{"url": "https://www.dnevnik.bg/sport/2018/10/23/3332405_juventus_nadvi_junaited_s_gol_na_dibala_real_specheli/", "text": "Ювентус\" победи \"Манчестър юнайтед\" с 1:0 в  най-интересния мач от програмата на Шампионската лига . В двубой със значение за първото място в група Н \"бианконерите\" стигнаха до успеха с гол на Пауло Дибала още в 17-ата минута. Италианският шампион затвърди отличната си форма от началото на сезона, като има 11 победи и  само едно равенство  във всички турнири. Двата тима се срещнаха за 13-и път в европейските турнири, а \"Ювентус\" постигна своята шеста победа. Тя е едва втора в гостуване, като предишната на \"Олд Трафорд\" дойде през 1996 г. по пътя към втората европейска купа на \"бианконерите\". Съставът на Масимилиано Алегри беше по-добър, особено през първото полувреме, когато можеше да води и по-убедително. След почивката \"Ювентус\" заложи на по-пестелива, но тактически много правилна и подредена игра. Мениджърът на \"червените дяволи\"  Жозе Моуриньо  пък не направи нито една смяна в продължение на мача. Мачът беше и завръщане за  Кристиано Роналдо  на \"Олд Трафорд\". За втори път португалецът беше от страната на победителите, като се стара много, но не успя да се разпише. От началото на груповата фаза \"Ювентус\" няма грешка и е с девет точки, а освен това запази трета поредна суха мрежа. Победата дава и голямо предимство на \"бианконерите\" в битката за първото място. \"Юнайтед\" е втори с четири точки, следван от \"Валенсия\" с две и \"Йънг бойс\" с една. След две седмици двата тима ще се срещнат още веднъж на \"Алианц стейдиъм\" в Торино. Още от първия съдийски сигнал \"Ювентус\" играеше с голямо самочувствие, а футболистите на Масимилиано Алегри впечатлиха и по начина, по който разиграват топката. В центъра на събитията беше Миралем Пянич, който определяше темпото, но получи и много празни пространства от играчите на \"Юнайтед\". Гостите откриха в 17-ата минута, когато защитата на \"Юнайтед\" сбърка колективно. При центриране на Роналдо отдясно Смолинг не успя да изчисти топката, тя се върна назад към точката на дузпата, откъдето непокритият Дибала я засече в мрежата. Аржентинецът затвърди прекрасната си форма, след като в предишния мач от турнира вкара хеттрик срещу \"Йънг бойс\". До почивката повече положения имаше пред Давид де Хеа, който трябваше да прави няколко спасявания. В 22-ата минута испанският страж отрази изстрел на много активния десен защитник Жоао Кансело. В края на първото полувреме Де Хеа се намеси решително два пъти в рамките на няколко секунди. Първо изби мощен изстрел на Роналдо от пряк свободен удар, а след това и добавката на Блез Матюиди. През първата част тимът на Жозе Моуриньо отправи едва един удар и макар че беше точен той не застраши с нищо вратаря на \"бианконерите\" Войчех Шчезни. Домакинският фактор не помогна на \"червените дяволи\", като те отстъпваха сериозно и по отношение на притежанието на топката. След паузата ситуацията на \"Олд Трафорд\" не се промени драстично. Отново \"Ювентус\" беше по-активният отбор и можеше да удвои преднината си. Де Хеа обаче отново беше на място при много опасен изстрел на Роналдо. Едва след 65-ата минута \"Юнайтед\" погледна малко по-смело в предни позиции и опита да осъществи натик срещу гостите. Лукаку обаче така и не получаваше топката, оставайки изолиран в предни позиции. Най-доброто положение се откри пред Погба четвърт час преди края, когато французинът стреля от около 20 метра, топката срещна страничния стълб, а след това се удари в лицето на Шчезни. В друг от интересните мачове от програмата \"Реал\" (Мадрид) спря пропадането си и победи \"Виктория\" (Пилзен) с 2:1. Точни за европейските шампиони бяха Карим Бензема в 11-ата и Марсело в 56-ата минута. За червено-сините се разписа Патрик Хрошовски в 79-ата минута. Победата е първа за \"Реал\" от  22 септември насам , а с нея тимът слага край на серия от пет срещи без успех (четири загуби и едно равенство). Благодарение на трите точки мадридчани събраха шест в група G и оглавиха класирането. \"Реал\" има равни точки с \"Рома\", който победи ЦСКА (Москва) с 3:0. Руският тим има четири точки, а \"Виктория\" е последен с една. За \"Виктория\" 65 минути игра бившият халф на \"Левски\" Роман Прохазка. На \"Сантяго Бернабеу\" чешкият шампион започна много дисциплинирано и показа, че ще играе прибрано, чакайки на контраатака. Първата възможност беше за \"Реал\" като в петата минута Серхио Рамос удари греда, но тактиката на \"Виктория\" можеше да даде и резултат. В 11-ата минута Милан Петржела получи хубаво подаване и реши да стреля от малък ъгъл, вместо да пусне към свой непокрит съотборник на границата на вратарското поле. \"Реал\" се възползва много бързо от пропуска на \"Виктория\" и откри секунди по-късно. Лукас Васкес напредна отдясно и центрира, а Бензема се разписа с мощен удар с глава. Французинът надскочи Лукаш Хейда и не остави никакви шансове на вратаря Алеш Хрушка. С попадението си Бензема вече има голове в 14 поредни сезона на Шампионската лига. По този показател нападателят на \"Реал\" се нареди до Лионел Меси и легендата на мадридчани Раул. Ранният гол до голяма степен внесе притеснение в редиците на \"Виктория\" и успокои играчите на \"Реал\". Те разиграваха без проблеми и контролираха мача, но действаха и на по-ниска скорост. В началото на втората част \"Реал\" за малко заигра по-активно и бързо стигна до втори гол. Това се случи в 56-ата минута, когато след продължителна акция Бейл подаде хитро към Марсело и левият защитник вкара с техничен удар. Прекалено спокойната игра на \"Реал\" обаче даде възможности за гостите и те се възползваха. В 79-ата минута \"Виктория\" намали след много красива комбинация. Алеш Чермак и Патрик Хрошовски размениха двойно подаване и последният с плътен удар от около 22 метра преодоля Кейлор Навас.", "date": "2018.10.23", "title": "\"Ювентус\" надви \"Юнайтед\" с гол на Дибала, \"Реал\" спечели за пръв път от 32 дни"}
{"url": "https://www.dnevnik.bg/sviat/2018/10/23/3332028_kogato_dushteria_ti_izvednuj_se_zabuli_ot_glava_do_peti/", "text": "Никоя майка не би желала да преживее подобно нещо: един ден представители на службите да застанат пред вратата ти с обяснението, че собствената ти дъщеря имала намерение да напусне страната и да замине за Сирия при терористите от \"Ислямска държава\". Моника Мюлер (името е променено от редакцията) с ужас си спомня за този ден през 2014 г., когато ѝ се случило точно това. За щастие се оказало, че сигналът, по който действали служителите, бил само слух, дочут в някаква джамия. Но и без това жената – 60-годишна лекарка от германската провинция Северен Рейн-Вестфалия – вече била преживяла какво ли не: разказва, че дъщеря ѝ София (името също е измислено) попаднала под ислямистко влияние, радикализирала се и започнала не просто да се забражда, а надянала никаб, покриващ цялото тяло. По-късно момичето започнало да си търси съпруг в някакъв мюсюлмански интернет форум за женитби, където изборът бил между напълно непознати мъже, с които я свързвала само общата религия. Промяната В основата на дълбоката метаморфоза, настъпила у момичето, стояло някакво травматично преживяване като тийнейджърка. Понесеният тежък удар на съдбата, за който майката обаче не желае да говори, коренно променил 12-годишната девойка. Въпреки терапията тя не успяла да се съвземе от преживяното. Започнала да търси утеха в друга религия – приела исляма, тъй като смятала, че той може да ѝ предложи по-надеждна защита от католическата вяра. София започнала да посещава джамии - първоначално тайно. Приятелките ѝ били предимно от един ислямистки и силно патриархален кръг хора от марокански произход. На 17 години София окончателно сложила мюсюлманска забрадка. Вкъщи постоянно говорела за Корана и наричала роднините си \"неверници\". Четяла книги за мюсюлманската жена и мюсюлманския брак. По-късно момичето се изнесло от къщи и напълно изчезнало от полезрението на семейството. Бракът с един турчин излязъл съвсем кратък, защото София го смятала за недостатъчно правоверен. Семейството ѝ решило, че това ще я отърве от опасните ѝ илюзии, но нещата се развили по друг начин: София започнала да си търси строго религиозен съпруг в мюсюлмански форуми в интернет и сключила брак с един албанец. Заживяла с него в друг град и родила две деца, а третото е на път. Семейният живот на София протича по един строго традиционен и архаичен модел на поведение – жената си стои вкъщи, гледа децата и поднася на мъжа си храна, щом той се върне вкъщи. Майката на София описва своя зет като ислямски фундаменталист. Досега два пъти е ходил в Сирия - да кара хуманитарни помощи за организацията \"Медици със сърце\". Германското контраразузнаване класифицира тази организация като салафистка и екстремистка. Междувременно мъжът се бил дистанцирал от тази организация. Завръщане към корените? Напоследък майката на София забелязва у нея предпазливи признаци на връщане към предишния си свят. На някои сватби или семейни тържества вече ходела без никаб. Докато преди отказвала да води децата си на детска градина, вече виждала, че това е важно и за самите тях. Ако преди говорела активно за преместване в някоя арабска страна, където да учи Корана и арабски език, темата вече не е актуална - навярно заради децата. \"Дъщеря ми разбра, че в Германия децата ѝ имат възможност да получат добро образование и бъдеще, докато в една арабска държава това никак няма да е лесно - особено пък за една жена\", казва майката на София. Тя не се страхува вече, че дъщеря ѝ би тръгнала за Сирия. Затова пък зет ѝ – в това тя е уверена – се намира все още под наблюдението на държавните органи. През миналата година жилището на семейството било претърсено в тяхно отсъствие.", "date": "2018.10.23", "title": "Когато дъщеря ти изведнъж се забули от глава до пети"}
{"url": "https://www.dnevnik.bg/bulgaria/2018/10/23/3332279_nso_otkaza_da_otgovori_na_valeri_simeonov_zashto/", "text": "Националната служба за охрана (НСО) е отказала да отговори на вицепремиера Валери Симеонов защо охранява почетния лидер на ДПС Ахмед Доган и колко средства се отделят за тази дейност. Това се разбира от публикация на съпредседателя на \"Обединени патриоти\" във \"Фейсбук\". Преди месец Симеонов обяви, че е изпратил официално писмо до НСО, в което пита на какво основание се охранява от държавната служба Ахмед Доган. Симеонов се интересува също и от колко години НСО го пази, колко души са ангажирани с това и каква е общата сума за гарантиране на сигурността му до момента. Вицепремиерът се интересува и дали в момента има непосредствена опасност за живота на Доган, която да оправдава отпускането на средствата. \"От службата ми обясниха, че нямам неограничен достъп до класифицирана информация и не съществува обективна нужда аз да знам това. Дори ме предупредиха да не разгласявам това, което така или иначе не знам\", пише Симеонов в публикацията си, но не прилага снимка на отговора на НСО. Вицепремиерът уточнява, че службата е подчинена пряко на президента Румен Радев и заради това ще отправи въпросите си директно към него, \"очаквайки този път точен и изчерпателен отговор\". \"Дневник\" още през 2016 година попита НСО  колко струва охраната на Ахмед Доган, но от службата отказаха информация с аргумента, че това е класифицирана информация, която не може да бъде огласявана. Беше съобщено обаче, че почетният председател на ДПС ползва държавна охрана от 14 юли 2009 година. При приемането на текстове в закона за НСО през 2015 година беше записано, че при необходимост сред охраняваните от службата лица попаднат и \"хора, свързани с националната сигурност, посегателството срещу които би подровило, отслабило или създало затруднения на властта в Републиката\". Държавните охранители не успяха да предотвратят  нападението срещу Доган  през януари 2013 година, когато на форум на ДПС мъж се качи на трибуната и насочи пистолет срещу него. В края на юли охранител от НСО, ангажиран с охраната на Ахмед Доган,  беше открит мъртъв  на плажа в непосредствена близост до т.нар. негов \"морски сарай\".", "date": "2018.10.23", "title": "НСО отказа да отговори на Валери Симеонов защо охранява Ахмед Доган"}
{"url": "https://www.dnevnik.bg/citat_na_deniia/2018/10/23/3332281_citat_na_denia_valeri_simeonov_ne_e_izrod/", "text": "Това обяви вицепремиерът Валери Симеонов пред медиите  след няколкочасово заседание  на съвета на Патриотите, които са коалиционни партньори на ГЕРБ в управлението, Третият съпредседател на коалицията - лидерът на \"Атака\" Волен Сидеров, който вчера поиска оставката на Симеонов, отказа да участва в заседанието.", "date": "2018.10.23", "title": "Цитат на деня: Валери Симеонов не е изрод"}
{"url": "https://www.dnevnik.bg/sviat/2018/10/23/3332286_za_10_meseca_ispaniia_e_priela_poveche_migranti/", "text": "От началото на годината досега Испания е приела повече мигранти през Средиземно море, отколкото през последните три години, взети заедно, съобщи Международната организация по миграцията, цитирана от \"Асошиейтед прес\". По данни на агенцията на ООН 45 145 мъже, жени и деца са влезли в Испания по западния Средиземноморски маршрут до 21 октомври. Това е почти половината от над 94-те хиляди мигранти, които тази година са влезли в Европа по море от Северна Африка, след като страните от Източното Средиземноморие предприеха кампания срещу миграцията, отбелязва \"Асошиейтед прес\". Общият брой на пристигналите тази година значително е намалял в сравнение с предишните години, допълва агенцията. До същата дата миналата година са регистрирани 147 000 пристигнали, а през 2016 г. - малко над 324 000. Средиземно море продължава да е смъртоносен маршрут за мигрантите, които се опитват да влязат в Европа нелегално - регистрирани са 1857 загинали от началото на годината. /БТА", "date": "2018.10.23", "title": "За 10 месеца Испания е приела повече мигранти, отколко за 3 г., съобщи ООН"}
{"url": "https://www.dnevnik.bg/biznes/companii/2018/10/23/3332304_v_burgas_zapochna_stroej_na_zavod_za_samoletni_chasti/", "text": "Първа копка на научноизследователският и производствен комплекс за части за самолетни двигатели беше направена днес на територията на \"Индустриален и логистичен парк – Бургас\". Инвестицията на компанията \"Сигматек\" ЕООД е на стойност 30 млн. долара, като след година ще бъдат открити над 200 нови работни места. Дейността на базата ще бъде свързана с услуги в турбостроенето като ремонт и нанасяне на специални покрития върху компоненти на самолетни газотурбинни двигатели. Клиенти на \"Сигматек\" са заводите на \"Боинг\" и на \"Еърбъс\". \"Инвестицията е добра новина за Бургас. Преди година инвеститорът ни каза, че харесва града, и поиска да разбере какви са учебните заведения в града. Благодарим за подкрепата на \"Националната компания индустриални зони\"\", коментира днес кметът на Бургас Димитър Николов. Изпълнителният директор на \"Национална компания индустриални зони\" ЕАД Антоанета Барес посочи, че до момента структурата е привлякла инвестиции в размер на над 820 млн. лв. Изпълнителният директор на \"Индустриален и логистичен парк – Бургас\" АД Стамен Стамов използва церемонията да припомни, че паркът разполага с територия 240 дка, която е почти запълнена. До момента са привлечени над 30 инвеститора, разкриващи 1000 постоянни работни места, като са инвестирани над 80 млн. лв. в производства и логистични бази.", "date": "2018.10.23", "title": "В Бургас започна строеж на завод за самолетни части за \"Боинг\" и \"Еърбъс\""}
{"url": "https://www.dnevnik.bg/sport/2018/10/23/3332302_fetel_e_s_labilna_psihika_smiata_ros_braun/", "text": "Бившият технически директор на \"Ферари\" и настоящ спортен директор на Формула 1 чрез компанията \"Либърти медиа\" Рос Браун е на мнение, че големият брой грешки на Себастиан Фетел не е случайност. Германският пилот беше лидер по средата на сезона, но три кръга преди края изостава със 70 точки от Люис Хамилтън, като има само теоретични шансове за титлата. По време на Гран при на САЩ Фетел за пореден път се поддаде на напрежението. Той първо не намали при червен флаг в свободните тренировки и получи наказание на стартовата решетка, а в състезанието се завъртя след контакт с Даниел Рикардо във втората обиколка. \"Мисля, че Себастиан няма оправдание, защото видяхме какво направи Кими (Райконен) със същата кола. Грешките му са прекалено много, а в отбор като \"Ферари\" те винаги се отразяват\", каза Браун. \"Не искам да го обиждам или критикувам, но инцидентите с негово участие са много, а тогава вече не може да се говори за случайност. Смятам, че тук се проявява една лабилност в неговата психика и, поставен под напрежение, той греши по-често от очакваното\", добави британецът. Браун беше начело на \"Ферари\" между 1997 и 2006 г. и беше мозъкът зад петте световни титли на Михаел Шумахер със Скудерията. След оттеглянето на Браун \"Ферари\" взе само веднъж титлата при пилотите и два пъти при конструкторите. След това Браун положи основите на проекта \"Браун ГП\", като с този отбор Дженсън Бътън стана шампион през 2009 г. По-късно тимът се превърна в \"Мерцедес\", а Браун напусна през 2013 г., като беше с ключова роля за привличането на Люис Хамилтън. \"Себастиан е четирикратен световен шампион, а такъв не се става случайно или с късмет. Той трябва да си припомни какво е това чувство и вярвам, че още има сили да го направи. Формула 1 се радва на едно от най-хубавите съперничества, защото той и Люис (Хамилтън) са пилоти с безспорни качества\", завърши Браун.", "date": "2018.10.23", "title": "Фетел е с лабилна психика, смята Рос Браун"}
{"url": "https://www.dnevnik.bg/sviat/2018/10/23/3332305_putin_poiska_sreshta_s_trump_drugiia_mesec/", "text": "Руският президент Владимир Путин каза на съветника по сигурността на Съединените щати Джон Болтън, че иска нови разговори с американския си колега Доналд Тръмп идния месец, предаде \"Ройтерс\". Пред Болтън, който бе в Русия и при подготовката на предишните двустранни разговори на президентите в Хелзинки, президентът обясни, че Русия понякога се изненадва от \"непредизвиканите\" действия на Вашингтон към Москва. Този коментар  следва решението на Тръмп  да изтегли САЩ от ключов договор за ядрените оръжия. Предишното съобщение на Кремъл в същия дух бе свързано с церемониите за стогодишнината от края на Първата световна война в Париж, в които и Тръмп, и Путин се очаква да се включат. Преди 10 дни руското външно министерство каза, че  Русия е готова на диалог и е склонна  да обсъди възможни места за срещата, ако има условия тя да се състои в Париж (т.е. ако и двамата потвърдят участие). Днес Путин предположи, че може да разговаря с Тръмп в кулоарите. Болтън от своя страна добави, че според него Тръмп очаква с нетърпение подобни разговори. Това би бил вторият разговор очи в очи на Тръмп и Путин след Хелзинки. На 16 юли те се срещнаха и последва дори покана за руския държавен глава в Белия дом,  изненадала някои представители  на САЩ, особено с възможността да съвпадне с кампанията за междинните избори на 6 ноември. Ако плановете се осъществят, двамата ще разговарят непосредствено след изборите. ", "date": "2018.10.23", "title": "Путин поиска среща с Тръмп другия месец"}
{"url": "https://www.dnevnik.bg/bulgaria/2018/10/23/3332313_konstatiran_e_purvi_sluchai_na_afrikanska_chuma_pri/", "text": "Българската агенция по безопасност на храните (БАБХ) констатира първи случай на Африканска чума при дива свиня край Кайнарджа, обл. Силистра, съобщиха от агенцията. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България. Съоръжението е изпълнило предпазните си функции, се подчертава в съобщението. Започнало е прилагане на всички мерки в съответствие с действащото законодателство - умрялото животно е загробено, а на мястото е извършена дезинфекция. Предстоят клинични прегледи за африканска чума по свинете и при домашни свине, като ще се вземат проби от всички умрели или показващи клинични признаци диви и домашни свине.. Към момента болестта е констатирана в няколко държави - членки на ЕС: Белгия, Чехия, Полша, Естония, Латвия, Румъния, Унгария и др. Утре ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта.", "date": "2018.10.23", "title": "Кoнстатиран e първи случай на африканска чума при дива свиня в България"}
{"url": "https://www.dnevnik.bg/sviat/2018/10/23/3332290_uspehut_na_upravliavashtite_v_polsha_populisti_ima/", "text": "Съдбата на популистката управляваща партия на Полша започва да се променя след близо три години на агресивно управление и висока популярност. Първо Съдът на Европейския съюз нареди на Полша да отмени един от основните елементи от провежданата от управляващите съдебна реформа, а след това местните избори в неделя демонстрираха границите на популярността им. От \"Право и справедливост\" заявиха, че са спечелили на местните избори за регионални съвети на основание резултатите от екзит пол, според които партията е събрала най-много гласове. Кандидатите ѝ за регионални съветници се очертава да са получили общо подкрепата на 33 процента от избирателите. Въпреки това опозицията успя да спечели впечатляващи победи в надпреварата за кметския пост във Варшава и в други престижни градове. Резултатът от полските избори е само част от по-големия сблъсък в Европа между нативистките антимигрантски сили и либералните сили, които настояват за повече откритост и по-силен Европейски съюз. Преди местните избори \"Право и справедливост\" като част от кампанията си разпространи реклама, според която центристката опозиция ще отвори вратите за бежанците, а заедно с тях и за изнасилванията и тежките престъпления. С подобна тактика консервативната партия дойде на власт през 2015 г., когато спечели близо 38 процента от гласовете на парламентарните избори. Ограничени възможности Във Варшава и в други градове обаче активисти започнаха да провеждат системни антиправителствени демонстрации срещу новите закони, предоставящи нови правомощия на изпълнителната и законодателната власт спрямо съдилищата. Посланието от кампанията не намери отзвук и, изглежда, имаше обратен ефект по отношение на избирателите от градовете. \"Резултатите от екзит пол анкетите демонстрират ограничената популярност на авторитарния популизъм, олицетворяван от \"Право и справедливост\", заяви Яцек Кухарчик, директор на варшавския мозъчен тръст Институт за обществени дела. \"Партията загуби избиратели в сравнение с 2015 г., въпреки че превърна обществените медии в средство за пропаганда\" и че имаше и други фактори, работещи в нейна полза, сред които и засилващата се икономика, посочва Кухарчик. Ако \"Право и справедливост\" повтори резултата си от неделя на избори през идните 18 месеца, това може да застраши стремежа ѝ за още по-голяма власт. Следващите парламентарни избори са насрочени за есента на 2019 г., а следващите президентски - за пролетта на 2020 г. Резултатите от изборите в неделя показват, че \"Право и справедливост\" ще изпита трудности с увеличаването на местата си в парламента през следващата година и че почти със сигурност няма да спечели квалифицираното мнозинство, необходимо за промяна на конституцията. Лидерите на партията искат тази власт, за да реализират традиционалистката си визия за 37-милионната страна, в която \"Полша е на първо място\". Мобилизация Официалните резултати все се очакват и ако пронозите на екзит пол анкетите се потвърдят, това ще означава, че либералната коалиция от опозиционни партии начело с центристката \"Гражданска платформа\", управлявала страната от 2007 до 2015 г., е спечелила 26.7 процента от вота за регионалните съвети. Кандидатите на коалицията спечелиха убедителни победи на първи тур на кметските избори във Варшава, Лодз и Познан. В много други градове на 4 ноември ще има балотажи между двамата най-добре представили се кандидати, като се очаква опозицията да спечели на повечето места. Резултатите показват колко дълбоко е разделението в Полша между либералните градове и консервативните селски райони, а също така и между по-либералната западна част на страната и по-консервативната източна част. Социологическите проучвания показват също така, че по-слабо образованите избиратели гласуват масово за управляващите националисти. Според почти финалните резултати на държавната избирателна комисия избирателната активност е била 54.6 процента, исторически висока на местни избори след падането на комунизма в Полша през 1989 г., което значи, че мнозина са се мобилизирали в това време на разделение. Спирачки на съдебната реформа Друг неуспех за управляващата партия стана решението на Съда на Европейския съюз да нареди на полското правителство да спре прилагането на закона за понижаване на пенсионната възраст за съдиите, който създаваше възможността за чистки във Върховния съд. Съдът на Европейския съюз нареди двадесетина съдии, принудени да се пенсионират по-рано, да бъдат възстановени на длъжност. Шестима от тях се вече се явиха на работните си места. Говорител на съда заяви, че се очаква всички да се завърнат на работа още тази седмица. Европейската комисия, която упражнява изпълнителната власт в ЕС, поиска това решение, а Съдът на Европейския съюз прецени, че възрастовото ограничение е нарушение на правото на ЕС в областта на независимостта на съдилищата и правото на справедлив процес. Решение по основното производство се очаква по-късно. /БТА", "date": "2018.10.23", "title": "Успехът на популистите в Полша има граници"}
{"url": "https://www.dnevnik.bg/sviat/2018/10/23/3332000_izteglianeto_na_trump_ot_dogovora_za_iadrenite_orujiia/", "text": "Евентуално изтегляне на САЩ от договор за ядрени оръжия с Русия от епохата на студената война може да даде на Пентагона нови възможности да противодейства на китайския напредък в ракетната област, но експерти предупреждават, че надпреварата във въоръжаването, която би последвала, може значително да изостри напрежението в азиатско-тихоокеанския регион. Американски служители от години предупреждават, че Съединените щати са поставени в неизгодна позиция от разработването на все по-усъвършенствани наземни ракетни сили от Китай, на които Пентагонът не може да отговори по равностоен начин заради договора на САЩ с Русия. Президентът Доналд Тръмп показва, че може скоро да даде по-голяма свобода на Пентагона за противодействие на този напредък, ако изпълни заплахите си за изтегляне от Договора за ядрените сили с междинен обсег, изискващ премахването на ядрените и конвенционалните ракети с малък и среден обсег. Бившият служител на Пентагона Дан Блументал, който сега работи в института \"Американ ентърпрайс\", каза, че евентуално изтегляне от договора може да подготви почвата за това Съединените щати да разположат по-лесни за скриване, придвижвани по шосе конвенционални ракети на места като Гуам и Япония. Това би направило по-трудно за Китай да разглежда възможността за конвенционален първи удар срещу американски кораби и бази в региона. То също така може да накара Пекин да влезе в скъпа надпревара във въоръженията, което да го принуди да харчи повече за противоракетна отбрана. \"Това ще промени картината изоснови\", каза Блументал. Тръмп хвърля вината за своето решение върху руски нарушения, но сочи с пръст и Китай. Пекин не е страна по Договора за ядрените сили с междинен обсег и разполага нови и по-смъртоносни ракетни сили. Те включват китайската балистична ракета със среден обсег ДФ-26, която има максимален обсег 4000 км и която според Пентагона може да заплаши американските сили по суша и море чак до тихоокеанския остров Гуам. Тя за пръв път беше въведена на въоръжение през 2016 г. \"Ако Русия го прави (разработването на тези ракети) и Китай го прави, а ние се придържаме към споразумението, това е неприемливо\", каза Тръмп в неделя. Съветникът на Белия дом по националната сигурност Джон Болтън отбеляза, че изявленията на Китай напоследък навеждат на мисълта, че той иска Вашингтон да остане в договора. \"А това е напълно разбираемо. Ако бях китаец, щях да кажа същото нещо\", заяви той пред радио \"Ехото на Москва\". \"Защо американците да са ограничени, а китайците да не са?\" Нарастваща заплаха Американските служители досега разчитат на други възможности за противотежест по отношение на Китай като ракети, изстрелвани от американски кораби или авиация. Но защитниците на идеята САЩ да отговорят с ракети с наземно базиране казват, че това е най-добрият начин да бъде спрян Китай да използва своите мощни ракетни сили, установени на сушата. Кели Магсамън, помагала за изработване на азиатската политика на Пентагона при президентството на Обама, каза, че способността на Китай да действа извън договора за ядрените сили със среден обсег тревожи хората, които правят политиката във Вашингтон, много преди Тръмп да дойде на власт. Тя обаче предупреди, че всякаква нова американска политика, даваща насоки за разполагане на ракети в Азия, би трябвало да бъде внимателно съгласувана със съюзниците - нещо, което, изглежда, не се е случило досега. Лошото справяне с очакванията във връзка с евентуално изтегляне на САЩ може също така да наруши сигурността в азиатско-тихоокеанския регион, предупреди тя. \"Това може да има дестабилизиращо въздействие\", каза тя. Експерти предупреждават, че Китай може да окаже натиск върху страните в региона да отхвърлят евентуални американски искания за разполагане на ракети там. Ейбрахам Денмарк, заемал висша длъжност в Пентагона при президентството на Обама, каза, че Гуам, Япония и дори Австралия са възможни места за разполагане на американски ракети. \"Има обаче много въпроси, свързани със съюзническите отношения, които на пръв поглед изглеждат доста сложни\", предупреди той. Все пак настоящи и бивши американски служители казват, че Вашингтон е прав да се съсредоточава върху китайската ракетна заплаха. Хари Харис, командвал американските военни сили в Тихоокеанския регион, преди да стане посланик на САЩ в Сеул, каза по-рано тази година, че Съединените щати са в неизгодно положение. \"Ние нямаме наземен (ракетен) потенциал, който може да заплаши Китай, защото наред с други неща стриктно се придържаме към договора\", заяви Харис на изслушване пред Сената през март, без да призове за разваляне на договора. Китайското външно министерство, попитано за изявлението на Тръмп, каза, че евентуално едностранно изтегляне на САЩ би имало отрицателно въздействие, и призова Съединените щати да \"помислят три пъти, преди да действат\". \"Да се говори за Китай по въпроса за едностранно изтегляне от договора е напълно погрешно\", каза говорителката Хуа Чунин. /БТА", "date": "2018.10.23", "title": "Изтеглянето на Тръмп от договора за ядрените оръжия може да го скара и с Китай"}
{"url": "https://www.dnevnik.bg/citat_na_deniia/2018/10/23/3332297_citat_na_denia_izcherpih_vuzmojnostite_si_na_pomiritel/", "text": " Това каза днес по Би Ти Ви вицепремиерът и министър на отбраната Красимир Каракачанов. Лидерът на ВМРО визира ролята си на помирител между останалите двама съпредседатели на коалицията \"Обединени патриоти\". В рамките на седмица  партията на Валери Симеонов поиска  Волен Сидеров да бъде отстранен от поста ръководител на парламентарната група, а пък  лидерът на \"Атака\" призова  колегата му по коалиция да бъде освободен от заемания пост в правителството. Красимир Каракачанов изрази надежда, че с нормален диалог противоречията в малката коалиция могат да се решат. Той е на мнение, че с вътрешните за коалицията проблеми не трябва да се товари премиера Борисов. Лидерът на ВМРО се закани, че неговата партия повече няма да се занимава с противоречията, а ще предлага конкретни решения на проблемите на страната, като останалите две партии от коалицията могат да решат дали да ги подкрепят или не. В отговор на въпрос Каракачанов посочи, че в момента борбата не е за места в листите за изборите за европарламент, като темата още не била обсъждана от коалиционния съвет.", "date": "2018.10.23", "title": "Цитат на деня: Изчерпих възможностите си на помирител и синя каска"}
{"url": "https://www.dnevnik.bg/sport/2018/10/23/3332328_tervel_pulev_e_smenil_trenyora_si_predi_macha_za/", "text": "Тервел Пулев ще излезе в мача за  европейската титла в полутежка категория срещу Леонардо Бруцезе  с нов треньор. Двубоят ще се проведе на 27 октомври в \"Арена армеец\" в София, а в ъгъла на по-малкия от братята Пулеви ще бъде Михаил Таков. Откакто е професионалист 35-годишният Пулев работеше с Борислав Бояджиев. \"По повод на спекулациите относно раздялата ми с моя досегашен треньор, бих искал да внеса категорична яснота, за да бъдат избегнати такива. Първо нека бъде ясно, че не тренирам само с един треньор. Относно досегашния ми треньор в боксовата зала (Б. Бояджиев), мога да кажа, че бях поканен на лагер в чужбина от щаба на световния шампион Александър Усик. По този въпрос Бояджиев каза, че \"не може да дойде, защото в София губи тренировки и съответно и пари\", написа Пулев във \"Фейсбук\". Боксьорът добави, че \"го разбира напълно и го е освободил от ангажимента му\". \"За предстоящия мач на 27 октомври, ще бъда в ъгъла с един от най-добрите треньори в България - Михаил Таков. Убеден съм, че незаменими хора няма. Също така, че за да си добър професионалист, трябва първо да си добър човек\", добави Пулев. Именно Таков беше до боксьора по време на откритата тренировка в един от столичните молове. Тервел Пулев има 11 срещи на професионалния ринг, като във всички от тях постигна победи. Десет от тях дойдоха с нокаут.", "date": "2018.10.23", "title": "Тервел Пулев е сменил треньора си преди мача за европейската титла"}
{"url": "https://www.dnevnik.bg/photos/snimka_na_denia/2018/10/23/3332325_snimka_na_denia_kak_sinut_na_hashokji_se_ozova_v/", "text": "Пиар акция на двореца на Ал Сауд или искрени съболезнования? Коментаторите в социалните мрежи в Близкия изток и на запад са разделени, след като саудитските власти публикуваха днес кадри от среща на управляващите в Рияд със Салах Хашокжи, син на убития в Истанбул саудитски журналист Джамал Хашокжи.", "date": "2018.10.23", "title": "Снимка на деня: Как синът на Хашокжи се озова в двореца на саудитския крал"}
{"url": "https://www.dnevnik.bg/sport/2018/10/23/3332333_stoichkov_predloji_na_trenyora_na_barselona_da_zameni/", "text": "Христо Стоичков повиши настроението в лагера на \"Барселона\" преди двубоя в Шампионската лига срещу \"Интер\". Бившият нападател на каталунците предложи на треньора Ернесто Валверде да поведе атаката на тима, заменяйки  контузения Лионел Меси . Стоичков беше на пресконференцията в качеството си на анализатор за американската телевизия \"Унивижън\". Той зададе последния въпрос в брифинга на Валверде предлагайки услугите си. \"Господине, ако искате мога да играя на крилото или в центъра на терена. Мога да помогна на отбора\", подхвърли легендата на каталунците. \"Не се бях замислял, но след като в момента си тук, за всеки случай не се отдалечавай\", отговори с усмивка баскът. Въпросът на Стоичков сложи край на брифинга и развесели всички присъстващи. Българският нападател не игра с Валверде на \"Камп ноу\", след като баскът напусна през 1990 г., точно преди Стоичков да бъде купен. Меси се контузи през уикенда в двубоя със \"Севиля\", след което стана ясно, че ще пропусне около три седмици.  Според Стоичков обаче аржентинецът може да играе още срещу \"Реал\" (Мадрид)  в неделя, защото изгаря от желание да помогне. \"Отсъствието на Меси влияе много, но същевременно е предизвикателство за нас да го заменим и на футболистите да се докажат. Меси ще ни липсва, не се съмнявам, но обмислям няколко опции за негов заместник. Може да променим схемата\", каза Валверде преди мача с \"Интер\".", "date": "2018.10.23", "title": "Стоичков предложи на треньора на \"Барселона\" да играе вместо контузения Меси"}
{"url": "https://www.dnevnik.bg/bulgaria/2018/10/23/3331796_durjavata_shte_poema_taksite_na_studenti_v/", "text": "За първи път през следващата година държавата ще освобождава от такси студенти в специалности, които са с идентифициран бъдещ недостиг на пазара на труда. За целта в проектобюджета за 2019 г. са предвидени 2 млн. лева. По данни на образователното министерство през следващите години се очаква недостиг на кадри, завършили \"Педагогика по...\", както и математика, физика, химия и инженерни специалности. В проектобюджета обаче не е посочено студенти в кои направления ще бъдат напълно или частично освободени от такси. През следващата година за издръжка на обучението на студенти и докторанти ще бъдат дадени допълнителни 39 млн. лева, които се очаква да се разпределят според рейтинговата система. Българската академия на науките (БАН) ще получи малко над 94 млн. лева трансфер от държавата. След отпуснатите допълнителни 15 млн. лева след протести т.г. бюджетът на академията бе около 98 млн. лева. През 2019 г. Софийският университет \"Св. Климент Охридски\" ще получи от държавата над 66 млн. лева. За първи път с бюджетни пари ще бъдат финансирани дейностите по интереси на близо 700 хил ученици. За целта са отделени около 25 млн. лева. През 2018 г. тези дейности се финансираха със средства от Европейския съюз. Чрез заниманията по интереси се подкрепя развитието на ключовите компетентности на учениците в областта на математиката, информатиката, природните науки и технологиите и се подпомага професионалното им ориентиране, се посочва в Актуализираната средносрочна бюджетна прогноза за периода от 2019 г. до 2021 г. В проектобюджета за следващата година са отделени 330 млн. лева повече за учителски заплати заради планираното увеличение с 20%. От 1 януари се предвижда стартовото възнаграждение да бъде увеличено от 760 на 920 лева. За първи път държавата ще отпусне средства за ученици от уязвимите групи, които са в гимназиален етап. Към момента такива средства се отпускат само за децата до 7 клас включително. В проектобюджета за 2019 г. са предвидени 30 млн. лева по това перо или с 8 млн. лева повече от т.г. Парите могат да се използват за допълнителни възнаграждения на учителите, както и за заплащането на медиатори и на други специалисти. В проектобюджета са предвидени и допълнителни средства в размер на 1.6 млн. лева за стипендии на учениците от професионалните училища и паралелки, които се обучават в дуална форма на обучение.", "date": "2018.10.23", "title": "Държавата ще поема таксите на студенти в специалности с недостиг на пазара на труда"}
{"url": "https://www.dnevnik.bg/skorost/2018/10/23/3331851_putiat_za_pernik_prez_vladaia_niama_da_bude_zatvarian/", "text": "Пътната агенция се отказа от намерението си да затвори напълно пътя за Перник през Владая, за да бъдат ремонтирани километър и половина от него, каквито  планове бяха обявени през уикенда . Плановете бяха той да не може да се ползва от днес, но Агенция \"Пътна инфраструктура\" уточниха, че за момента ограничения няма да има. \"За да не се затруднява трафика при предвидените ремонтни работи в отсечката ще се търсят варианти за организиране на движението, така че да не се ограничава изцяло движението и евентуално да се работи през нощта, така както беше направено и през миналата година. Целта е строителните дейности да не възпрепятстват пътуването на шофьорите между София и Перник\", се казва в съобщението от АПИ. Временната организация на движение, която предстои да бъде въведена, ще бъде съгласувана и от \"Пътна полиция\", като тогава ще бъдат обявени и ограниченията. Ремонтът на пътя за Перник през Владая започна преди година, като остана обновяването само на участъка, който ще се рехабилитира сега.", "date": "2018.10.23", "title": "Пътят за Перник през Владая няма да бъде затварян напълно"}
{"url": "https://www.dnevnik.bg/sviat/2018/10/23/3331572_erdogan_shte_obiavi_golata_istina_za_hashokji_negov/", "text": "Турският президент Реджеп Тайип Ердоган обеща да разкрие днес \"голата истина\" за убийството на саудитския журналист Джамал Хашокжи, чиято смърт в консулството на родината му в Истанбул бе потвърдена от Рияд. След изчезването му в институцията на 2 октомври саудитските управляващи мълчаха над две седмици, докато не потвърдиха,  че е мъртъв  (починал при юмручен бой), а два дни по-късно -  че е бил убит . Ердоган многократно настоя за истината по въпроса и поиска отговори от Саудитска Арабия, но не е коментирал често, а Турция е сдържана в позицията, изразявана по официални канали. Президентът обаче заяви в края на седмицата, че ще направи ново изявление по темата във вторник. Това по думите му ще се случи на събитие на управляващата Партия на справедливостта и развитието. \"Търсим правосъдие тук и това ще се разкрие в цялата си гола истина, не чрез някакви обичайни стъпки, а цялата гола истина,\" каза Ердоган, без да даде подробности. От турски медии, повечето смятани за свързани с властта в Анкара, дойде и информацията за пристигналите в консулството саудитски служители (някои от които пък според \"Ню Йорк таймс\" са близки до престолонаследника принц Мохамед бин Салман) и за особено жестокото (според непубликуван аудиозапис) убийство на Хашокжи. \"Много въпроси\" \"Защо са дошли 15 души... защо са били задържани (от саудитските власти) 18... Тези неща трябва да бъдат разказани\", каза още Ердоган. Това е първият път, в който управляващият Турция е поставил \"краен срок\", за да обясни случилото се. В началото на кризата с Хашокжи анализатори предупредиха, че реакциите на Анкара ще са свързани и с напрежението между нея и Рияд от началото на разрива на Катар с другите страни страни от Залива и Египет. От изказването на Ердоган насам Турция изпраща разнопосочни сигнали. В неделя говорителят на ПСР Йомер Челик каза, че Турция \"не обвинява никого\", а вчера - че става дума за \"сложно\" убийство, подготвяно от много хора. На страниците на проправителствения  \"Йени шафак\"  съветникът на Ердоган Ясин Актай постави под въпрос версията, представяна от Саудитска Арабия, която според него \"не обяснява никакви аспекти на инцидента според достъпната информация - напротив, води до много въпроси.\" Подобни критики  дойдоха и от Западна Европа . Според Актай, когото \"Ройтерс\" описва като \"близък приятел\" на Хашокжи, саудитските медии са отвърнали на случващото се с атаки срещу Турция, срещу годеницата и приятелите му и самия Актай, а вариантът с юмручния бой е бил скалъпен набързо, когато управляващите разбрали, че \"всички подробности от инцидента скоро ще излязат наяве.\"", "date": "2018.10.23", "title": "Ердоган ще обяви \"голата истина\" за Хашокжи, негов съветник се усъмни във версията на Рияд"}
{"url": "https://www.dnevnik.bg/bulgaria/2018/10/23/3331647_goranov_dava_sus_100_mln_lv_po-malko_na_sudebnata/", "text": "С проектобюджета за 2019 г. финансовият министър Владислав Горанов предвижда около 100 млн. лв. по-малко за съдебната власт, отколкото тя иска. В средата на септември  Висшият съдебен съвет (ВСС)  предвиди 17-процентно увеличение на заплатите на магистратите и служителите за следващата година. Затова предложението на съвет е бюджетът на съдебната власт през 2019 г. да бъде малко над 653 млн. лв. Финансовото министерство обаче предвижда малко над 550 млн. лв. Предложението на ВСС взе предвид и увеличението от 10% на възнагражденията в бюджетния сектор от началото на 2019 г., за което съобщи лично премиерът Бойко Борисов. Представляващият съдебният съвет Боян Магдалинчев, който е и председател на бюджетната комисия, обяви в средата на септември, че кадровиците са длъжници на магистратите по отношение на възнагражденията. Той обясни, че в края на 2017 г. средната заплата в бюджетната сфера е била 1088 лева. А според Закона за съдебната власт основното месечно възнаграждение за най-ниската магистратска длъжност се определя в размер на удвоената средномесечна заплата на заетите в бюджетната сфера. Т.е. заплатата на младшите магистрати трябваше да бъде 2176 лева, но те не са били увеличени поради липса на средства в бюджета. Заплатите в системата бяха увеличени от 1 април 2018 г., като за магистратите ръстът беше с 98 лева, а за служителите - около 2%. По прогнози на ВСС в края на тази година средната заплата в бюджетната сфера ще бъде 1200 лева, което е съобразено в заложеното 17-процента увеличение на възнагражденията в съдебната система. Повече пари и през следващата година трябва да бъдат дадени и на спецправосъдието, към което бяха прехвърлени делата за корупция по високите етажи на властта, аргументира се съдебният съвет. Магдалинчев обясни, че ВСС е заложил за догодина до три допълнителни заплати за съдиите и прокурорите в специализираните и в по-натоварените съдебни органи, докато финансовото министерство предлага този бонус да е до една заплата. От доклада на Боян Магдалинчев се разбра и че всички съдебни органи искат по-големи бюджети за следваща година. В предложението на съдебния съвет са предвидени средства и за 44 нови щатни бройки за магистрати и 45 за служители, в които са включени разкриването на 18 места за пресаташета и 27 за служители по сигурността на информацията. На заседанието в средата на септември се разбра, че по отношение на магистратските щатове не става дума за разкриване на нови такива, а за финансовото обезпечаване на незаети, които са обявени за заемане чрез конкурси. Съдебният съвет предлага и повече пари за облекло на магистратите и служителите и за издръжка на сградите. В проектобюджета за 2019 г. обаче финансовото ведомство не се съобразява с исканията на ВСС. Предвиденият бюджет за съдебната власт от малко над 550 млн. лв. се разпределя така: 47 399 000 лв. за Висшия съдебен съвет, 17 841 000 лв. за Върховния касационен съд, 16 043 000 лв. за Върховния административен съд, 244 051 000 лв. за прокуратурата, 329 862 000 лв за съдилищата, 3 195 000 лв. за Националния институт на правосъдието, 7 322 000 лв. за Инспектората към ВСС и 600 000 лв. - резерв за непредвидени и/или неотложни разходи. Предложението на ВСС - Министерският съвет, съгласувано с него да извършва промени по бюджета на съдебната власт, произтичащи от влезли в сила закони и засягащи бюджета на съдебната власт, също не е влязло в проектобюджета.", "date": "2018.10.23", "title": "Горанов дава на съдебната власт със 100 млн. лв. по-малко, отколкото тя иска за 2019 г."}
{"url": "https://www.dnevnik.bg/evropa/2018/10/23/3331499_izborite_v_hesen_veshtaiat_nova_buria_za_merkel/", "text": "Изборите в неделя в провинция Хесен, Централна Германия, може да решат бъдещето на канцлера Ангела Меркел, тъй като не е сигурно дали хватката над властта там на нейната консервативна партия  ще продължи . След тежкия неуспех,  понесен от съюзника на Меркел  - Християнсоциалния съюз (ХСС), на изборите в Бавария, социологическите проучвания сочат сериозен спад в подкрепата за нейната партия Християндемократически съюз (ХДС) преди изборите на 28 октомври в Хесен. \"Борбите в ХДС се очертава да продължат\", каза политическият анализатор Волфганг Шрьодер. Той отбеляза, че състезанието за властта след Меркел  вече е в ход  между умереното крило на ХДС и крилото, което иска да тласне партията надясно. Падане на оглавяваното от ХДС коалиционно правителство в Хесен на регионалния премиер Фолкер Буфие, приближен на Меркел, ще постави под съмнение намеренията на канцлера отново да се кандидатира за председател на ХДС на партийния конгрес през декември. След 18 години като партиен шеф - 13 от които и канцлер - ще засилят несигурността, обхванала ЕС на фона на преговорите за Брекзит, възхода на деснопопулистките партии в целия съюз и напрежението със САЩ. Според огласено миналата седмица от обществената телевизия Цет Де Еф социологическо проучване подкрепата за антиимиграционната партия \"Алтернатива за Германия\" в Хесен достига 12 процента, което още повече показва фрагментираността на германската политическа сцена. В Хесен се намира германската и европейска финансова столица Франкфурт. Тя е и една от най-богатите германски провинции. Там е един от най-известните винарски райони на Германия, а самата област представлява 7.5 процента от общото население на федералната република. \"Моята поука от (Бавария) е, че аз като канцлер трябва да направя повече,  за да има по-голямо доверие \", каза Меркел след изборния провал в Бавария. Но проблемът на ХДС е, че не е ясно кой ще поеме поста от 64-годишната Меркел, ако тя изведнъж се оттегли. Много хора в партията смятат, че доста лансираната от канцлера Анегрет Крамп-Каренбауер, генералният секретар на ХДС - наричана от медиите  \"малката Меркел\"  - може да не е готова да се премести в канцлерството след само девет месеца опит в политиката в Берлин. Успех за АзГ в Хесен ще означава, че тази политическа сила вече ще бъде представена във всичките 16 регионални парламенти на Германия, след като отне гласове най-вече от ХДС и мобилизира традиционно негласуващите. На федералните избори през септември избирателите бяха насърчени да гласуват за АзГ заради политиката на Меркел на отворени граници към бежанците. Подкрепата за правителството на Буфие от ХДС в Хесен е спаднала от 38.3 процента на миналите избори през 2013 г. до едва 26 на сто според проучването на Цет Де Еф. Подобен изборен резултат може да тласне 66-годишния Буфие към нелека трипартийна коалиция със Зелените и либералите от Свободната демократическа партия. Той може дори да бъде изместен от троен ляв съюз, начело на който да застане Германската социалдемократическа партия. Макар и да остава един от най-популярните германски политици, след като на парламентарните избори миналата година ХДС постигна един от най-лошите резултати в цялата следвоенна история на Германия. После й бяха нужни четири мъчителни месеца да състави нова коалиция - отново с ГСДП - след което правителството й попадна в поредица кризи и в резултат образът на коалицията й в очите на избирателите пострада тежко. Но дори и преди политическия хаос, завладял Берлин през последната година, не се очакваше на следващите национални избори през 2021 г. Меркел да се кандидатира за пети мандат. В интервю председателят на Бундестага и дългогодишен държавник от ХДС Волфганг Шойбле отхвърли спекулациите за политическото бъдеще на Меркел. \"Но\", каза той, \"тя вече не е толкова неоспорима, както беше при предишните три мандата\". След като на изборите в Бавария гласовете за ГСДП намаляха наполовина, при нова катастрофа този път в Хесен може да се стигне до нови настоявания в редиците на левоцентристката партия за излизане от коалицията с Меркел. Това или би оставило канцлера с правителство на малцинството, или би я изправило пред варианта за предсрочни избори. Същевременно  Зелените  очакват изборите в Хесен със силни изходни позиции в социологическите проучвания. Екологичната партия се очертава като втора сила в провинцията след ХДС, сочи изследването на Цет Де Еф. Според него Зелените си осигуряват 22 процента от гласовете благодарение на новото умерено партийно ръководство с либерална позиция по въпроса с бежанците и борбата срещу климатичните промени, което засенчва ГСДП като прогресивния глас на нацията. /БТА", "date": "2018.10.23", "title": "Изборите в Хесен вещаят нова буря за Меркел"}
{"url": "https://www.dnevnik.bg/sport/2018/10/23/3331589_manchestur_junaited_i_juventus_izlizat_v_duel_za/", "text": "Манчестър юнайтед\" и \"Ювентус\" е най-интересният сблъсък от третото завъртане в груповата фаза на Шампионската лига. Двата тима са фаворити в своята група Н и до този момент се представят убедително. \"Бианконерите\" водят с шест точки, а \"червените дяволи\" са с две по-малко. Срещата на \"Олд Трафорд\" тази вечер обаче може да наклони везните в битката за първото място към един от двата тима. Двубоят е по-специален и заради завръщането на Кристиано Роналдо в Манчестър. Португалецът прекара шест сезона на \"Олд Трафорд\", в които вкара 118 гола в 292 мача. Домакините от \"Юнайтед\" победиха \"Йънг бойс\" като домакин, а в предишния си двубой вкъщи завършиха 0:0 с \"Валенсия\", Ювентус\" пък е още по-убедителен, след като спечели с 2:0 на \"Местая\", а у дома срещу \"Йънг бойс\"  победи с 3:0 с хеттрик на Пауло Дибала . Дотук и двата отбора не са получили гол в мрежите си в турнира. След неубедителното си представяне напоследък \"Юнайтед\" влиза в мача със самочувствие, след като преди паузата за националните отбори постигна  зрелищен обрат срещу \"Нюкасъл\", побеждавайки с 3:2 . През уикенда \"червените дяволи\"  бяха близо до победа и срещу \"Челси\"  като гост, но получиха гол в 96-ата минута. \"Формата на \"Юнайтед\" е това, което видяхте в последните два мача, мисля темата за приключена. Ще се опитаме да се представим по същия начин и срещу \"Ювентус\". Казах на моите футболисти да бъдат горди от представянето си срещу \"Челси\", защото играха добре. От друга страна, ядът, че не победихме на \"Стамфорд бридж\", е достатъчна мотивация за големия мач, който ни предстои\", каза Моуриньо на пресконференцията си. Португалецът обяви, че Алексис Санчес пропуска двубоя, след като има контузия. \"Ювентус\" влиза в двубоя след  равенството 1:1 с \"Дженоа\"  на своя \"Алианц стейдиъм\". \"Бианконерите\" прекъснаха серията си от осем поредни победи в Серия А, но треньорът Масимилиано Алегри не е притеснен. \"До голяма степен равенството с \"Дженоа\" се дължи на предстоящия мач с \"Юнайтед\". В последните 30 моите играчи мислеха повече за гостуването на \"Олд Трафорд\", обясни специалистът. Дотук двата тима са се срещали 12 пъти в европейските турнири, като имат по пет победи, а два мача завършват наравно. Головата разлика е 15:15. \"Реал\" ще излиза от кризата срещу \"Виктория\" В група G европейският шампион \"Реал\" (Мадрид) няма право на грешка срещу \"Виктория\" (Пилзен). Мадридчани победиха \"Рома\" с 3:0 на старта на груповата фаза, но след това допуснаха  изненадваща загуба от ЦСКА (Москва) като гост . Сега шампионът на Европа за последните три сезона посреща аутсайдера в групата \"Виктория\", в чийто състав е и  бившият футболист на \"Левски\" Роман Прохазка . \"Реал\" се намира в много тежко състояние, като загуби четири пъти в последните си пет пет мача. През уикенда тимът отстъпи с 1:2 на \"Леванте\" на \"Сантяго Бернабеу\" и се разписа за пръв път от 22 септември. При  поражението от \"Леванте\" \"Реал\"  постави рекорд от 481 минути. Предишният негативен рекорд на тима датираше от 1985 г., когато \"Реал\" нямаше гол в продължение на 464 минути. \"Предстои ни мач и мога да кажа, че мотивацията на всички в клуба е на своя максимум. Напрежението в \"Реал\" винаги е голямо, но не е по-голямо от друг път. Това, което съм научил в този клуб, е, че винаги трябва да се бориш\", каза треньорът Хулен Лопетеги. Двубоят е от изключително значение за  треньора на мадридчани , след като медиите в Испания постоянно спекулират дали специалистът ще бъде уволнен и кога това ще стане факт. Засега президентът на \"Реал\" Флорентино Перес запазва доверието си в него. След двубоя с \"Виктория\" има и дерби с \"Барселона\". \"Не мога да знам какво ще се случи след ден или седмица. Знам, че ми предстои да водя мач в Шампионската лига\", отговори Лопетеги на въпрос дали е уверен, че ще бъде на пейката в неделя за \"класико\". Треньорът обясни, че \"Реал\" ще излезе от тежката ситуация, когато започне да бъде по-ефективен в двете фази на играта. В други ключови сблъсъци от програмата \"Байерн\" гостува на АЕК в Атина. Баварците заемат второ място в група Е, където са още \"Аякс\" и \"Бенфика\". \"Байерн\" и холандците имат по четири точки, \"орлите\" от Лисабон са с три, а АЕК няма точка. \"Манчестър сити\" гостува на \"Шахтьор\" в мач от група F. Тимът на Пеп Гуардиола има победа и загуба дотук, а украинците се доказаха като труден съперник, след като и двата им мача с \"Хофенхайм\" (домакин) и \"Лион\" (гост) завършиха 2:2. Мачовете от програмата на Шампионската лига във вторник се излъчват в  каналите на А1 .", "date": "2018.10.23", "title": "Битката в Шампионската лига се подновява с дуел между \"Манчестър юнайтед\" и \"Ювентус\""}
{"url": "https://www.dnevnik.bg/sviat/2018/10/23/3331707_za_trump_mejdinnite_izbori_sa_tramplin_kum_vtoriia/", "text": "Пламенни изказвания пред възбудени тълпи, взети на подбив потенциални противници: като се хвърля в кампанията за междинните избори, Доналд Тръмп вече гледа към президентските избори през 2020 г. С до четири предизборни срещи седмично под неговия лозунг \"Да направим  Америка отново велика \", бизнесменът въодушевява верните си привърженици с надеждата да помогне на републиканците да запазят, след изборите на 6 ноември, контрола си в Камарата на представителите и в Сената във Вашингтон. \"Демократите искат да увеличат безкрайно данъците ви, да хвърлят страната ни в социализма\", извика гръмко Доналд Тръмп в събота пред привържениците си в Елко, щата Невада. \"Ще се опитват да хвърлят страната ни в кошмар на парализа и хаос\". Тези събирания, където музиката и остроумните изказвания са съвсем същите като онези, които определяха ритъма на предизборните прояви на милиардера преди изненадващата му победа през 2016 г., дават начален сигнал на кампанията му за 2020 г. За Стив Банън, бивш съветник на президента републиканец и изразител на американския национализъм, междинните избори са \"начало на кампанията за  преизбиране на президента Тръмп\" . Стопроцентов кандидат Така, въпреки че официално води кампания за законодателите, които се избират по места, президентът говори главно за себе си, възхвалявайки вече историческите, според него, успехи в мандата му, които тръгват от \"най-добрата икономика\" в света и стигат до борбата му срещу нелегалната имиграция. \"Америка\", отсече той пред възторжената си публика, \" отново е уважавана по света\". Като допълнително предимство, тази обиколка му дава възможност да създаде мрежа от доброволци в цялата страна и да набере средства. С вече натрупани 106 милиона долара за кампанията си през 2020 г., Доналд Тръмп има голяма преднина пред всеки потенциален съперник. \"Стопроцентово\", отговори той в средата на октомври, когато го попитаха дали ще се кандидатира за втори мандат. Концентрирано върху заетостта и патриотизма, посланието му отеква силно в САЩ. С неповторим стил, той съчетава въздействащи лозунги и подигравки, които понякога подхождат за училищен двор, без да се колебае да извърта фактите. Не е лесно за демократите да се противопоставят на посланието му, смята Робърт Ериксън, преподавател по политически науки в университета в Колумбия. \"Замерянето с кал не им върши много добра работа. И ако има някой, който е в състояние да се изправи величествено над всичко това, още не виждам кой би могъл да бъде\", анализира той, докато демократите търсят следващата партийна фигура, донякъде осиротели след като Барак Обама напусна Белия дом. Лудия Джо  Самият Доналд Тръмп следва линията, която го изведе до шоковата му победа. И продължава да кичи противниците си с добре познати прякори, които често са обидни. Бившият кандидат на първичните избори на демократите Бърни Сандърс става \"Лудия Бърни\". Колкото до сенаторката Елизабет Уорън, която се очаква да се включи в надпреварата на демократите през 2020 г., тя е \"Покахонтас\", постанови американският президент, с подигравка към твърдението й, че има далечни индиански корени. Бившият вицепрезидент Джо Байдън, който засега се нарежда на най-доброто място на стартовата линия в допитванията на демократите за 2020 г., отнася двойна доза подигравки. \"Лудият Джо Байдън се опитва да се прави на корав. Но е слаб както психически, така и физически\", написа в Туитър Доналд Тръмп. Той твърди, че в двубой Байдън \"бързо ще изяде боя и ще се разреве\". Все пак още е трудно да се предскаже какво ще се случи след две години, подчертава Робърт Ериксън. Нови личности по подобие на Барак Обама и Доналд Тръмп все още може да се появят и да обърнат всичко надолу с главата. \"На този етап, точно преди четири години, Тръмп дори не беше смятан за сериозен кандидат\", спомня си Ериксън. /БТА", "date": "2018.10.23", "title": "За Тръмп междинните избори са трамплин към втория мандат"}
{"url": "https://www.dnevnik.bg/sport/2018/10/23/3331759_hamiltun_triabva_da_zavurshi_sred_purvite_sedem_za_da/", "text": "Люис Хамилтън ще бъде световен шампион във Формула 1 за пети път, ако завърши сред първите седем в предстоящия старт за Гран при на Мексико. Британецът  изпусна първата си възможност да триуфмира предсрочно с титлата още в САЩ . На пистата в Острин пилотът на \"Мерцедес\" трябваше да вземе с осем точки повече от Себастиан Фетел, за да стане шампион три кръга преди края. В крайна сметка Хамилтън завърши трети, а Фетел четвърти, като двамата взеха съответно 15 и 12 точки. Въпреки пропуснатия шанс  Хамилтън заяви, че остава спокоен преди предстоящия старт . \"Ключът е в това, че поне завърших пред Себ (Фетел). За мен няма значение кога ще спечеля шампионата, стига да го постигна. Искахме да вземем побееда в състезанието и смятам, че слизане с две места по-надолу не е добър резултат. Но не можеш да спечелиш всички стартове, няма как винаги да си перфектен\", заяви Хамилтън. Той влиза в уикенда в Мексико с аванс от 70 точки пред пилота на \"Ферари\", а максималният сбор, който може да бъде спечелен в следващите три състезания е 75 точки. Така Фетел трябва да вземе с 21 или повече точки от британеца на \"Ерманос Родригес\", за да пренесе битката и в Бразилия в средата на ноември. Ако Фетел спечели на мексиканското трасе, то Хамилтън трябва просто да завърши сред първите седем, с което ще вземе шест точки и ще бъде шампион.", "date": "2018.10.23", "title": "Хамилтън трябва да завърши сред първите седем, за да триумфира с титлата в Мексико"}
{"url": "https://www.dnevnik.bg/sviat/2018/10/23/3331856_vzrivno_ustroistvo_be_otkrito_blizo_do_doma_na_soros_v/", "text": "Експлозивно устройство бе намерено вчера край дома на милиардера и филантропа Джордж Сорос в окръг Уесчестър в щата Ню Йорк, съобщава в. \"Ню Йорк таймс\", цитиран от БТА. Устройството е било в пощенска кутия. Открито е било от служител на резиденцията на милиардера в Катона близо до Бедфорд в северната част на окръг Уестчестър. След подаден сигнал до полицията на Бедфорд, бил пратен екип за обезвреждане на взривни устройства, който превантивно го детонирал. Сорос не е бил в дома си по време на инцидента. Случаят е предаден за разследване на ФБР, което засега не е направило коментар. Сорос е предпочитана мишена на крайнодесни групи, отбелязва изданието. Той натрупа богатство, като ръководи хедж фонд и сега е политически активист и филантроп. Сорос дарява често средства на кандидати демократи и за прогресивни каузи. Той е предоставил най-малко 18 милиарда долара на фондацията си Отворено общество за насърчаване на демокрацията и човешките права по света.", "date": "2018.10.23", "title": "Взривно устройство бе открито близо до дома на Джордж Сорос в САЩ"}
{"url": "https://www.dnevnik.bg/sviat/2018/10/23/3331503_zashto_sauditskiiat_princ_shte_ocelee_i_sled_smurtta/", "text": "Убийството на саудитския журналист Джамал Хашокжи в консулството на Саудитска Арабия в Истанбул едва ли ще възпре възхода във властта на принца престолонаследник Мохамед бин Салман, но може да нанесе непоправими вреди на отношенията със западните правителства и компании и потенциално да застраши амбициозните му планове за реформи. Възмущението на международната общност от убийството на Хашокжи на 2 октомври от саудитски служители при още неизяснени докрай обстоятелства беляза най-сериозната криза за 33-годишния принц, чието бързо издигане вече бе помрачено от катастрофалната война в Йемен и  безразборните арести на саудитски бизнесмени  и активисти. Принцът се надяваше, че ще привлече подкрепа от целия свят за усилията да реформира зависимата от петрола икономика на Саудитска Арабия, но сега срещу кралството е възможно да бъдат въведени санкции заради убийството на Хашокжи. Саудитска Арабия заплаши да отвърне на евентуални наказателни мерки, но според анализатори, ако тя използва основното си оръжие (производството на петрол), това може да се обърне срещу нея и да затрудни още повече постигането на икономическите цели на принца. \"Въпросът сега е как западните правителства ще изработят общ отговор и до каква степен желаят да го правят съгласувано\", заяви Майкъл Стивънс, старши изследовател по въпросите на Близкия Изток от лондонския институт за изследвания в отбраната и сигурността \"Роял Юнайтед\". \"Дали финансовите санкции ще са достатъчни, за да се смятат за изпратено послание до Саудитска Арабия, че това не бива никога да се повтаря? Някои са на мнение, че това е неадекватно, а други, подобно на американците, мислят, че е прекалено\". Високопоставени и близки на принца помощници бяха уволнени във връзка с убийството на Хашокжи, а 18 заподозрени бяха арестувани. Принцът обаче, закрилян от 82-годишния си баща крал Салман, бе назначен за председател на комисия за реформиране на саудитските разузнавателни служби - знак, че той ще остане престолонаследник. Само докато крал Салман е на власт Кралят има власт да променя линията за наследяване на трона, както направи при определянето на сина си за престолонаследник и по този начин наруши съществувалия дотогава консенсус в кралското семейство. Всякакво пряко противопоставяне срещу наследяването на трона от принц Мохамед \"може да има цялостно дестабилизиращ ефект за кралството. Тъй като той е млад и много близък с баща си, има възможност поведението му да бъде обуздано чрез влиянието на баща му и други хора по света\", твърди Синсия Бианко, анализатор от лондонския Център за изследване на страните от Персийския залив. Това е възможно само докато крал Салман е на власт. В случай че принц Мохамед седне на трона, управлението му може да продължи десетилетия, по-дълго от това на която и да е друга кралска особа от основаването на Саудитска Арабия през 1932 г., включително и това на първия саудитски крал Абдул Азиз ал Сауд. Обявените от кралството уволнения и арести изглеждат поне като признание от кралското семейство колко сериозна е кризата. \"Въпреки че може би е твърде рано да оценяваме реакцията на международната общност, тези действия могат да бъдат възприемани като сериозен първоначален сигнал, че саудитското ръководство поема по правилния път. Въпреки спекулациите, че кризата предвещава края на Мохамед бин Салман, най-новите съобщения доказват, че кралят все още вярва в правилността на решението си за наследяването на престола\", написа Айхам Камел, ръководител на изследванията на Близкия изток и Северна Африка към \"Евразия груп\". Какво да се прави със САЩ Най-голямата грижа на саудитците са САЩ, техен ключов военен съюзник срещу вечния враг Иран и основен източник на чуждестранни инвестиции, от които Рияд се нуждае, за да реформира икономиката си. Остра американска реакция може да насърчи други западни страни да сторят същото и така кризата да се задълбочи. Президентът Доналд Тръмп до този момент изпраща смесени сигнали, обещава \"сурово наказание\" заради убийството на коментатора на \"Вашингтон пост\", но казва също, че не иска да застраши сделката за продажба на оръжия на Саудитска Арабия. Тръмп избра Саудитска Арабия за първата си визита като президент, а неговият зет и съветник Джаред Къшнър изгради близки отношения с принц Мохамед, тъй като явно го възприема като съюзник за все още неоповестения си план за мир между Израел и палестинците. Дори и саудитците да задържат Тръмп на своя страна, на тях може да им бъде потърсена сметка от американския Конгрес, където и републиканците, и демократите изразиха възмущение от убийството. Някои предложиха да бъде използван законът \"Магнитски\", който предвижда налагане на забрани за влизане в САЩ и санкции срещу хора, извършили нарушения на човешките права или замесени в значителна корупция. \"По-сериозни действия\"? Саудитска Арабия заплаши миналата седмица да предприеме \"по-сериозни действия\", ако ѝ бъдат наложени санкции. Въпреки че никой саудитски представител не обясни какво биха включвали подобни действия, главният директор на притежаван от саудитската държава сателитен новинарски канал намекна, че става дума за използване на петролната индустрия на кралството като оръжие. Преди 45 години Саудитска Арабия се присъедини към петролното ембарго на страните от ОПЕК като отмъщение за американската военна подкрепа за Израел във войната в Близкия изток през 1973 г. Тогава цените на петрола се покачиха главоломно и причиниха напрежение в американската икономика. Не е ясно обаче дали подобни действия биха сработили в съвременната икономика. Саудитска Арабия се опитва да върне дела си на световния пазар, особено като се има предвид, че новите американски санкции срещу Иран ще влязат в сила следващия месец. Намаляване на износа на петрол ще намали приходите, необходими за плановете на принц Мохамед за диверсификация на икономиката, а поскъпване на петрола ще засили американското производство на шистов газ и ще доведе до увеличаване на производството от други страни. \"Саудитците се възползваха от ускоряването на производството на петрол, особено в контекста на засилващите се санкции срещу Иран. Би било много глупаво от тяхна страна да загубят печеленото с десетилетия доверие на петролния пазар с намесване на политика в търговията си с петрол\", твърди Кристин Диуан, старши изследовател в Института за арабските държави от Персийския залив във Вашингтон. /БТА", "date": "2018.10.23", "title": "Защо саудитският принц ще оцелее и след смъртта на Хашокжи"}
{"url": "https://www.dnevnik.bg/bulgaria/2018/10/23/3331870_katastrofiral_tir_zatvori_magistrala_trakiia_v_posoka/", "text": "Временно е ограничено движението по автомагистрала \"Тракия\" при 108-и километър в посока София поради обърнат тир, съобщи агенция \"Пътна инфраструктура\". Инцидентът е станал около 2 часа през нощта, но до 11.30 ч. пътят все още не е освободен, видя репортер на \"Дневник\". Трафикът в посока към София се осъществява по обходен маршрут: от пътен възел \"Цалапица\" по път I-8 Цалапица - Пазарджик - път II-37 Пазарджик - Гелеменово до пътен възел \"Гелеменово\". Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ –  www.api.bg , lima.api.bg, както и денонощно на тел. 0700 130 20 в АПИ. Тежкотоварният камион е с турска регистрация. 66-годишният шофьор е в болница в Пловдив, съобщи \"Фокус\", позовавайки се на областната дирекция на МВР. Кръвната му проба е отрицателна.", "date": "2018.10.23", "title": "Катастрофирал тир затвори магистрала \"Тракия\" в посока към София"}
{"url": "https://www.dnevnik.bg/sport/2018/10/23/3331738_snimka_na_denia_po_bijutata_shte_go_poznaete/", "text": "Кристиано Роналдо привлече погледите при завръщането си в на \"Олд Трафорд\" за гостуването на \"Манчестър юнайтед\" с настоящия си клуб \"Ювентус\". Португалският нападател взе участие в официалната пресконференция, медиите в Англия бяха заинтресовани, както от  , така и в аксесоарите, които носеше.", "date": "2018.10.23", "title": "Снимка на деня: По бижутата ще го познаете"}
{"url": "https://www.dnevnik.bg/na_put/2018/10/23/3331729_sled_globa_sagrada_familiia_shte_poluchi_razreshitelno/", "text": "Базиликата \"Саграда Фамилия\" в Барселона - един от най-известните туристически обекти в Испания, ще плати 36 млн. евро на градските власти, за да узакони строителството, започнало преди повече от 130 години, съобщи Би Би Си. Грандиозната църква, проектирана от архитекта Антонио Гауди, е обект на световно наследство на ЮНЕСКО въпреки че все още не е довършена. Работата по проекта на именития архитект започва през 1882 година, но и до днес се оказва незаконна заради липсата на строителни книжа. Затова църковното настоятелство ще изплати 36 млн. евро на кметството на Барселона в рамките на следващите 10 г. Взамяна общинската администрация се ангажира с благоустройството на района край сградата и осигуряването на връзка с метрото. Кметът на Барселона Ада Колау. обяви споразумението за историческо и обеща статутът на сградата да бъде уреден още догодина. Около 4.5 млн. души посещават \"Саграда фамилия\" всяка година, а други 20 млн. души - квартала, в който тя се намира. Очаква се основните строителни работи да бъдат завършени до 2026 г., когато се навършват 100 г. от смъртта на Антонио Гауди. Вижте във видеото как ще продължи строителството.", "date": "2018.10.23", "title": "След глоба \"Саграда фамилия\" ще получи разрешително за строеж"}
{"url": "https://www.dnevnik.bg/sport/2018/10/23/3331872_evropeiskite_futbolni_klubove_si_postaviha_za_cel/", "text": "Водещите европейски клубове подготвят стъпки за увеличаване на ролята на жените във футбола на континента, обяви асоциацията им (ЕСА). Организацията, в която членуват \"Реал\" (Мадрид), \"Манчестър юнайтед\", \"Байерн\" и още около 200 клуба, посочи, че в момента жените не са представени достатъчно. Подготвените планове ще бъдат представени за обсъждане в ЕСА през март. \"Като клубове, които са в основата на играта, вярваме, че свежите и различни гласове са ключът към оформянето на бъдещето на професионалната игра\", каза в съобщение членът на ръководството на организацията  Айван Газидис, който доскоро беше в ръководството на \"Арсенал\" . По думите му с тази идея ЕСА ще насочи усилия към взимане на подходящите мерки за увеличаване на присъствието на жените в асоциацията и в клубовете като цяло. Засега от организацията не посочват детайли около плановете. По-рано този месец  ФИФА обяви стратегия за развитието на женския футбол . Международната федерация си постави задача до 2026 г. броят на жените, практикуващи футбол по света, да се удвои и да достигне 60 милиона. Друга цел е се да увеличи броят на жените на управленски постове във ФИФА, като се очаква до 2022 г. поне една трета от членовете на комисиите във ФИФА да са жени.", "date": "2018.10.23", "title": "Европейските клубове ще работят за увеличаване на половото разнообразие във футбола"}
{"url": "https://www.dnevnik.bg/v_pamet/2018/10/23/3331874_na_77_godini_pochina_djilberto_beneton_suosnovatel_na/", "text": "На 77-годишна възраст почина един от основателите на прочутата модна марка \"Бенетон\" - Джилберто Бенетон, предаде БТА. \"Джилберто Бенетон е починал вчера в дома си в Тревизо след заболяване\", се казва в изявление на компанията. Джилберто Бенетон почина три месеца след кончината на по-малкия си брат Карло, който си отиде през юли на 74 години. Джилберто заедно с братята си Карло и Лучано и сестра им Джулиана основаха едноименното предприятие \"Бенетон\" през 1965 г. в Понцано Венето, село в североизточната част на Италия. Първоначално дейността му беше в областта на плетивата. Идеята е била на Лучано, най-големия от четирите деца в семейството. Бързо меките пуловери в ярки цветове, предлагани от \"Бенетон\", набраха популярност сред потребителите. През следващите години успехът на компанията нарастваше и стана дори глобален в периода 1982 г. - 2000 г. с шокиращи рекламни кампании на фотографа Оливиеро Тоскани, като тази например, в която цветнокожа жена кърмеше бяло бебе. Джилберто Бенетон беше вицепрезидент на семейния холдинг \"Едиционе\", който реализира през 2017 г. печалба от 12.1 милиарда евро. Той беше и вицепрезидент на компанията \"Аутогрил\" за заведения за бързо хранене край пътните артерии в страната. Основен акционер в компанията е кланът Бенетон, който държи 50.1 процента от акциите. Джилберто Бенетон беше и в административните съвети на групите \"Бенетон\", \"Атлантия\", \"Медиобанка\", \"Пирели\" и \"Алианц\". Кланът Бенетон има недвижимо имущество, селскостопански компании, както и дялово участие в италианския застраховател \"Дженерали\", в търговската банка \"Медиобанка\" и в испанската телекомуникационна компания \"Селнекс\". Бенетон е също и главен акционер в \"Атлантия\", компанията собственик на концесионера на магистралите \"Аутостраде пер л'Италия\", който отговаряше за моста в Генуа, който рухна през август и отне живота на 43 души. Смяташе се, че Джилберто Бенетон стои в основата на диверсифицирането на дейността на компанията \"Бенетон\".", "date": "2018.10.23", "title": "На 77 години почина Джилберто Бенетон, съосновател на компанията за мода"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/10/23/3331875_slivaneto_na_strukturi_niama_da_se_otrazi_negativno/", "text": "Сливането на структури няма да се отрази негативно върху пациентите. Националната здравноосигурителна каса (НЗОК) ще продължи да предоставя финансиране, целта е да се подобри административният капацитет. Това коментира зам.-министърът на здравеопазването Жени Начева в ефира на Би Ти Ви. Поводът е  планираното сливане  на Изпълнителната агенция \"Медицински одит\" и Изпълнителната агенция по трансплантация, както и предложението Фондът за лечение на деца и Комисията за лечение в чужбина да се закрие от догодина и функциите му да изземе НЗОК. Една от причините са откритите пропуски в работата им. Няма да се отнемат функциите на Фонда за лечение на деца в чужбина след преминаването му под надзора на НЗОК. Процедурите ще се облекчат – документите вече ще се подават на едно място\", коментира тя. По думите й ще има приемственост, а администрацията няма да се раздува. Тя съобщи, че е планирана информационна среща с пациентските организации. \"Предвиден е трансфер от бюджета към Фонда за лечение на деца от 14 млн. лв и още 2 млн. лв. за Комисията за лечение в чужбина. Няма да се нарушат функциите и контрола, които двете структури са изпълнявали и преминаването им под шапката на новата мегаструктура Агенция за медицински надзор\", подчерта Начева и добави, че с реформата ще се въведе пълна прозрачност и предвидимост, увери и ще се премахнат пропуските в дейността им. По темата за починалите пациенти, които не дочакаха трансплантация на бял дроб, Начева заяви, че ще се направи всичко възможно да се подобри ситуацията с донорството в България. \"Работи се по три възможности. Търсим решение за чакащите белодробно болни. Поемаме ангажимент, че държавата ще се задейства\". Другият събеседник в студиото - директорът на Агенцията по трансплантации д-р Михаил Христов, също коментира темата с донорството и  начините да се помогне на чакащите . \"Направихме медицински одит, изпратени са писма до болници в чужбина, но от тях е получен отказ\", каза той, но подчерта, че ще се помага на чакащите по няколко направления. Той съобщи, че вече в страната ни е бил екип от Истанбул, който е оценил базата като добра. Очаква се да се подпише споразумение и да се работи в три направления – наши пациенти да ходят там, да идват лекари тук или да оперират или да обучават и след това да се грижат за следоперационния етап. \"Работи се за подобно сътрудничество с болници в Германия и Австрия\", каза Христов. Друго, което се предвижда, е на чакащите да се даде второ мнение, вече е формирана междуболнична комисия. Директорът увери, че държавата ще направи всичко, което зависи от нея, за да помогне на пациентите. Уверенията идват, след като  в последните две седмици в България починаха трима пациенти , които очакваха белодробна трансплантация. По думите на Христов процентът на хората в Европа, които не дочакват операция, са 15%.", "date": "2018.10.23", "title": "Зам.-министър обеща по-лесни процедури за лечението на деца и трансплантациите"}
{"url": "https://www.dnevnik.bg/bulgaria/2018/10/22/3331746_protestite_s_iskane_za_ostavkata_na_valeri_simeonov/", "text": "Протестиращите, които искат оставката на вицепремиера Валери Симеонов, се събират и днес пред сградата на министерски съвет. Присъствието ще е целодневно, като най-много хора се очаква да има след края на работния ден. Уговорката е началният час на големия протест за деня да е 17.00 ч. Протестите, организирани през социалните мрежи, не само в София, но и в редица градове на страната, са в отговор на изказване на Валери Симеонов от миналата седмица. Плановете са подобни събирания за продължат докато вицепремиерът подаде оставка. Вчера Валери Симеонов  отказа да подаде оставка,  като обясни, че е назначен от коалицията и веднага ще си тръгне, ако това бъде поискано от премиера Бойко Борисов и съпредседателите на \"Обединени патриоти\" Волен Сидеров и Красимир Каракачанов. Премиерът Бойко Борисов коментира,  че ако поиска вицепремиерът да напусне поста си , коалицията ще се счупи и ще се стигне до предсрочни избори. Неговите думи пък бяха определени от лидера на БСП Корнелия Нинова, като по-цинични и от тези на Валери Симеонов.", "date": "2018.10.23", "title": "Протестите с искане за оставката на Валери Симеонов продължават и днес"}
{"url": "https://www.dnevnik.bg/sport/2018/10/23/3331869_fotogaleriia_kubrat_pulev_i_podgotovkata_mu_za/", "text": "Кубрат Пулев пристигна преди два дни в София и продължи последната част от подготовката си за мача с Хюи Фюри.", "date": "2018.10.23", "title": "Фотогалерия: Кубрат Пулев и подготовката му за големия мач"}
{"url": "https://www.dnevnik.bg/razvlechenie/2018/10/23/3331776_keit_blanshet_zashtiti_pravoto_na_heteroseksualnite/", "text": "Актрисата Кейт Бланшет защити правото на хетеросексуалните актьори да изпълняват хомосексуални роли, писа \"Холивуд Рипортър\". Поводът за изказването й са част от актуалните критики към Холивуд за това, че ЛГБТ роли се изпълняват от хетеросексуални актьори. Един от последните подобни случаи бе през юли тази година, когато участието на Скарлет Йохансон в ролята на транссексуален мъж бе отменено поради надигналото се недоволство. Австралийската актриса Бланшет, която бе номинирана за ролята си на лесбийка в \"Каръл\" през 2015 г., не е съгласна с идеята, че актьорът може да изгради силна връзка с героя си, само ако имат сходен житейски опит и смята, че именно в това е същината на актьорската работа.", "date": "2018.10.23", "title": "Кейт Бланшет защити правото на хетеросексуалните актьори да изпълняват ЛГБТ роли"}
{"url": "https://www.dnevnik.bg/biznes/2018/10/23/3331897_biznesut_e_obezpokoen_ot_novite_iziskvaniia_za/", "text": "Отсрочка до 2020 г. и повече детайли за новите изисквания за касовите апарати поискаха Българската стопанска камара (БСК) и браншови организации след като с промени в наредбата за регистриране и отчитане на продажби в търговските обекти Националната агенция за приходите (НАП) задължи бизнеса да подмени устройствата или да обнови софтуера и хардуера им, пише  \"Капитал\".  Регистрираните по ДДС търговци имат срок до края на март 2019 г. да сменят или пренастроят своите фискални устройства, така че да подават информация на данъчните на всеки 5 минути, а не веднъж в месеца, както е сега. Срокът за нерегистрираните по ДДС е до края на юни, а за ползващите интегрирани автоматизирани системи за продажби е краят на следващата година. До края на седмицата данъчната агенция обеща да изпрати писма до всички около 300 сервизни фирми, както и всички регистрирани по ДДС компании с подробна информация за сроковете и очакваните от тях действия. На интернет страницата на приходната агенция ще бъде пуснат софтуер, с който всеки търговец ще може да разбере дали софтуерът, който използва, отговаря на новите изисквания или трябва да се модифицира. Според главния финансов директор на БСК Станислав Попдончев работещият \"на светло\" български бизнес е притеснен от кратките срокове и от непрецизно формулираните текстове в наредбата. Той подчерта, че все още няма одобрени устройства от новия тип, което пречи на производителите на софтуер да приведат продуктите си към изискванията. Ясен Танев от Българската асоциация за развитие на бизнес софтуер (БАРБС) допълни, че самата подмяна би изисквала фискалните устройства да бъдат изтеглени от обектите, модифицирани и върнати, като в този период дейността на бизнеса ще се окаже невъзможна.", "date": "2018.10.23", "title": "Бизнесът е обезпокоен от новите изисквания за касовите апарати"}
{"url": "https://www.dnevnik.bg/politika/2018/10/23/3331923_prezidentut_za_valeri_simeonov_bezkontrolnata_vlast/", "text": "Президентът Румен Радев коментира днес, че поведението на вицепремиера Валери Симеонов е следствие от липсата на контрол, съобщи БНР. В понеделник Симеонов обяви, че няма да подава оставка въпреки протеста заради изказването му, че  проектозаконът за хората с увреждания е опит \"да се угоди на кресливи майки с уж болни деца\". \"Безконтролната власт ражда цинизъм. С цинизъм не можем да имаме ефективно управление, не можем да мислим за проблемите на хората. Това, което виждам в момента, е, че цялата енергия сега ще се фокусира върху личността на г-н Валери Симеонов, но това не решава проблема с липсата на контрол и с цинизма\", обясни още Румен Радев. Държавният глава е в Пловдивския университет \"Паисий Хилендарски\", където ще изнесе лекция на тема \"Ценности, лидерство и образование в демократичното общество\". ", "date": "2018.10.23", "title": "Президентът за Валери Симеонов: Безконтролната власт ражда цинизъм (допълнена)"}
{"url": "https://www.dnevnik.bg/sviat/2018/10/23/3331905_bezos_bransun_musk_-_kosmicheskite_predpriemachi_koito/", "text": "Все повече бизнесмени се включват в надпреварата за евтини граждански космически полети, ставайки част от частния сектор за космически полети, наречен \"Нов Космос\". Сред тях са милиардерите  Илън Мъск ,  Джеф Безос  и сър  Ричард Брансън , които натрупаха парите си в други сектори. Те се изправят пред голямото предизвикателство да създадат гиганти в космическата индустрия. Подклаждани от силна конкуренция, амбициите им включват развиването на космическия туризъм и разработването на постоянни селища за хора на Луната и дори на Марс. Появяващите се космически предприемачи запълват също така огромна празнина, оставена от правителствата, на които им се наложи да намалят разходите за космически мисии. В резултат на това имена като SpaceX и Blue Origin стават част от все по-печелившата военна космическа надпревара, като същевременно САЩ се опитват да противостоят на амбициите на Китай и Русия. Според някои оценки космическата индустрия ще възлиза на 1 трилион долара до 2040 година. Кои са компаниите, които се надяват да правят пари, като радикално трансформират бъдещето ни, и кои са хората зад тях? Джеф Безос и Blue Origin Основателят на Amazon Джеф Безос, най-богатият мъж в света, бе един от първите милиардери, впуснали се в гражданската космическа надпревара, поставяйки началото на Blue Origin през 2000 година. В сравнение с конкурентите от сектора компанията има репутация, че не дава много информацията за дейността си. Компанията изпитва някои затруднения след няколко неуспешни изстрелвания и проблеми с двигателя BE-4. След 2016 година Безос продава акции на Amazon за 1 милиард долара всяка година, за да поддържа компанията. Подобно на конкурента си SpaceX, Blue Origin цели да направи пътуването в Космоса по-евтино, като произвежда ракети за многократна употреба. В миналото ракетите бяха бракувани само след едно изстрелване. Преди три години  Blue Origin  стана първата компания, която успешно приземи ракета. Същият космически кораб New Shepherd се е приземявал вече пет пъти, но Илън Мъск \"захапа\" Безос в социалните мрежи, изтъквайки, че тези полети са били само суборбитални. Набирайки инерция,  Blue Origin  сега си осигурява изгодни държавни договори, а неотдавна получи сертификати за национална сигурност от американското правителство. По-рано тази година заедно с Northrop Grumman и United Launch Alliance бе избрана от американските военновъздушни сили за разработката на нови ракети, които могат да се използват за изстрелвания от военните. Всяка компания ще получи по 109 милиона долара от сделката. Безос се готви да изпрати \"космически туристи\" на суборбитален полет. Blue Origin обяви, че ще продава билети от следващата година, като представители на компанията намекват, че билетът може да струва до 300 000 долара. В бъдеще Безос има амбицията да установи партньорство с НАСА и да тества възможността за постоянно селище за хора на Марс. Илън Мъск и Space X Роденият в Южна Африка бизнесмен Илън Мъск основава компанията си Space X през 2002 година със 100 милиона долара от състоянието, натрупано от компанията PayPal, на която е съосновател. Компанията досега е изстреляла близо 70 ракети и спечели договори с НАСА, американските въздушни сили и аржентинската космическа агенция за извеждане на сателити в орбита и за подпомагане на доставките на Международната космическа станция. Освен това е навлязла по-дълбоко в Космоса, отколкото Origin и Virgin Galactic, достигайки 22 000 мили над земния екватор. Мъск обаче също се изправя пред проблеми. При няколко изстрелвания ракетите експлодираха и оборудването бе изгубено, включително шпионски сателит на американската армия. Мъск обаче е известен с рекламните си трикове да не взима насериозно неуспехите и да акцентира върху успехите. Миналата година той сподели видео с неуспешни изстрелвания и кацания, в което има епични кадри на експлозии. SpaceX също така изведе в Космоса електромобил Tesla като част от  проекта Falcon Heavy . Подобно на Blue Origin Мъск планира един ден да изпраща хора в Космоса с граждански полети. По-рано тази година той обяви, че първият \"лунен турист\" на SpaceX ще бъде японският милиардер Юсаку Маезава. Една от главните цели на SpaceX е да изпрати пилотирани полети до Марс и да колонизира Червената планета. \"Искам да умра на Марс, каза Мъск, но не при удар.\" Сър Ричард Брансън и Virgin Galactic Британският милиардер сър Ричард Брансън е един от новите в сектора, основавайки Virgin Galactic през 2004 година. Докато амбициите на конкурентите му са насочени към пътувания в дълбокия Космос, Брансън е съсредоточен върху разработването на \"космически самолети\" за многократна употреба за туристи и оборудване, които да бъдат извеждани за кратко в суборбиталното пространство. Virgin Galactic вече започна да продава билети на стойност 250 000 долара. Известни личности като поп изпълнителят Джъстин Бийбър вече са си купили. Освен това компанията вече е привлякла значителни инвестиции, включително от суверенния фонд на Обединените арабски емирства. Компанията влезе в новините през 2014 година, след като космически кораб експлодира при тестов полет в Калифорния, при което един пилот загина, а друг бе ранен. Това се оказа значителна спънка за първоначалната цел на компанията да стане първата, изпратила турист в Космоса. Оттогава Virgin Galactic е завършила няколко тестови полета, а по-рано този месец Ричард Брансън каза, че компанията ще бъде в Космоса след седмици, а не след месеци. /БТА", "date": "2018.10.23", "title": "Безос, Брансън, Мъск - космическите предприемачи, които изместват правителствата"}
{"url": "https://www.dnevnik.bg/zelen/2018/10/23/3331934_putna_lenta_za_spodeleno_putuvane_beshe_otvorena_na/", "text": "Пътна лента за споделено пътуване беше отворена на границата до между Швейцария и Франция близо до Женева. Целта е намаляване на трафика, съобщава сайта thelocal. ch. Тя ще свърва граничния пункт между двете държави и ще е първата подобна в Европа. Тя ще бъде отворена за коли, в които има минимум двама пътници. През следващата година съоръжението ще работи експериментално. По посока Женева ще е отворено между 6 ч. и 9 ч. сутринта, а на обратно - между 16 ч. и 19 ч.. Пътната артерия е 10 км, които са разделено поравно в Швейцария и Франция. Трафикът е средно 1.6 хил. превозни средства на час, а на ден достигат 17 хил., като в най-натоварените дни бройката е 22 хил. Пилотният проект е съвместна инициатива на местната пътна агенция за пътища \"Тунели и автомобилни пътища \"Монблан\", която отговаря за пътя, както и на Женевския департамент по транспорта. Според статистиката на двете институции чрез кампанията времето за пътуване може да се намали с до 33%. Шофьорите, които са регистрирани в лентата без втори пътник от френската страна, на границата ще бъдат глобени с 22 евро. Понастоящем същото нарушение няма да доведе до наказание в Швейцария. Автомобилната платформа ще бъде тествана до септември 2019 г.", "date": "2018.10.23", "title": "Пътна лента за споделено пътуване ще свързва Швейцария и Франция"}
{"url": "https://www.dnevnik.bg/sport/2018/10/23/3331936_rusev_kum_domuschiev_otkazut_da_se_diskutira/", "text": "Председателят на надзорния съвет на \"Левски\" Спас Русев заяви, че живее в паралелен свят със собственика на \"Лудогорец\" Кирил Домусчиев. Русев остана недоволен от личностните нападки срещу него. \"Отказът да се дискутира феърплеят и съдийството показва, че живеем в два паралелни свята, единият от които е перфектен, но в който ние не живеем\", се казва в обръщението му в сайта на \"Левски\". Собствениците на трите водещи клуба - ЦСКА, \"Левски\" и \"Лудогорец\", си размениха послания през медиите в последните два дни. В неделя главният акционер в \"ЦСКА - София\" Гриша Ганчев обвини Домусчиев, макар и без да го назовава поименно,  че \"пробива\" играчи, отбори, съдии и футболния съюз . Последва и интервю на Русев, в което той говори за проблемите около феърплея в българския футбол. Домусчиев  отговори на двамата, като заяви, че \"Лудогорец\"  спазва феърплея, изряден е финансово и не се притеснява от проверки . \"В отговор на мое интервю вчера вечерта станах обект на неочаквани нападки. Аз не съм си позволил и не бих си позволил да обидя или засегна нито един собственик, президент или футболен деятел\", заяви Русев. \"Фокусът на въпросите, които повдигнах за дългогодишните очевидни проблеми в българския футбол - съдийство и феърплей, беше изместен към личностни нападки, подкрепени с известна доза сарказъм и ирония, които, изглежда, са продиктувани от факта, че конкретни личности се припознават в моите думи\", добави той.", "date": "2018.10.23", "title": "Русев към Домусчиев: Отказът да се дискутира феърплеят показва, че живеем в два свята"}
{"url": "https://www.dnevnik.bg/bulgaria/2018/10/23/3331937_svetiiat_sinod_opredeli_24_oktomvri_za_den_na/", "text": "По решение на Светия синод денят 24 октомври, когато православната църква отбелязва празника на иконата на Св. Богородица \"Всех скорбящих радост\", е определен за Ден на молитва за децата с увреждания, съобщи пресцентърът на синода. По този повод в едноименния храм \"Покров Богородичен – Всех скорбящих радост\" в София (зад хотел \"Родина\") от 9 ч. ще бъде отслужена литургия, последвана от молебен за децата с увреждания и техните семейства. \"Нека всички се помолим заедно за нашите деца\", призовава Светият синод. Инициативата идва в дни на  протести  срещу вицепремиера Валери Симеонов заради негово  изказване  от миналата седмица, в което той нарича майките на деца с увреждания \"кресливи\" и изразява съмнения дали наистина става дума за болни деца.", "date": "2018.10.23", "title": "Светият синод определи 24 октомври за Ден на молитва за децата с увреждания"}
{"url": "https://www.dnevnik.bg/photos/2018/10/23/3331945_fotogaleriia_izkustveni_ostrovi_i_podvodni_tuneli_-/", "text": "Най-дългият морски мост в света беше открит в Китай. Той свързва Хонконг, Макао и южния китайски град Джухай.", "date": "2018.10.23", "title": "Фотогалерия: Изкуствени острови и подводни тунели - какво още има по най-дългия морски мост в света"}
{"url": "https://www.dnevnik.bg/sviat/2018/10/23/3331943_riiad_domakinstva_na_ambiciozen_forum_pod_siankata_na/", "text": "Саудитска Арабия е домакин на икономическа конференция, върху която хвърля сянка кризата, предизвикана от смъртта на журналиста Джамал Хашокжи. Тя накара редица западни лидери и ръководители на международни фирми да бойкотират този форум, който е толкова важен за престолонаследника. Кралството, чийто имидж бе силно накърнен от  аферата \"Хашокжи\" , изглежда, е безсилно срещу нарастващия отлив на участниците в \"Инициатива за инвестиции в бъдещето\" (Future Investment Initiative -FII), наречена от много медии \"Давос в пустинята\". След като преди седмица се очакваше на форума да има над 150 лектори, в събота организаторите скъсиха списъка до 120 души. Министърът на финансите на САЩ Стивън Мнучин, управляващият директор на Международния валутен фонд (МВФ) Кристин Лагард и френският министър на икономиката Брюно льо Мер обявиха, че в крайна сметка няма да пътуват до Рияд. Същото заявиха, че ще направят, и австралийските лидери. Водещи медии като \"Блумбърг\", Си Ен Ен и в. \"Файненшъл таймс\" отказаха да изпратят представители на форума. През 2017 година, когато бе първото издание на FII, обявен много помпозно, младият престолонаследник Мохамед бин Салман, наречен Ем Би Ес (MBS), бе приветстван като визионер, който съблазнява инвеститорите, говорейки за роботи и представяйки футуристични планове за авангарден мегаполис, наречен НЕОМ. За мнозина това издание позволи да Саудитска Арабия да бъде видяна през призма, която е различна от представата за крайно консервативна монархия с икономика, зависеща от петрола. И тъкмо обратното, изданието 2018-а кристализира международното възмущение срещу саудитска власт, която е готова да заглуши всеки дисидентски глас, какъвто е случаят с Джамал Хашокжи, който много пъти е писал срещу Ем Би Ес. \"Тежка криза\" След като твърдо отрекоха да са замесени в  изчезването на журналиста,  забелязан за последен път на 2 октомври да влиза в саудитското консулство в Истанбул, саудитските власти в крайна сметка в събота признаха, че той е бил убит в дипломатическа мисия в резултат на \"сбиване\". Според Eurasia Group - компания, специализирана в консултациите по пазарните рискове, Ем Би ЕС е изпаднал в \"тежка криза на връзките с обществеността\". \"Ръководителите на Uber и на JP Morgan са пресметнали, че свързването им в момента с името на Ем Би Ес крие опасност да им струва по-скъпо от загубата на възможността да завладеят парче от саудитската икономика\", пояснява Майкъл Стивънс, експерт в Кралския обединен институт за изследвания в отбраната. За някои западни компании обаче залогът е прекалено голям, за да си позволят да пренебрегнат този форум, макар да не планират да пратят най-високопоставените си представители на него. Така например инвестиционните банки HSBC и Crеdit Suisse ще бъдат представени, макар че техните шефове анулираха пътуването си, според \"Блумбърг нюз\". Китайските и руските компании пък не планират да бойкотират конференцията според един от организаторите й. Мащабен западен бойкот на форума би могъл да увеличи рисковете от политическа нестабилност в Саудитска Арабия, която е най-големият износител на петрол в света, и да нанесе нов удар на преките чуждестранни инвестиции, които и без това миналата година достигнаха 14-годишен минимум, според данни на ООН. \"Въпреки говоренето за реформите  преките чуждестранни инвестиции в Саудитска Арабия  продължават да са на ниско равнище, а скандалът само ще засили несигурността на инвеститорите\", подчерта анализаторската компания Capital Economics. \"Стига\"  От месеци наред Ем Би ЕС, на когото кралят Салман на практика е делегирал управлението на текущите дела на кралството, изглежда, засилва репресирането на всеки признак на опозиция: арестувани бяха бизнесмени, активисти, борещи се за правата на жените, и духовници с висок сан. Предизвиквайки опасения сред инвеститорите, Рияд реши да оглави скъпоструваща военна коалиция в Йемен срещу тамошните бунтовници. И пак Саудитска Арабия настоя пред съюзниците от Залива да наложат ембарго на съседен Катар. Като анулират участието си в FII, \"големите компании казват на Ем Би Ес \"стига\" авантюризъм, нестабилност и несигурност\", обяснява Чинция Бианко, анализатор за Близкия изток от компанията Gulf State Analytics. Само че тяхното отсъствие на конференцията крие опасността да предизвика \"непоправими щети\" на търговските им интереси в Саудитска Арабия, предупреждава Ганем Нусейбе, основател на консултантската група Cornerstone Global Associates с централа в Лондон, който застана на страната на саудитските власти в аферата \"Хашокжи\". Миналата седмица саудитски бизнесмени призоваха в социалните мрежи страните от Залива и съюзниците на Рияд да бойкотират компаниите, които са анулирали участието си в FII. Само че такава опасност от бойкот, изглежда, не влияе на решимостта на компаниите да се разграничат от Саудитска Арабия. \"Да се правим сякаш нищо не е станало? Не и в близко бъдеще\", заяви Грегъри Гоуз, специалист по Саудитска Арабия в университета Ей енд Ем в Тексас. /БТА", "date": "2018.10.23", "title": "Рияд домакинства на амбициозен форум под сянката на убийството на Хашокжи"}
{"url": "https://www.dnevnik.bg/intervju/0232/10/18/3331018_d-r_valentin_marinchev_donorstvoto_se_krepi_osnovno_na/", "text": "- Има две групи промени. Едните са законодателни. Например, когато е доказана мозъчната смърт, по съответния протокол, валиден за цялата държава, да може да бъде изключвана апаратурата, освен в случай, когато става въпрос за донорство. Трябва законодателно да се помисли и как да се разшири кръгът на хората, до които медиците могат да се допитат и да вземат решение за евентуално разрешение за донорство. В последните години все повече стават хората, живеещи на семейни начала. Те обаче не могат да разрешат, да изразят воля. Би било добре да се обмисли и вариант, когато потенциалният донор няма преки роднини, да се вземе становището на по-далечни роднини като племенници и др. Съществено изменение, което според мен би било важно, е да се премине от подхода да се изразява несъгласие за донорство приживе към волеизявление, към съгласие човекът да е донор. Сега хората могат да заявят, че не желаят да са донори и по закон едва ли не останалите, които не са изразили несъгласие, се приемат за потенциални донори. В същото време обаче при евентуална донорска ситуация винаги се питат роднините дали дават съгласие близкият им да е донор, а това е много травмиращо за тях, решението е безкрайно трудно. Ако се премине към волеизявление за съгласие за донорство, изразено приживе, то тогава нещата биха станали далеч по-лесни. Пак семейството ще бъде уведомено и консултирано, но ще се приема, че взетото от човека съзнателно решение е неговото право и избор. И то ще е водещо. Другото, което трябва да се промени, е много да се говори за донорството. Ако щете още в училище, съобразено с възрастта. Да се обяснява, че е законно право на човека да се разпорежда със собственото си тяло. Сега дори сред колегите в медицинските университети рядко се говори за това. Хората обикновено не мислят по въпроса, докато не се сблъскат с него, не възприемат донорството като някаква възможност. Друго би било ако се поднася информация. Има толкова много възможности – лекции, филми... Просто трябва да се промени коренно начинът на мислене и реакцията в обществото по тази тема. Това според мен направи Испания, която за около едно десетилетие от страна на опашката по донорство и трансплантации, стана лидер в Европа. Трябва и сериозна промяна в доверието на хората към системата на здравеопазването. - Важно е държавата да реши кое й е приоритет. И ако пресметне, че един трансплантиран бъбречно пациент й излиза много по-евтино от човек на диализа, ако си създаде съответната система, правила, механизми, ако осигури логистичната и финансова подкрепа, нещата тръгват. А при нас има някакви частични решения, имаме някакви части от национална система, но всичко е на приливи и отливи. Това не е приоритет на държавата. И общо взето нещата вървят благодарение на ентусиазма на хората, които работят това. - Добре е например да се формулират национални правила, да има национален стандарт за донорството с конкретни изисквания за апаратура, за специалисти, за начин на действие. И ако той е наличен във всяка болница, всеки анестезиолог или невролог, наблюдаващ пациента, ще може да разбере, че той отговаря на някакви условия за потенциална донорска ситуация. И тогава да потърси съдействие да кажем от по-голяма болница, от координатор по донорство или друг консултант. Винаги, когато нещата са систематизирани, е много по-лесно. А и възможността да се допусне пропуск, става минимална или нулева. Например ние в нашата болница сме си изработили схема. Направихме го съвместно с предишния директор на Изпълнителната агенция по трансплантация Марияна Симеонова. Но вече на национално ниво хубаво би било тези неща да се унифицират и да се работи по единен алгоритъм. В по-малките болници например е доста по-трудно. Колегите са малко и натоварването нараства. Имали сме и имаме чудесно взаимодействие с колегите от малки болници в региона на Варна, транспортирали сме пациенти, тук доказваме мозъчна смърт, реализираме донорства. Но пак казвам, добре би било това да е изнесено като национална политика, с общовалидни правила. За всички би било доста по-лесно ако има единен алгоритъм, който всички да спазват. А не да зависи от възможностите, желанието, натоварването, апаратурата на отделните ръководители на болници, медици и др. Това би довело до много по-голям брой потенциални донори. Същото важи например и за специалистите. Такива има, но никога не е излишно да има още обучени хора. Би било добре още в медицинските университети към някоя от специалностите да се въведе насочено обучение и за това как се реагира на потенциална донорска ситуация и какви са стъпките. Що се отнася до финансовата част, тук вече проблемите наистина са сериозни и трябва специално внимание. Докато донорството не се превърне в държавна политика, да се приема като всеки друг дял от медицината, който изисква съответните субсидии и съответните инвестиции, няма как да се получат нещата. Сега например има механизми за поне частично възстановяване на разходите на лечебните заведения по реагиране и обслужване на донорската ситуация – изследванията за наличие на мозъчна смърт и последващите етапи, консумативи. Има известен процент реинбурсиране най-вече на средствата за изследванията. Но доколкото съм запознат, перо \"труд\" по-скоро не фигурира, частично може да се покрие ако се е наложил извънреден труд. Но това далеч не е адекватно на положените усилия. Не казвам, че финансовата страна е водеща за специалистите, които са се ангажирали в тази област. Но все пак трябва да има адекватно заплащане. Това е висококвалифициран, много тежък и физически, но най-вече психически натоварващ труд. - Може да има множество причини, включително когато става въпрос за болници, които приемат изключително тежки случаи - тогава, при ситуации, когато травматизмът е сериозен, възможността за донорство не е голяма. Но действително и за мен е странен малкият брой донори, идващи от столицата, на фона на малки населени места. Може би е просто въпрос на организация. Имам голямото преимущество да работя в много добър екип, ръководен от проф. Вилиян Платиканов, който се занимава с донорство и трансплантации от години и ние сме изградили нужното взаимодействие и правила, изработени в практиката. Как е в другите болници не знам, но тук пак идваме до нуждата от единен стандарт и правила, до това да е национално изведен и финансиран приоритет. Така всяка болница ще знае как да организира прецизно тази дейност. - Има още какво да се желае в тази сфера. Лично според мен тук нещата не са толкова експедитивни, колкото би трябвало да бъдат.", "date": "2018.10.23", "title": "Д-р Валентин Маринчев: Донорството се крепи основно на ентусиазма на част от лекарите"}
{"url": "https://www.dnevnik.bg/sviat/2018/10/20/3329488_avstriia_ne_e_ungariia_ili_kolko_lesno_i_riskovano_e/", "text": "Австрия е на 11-о място в света по  свобода на медиите  според \"Репортери без граници\". Може би затова и гражданите ѝ, и чужди наблюдатели се изненадаха, когато в края на миналия месец вътрешният министър опита с писмо да ограничи достъпа до информация на  критични медии . Малко по-рано се забърка в друг скандал и бе  обвинен в опит за чистка  в контраразузнаването. Подобни изненади идват от кабинета във Виена, откакто преди почти точно година с 26% от вота и 51 депутатски места (11 повече, отколкото имаше до момента) крайнодясната Партия на свободата (FPÖ) получи най-добрия си резултат от 1999 г. Тогава тя взе също 26% от гласовете и влезе в кабинета отново с консервативната Австрийска народна партия, както и сега. Преди 19 г. обаче европейски правителства спряха контакти с Виена заради съюза с партия, основана от бивши нацисти. Днес климатът в Европа е друг: антимиграционната реторика и подобна политика са подразбиращи се в европейската публична сфера. От пика на кризата през 2015 г. насам лидерът на FPÖ Хайнц-Кристиан Щрахе, ръководил партията от 2005-а, не просто я възстанови от разцеплението заради предшественика Йорг Хайдер, което въпросът за миграцията можеше да задълбочи; той я изведе от кризата и я превърна във втора политическа сила. Въпреки акцента върху миграцията сравненията на канцлера Себастиан Курц с унгарския премиер Виктор Орбан се считат в Европа за пресилени, а за сътресение в политическия живот на Австрия този път не се говори. Къде е разликата и постига ли Курц мечтата на консерваторите в цяла Европа: да попречи на популистите да го изтласкат от властта? Ако да, каква цена плаща австрийската демокрация? \"Дневник\" попита експерти как се отразяват на Австрия позициите на крайната десница по спорни теми като миграцията, Русия и Балканите. \"Това се подготвя от 30 години\" Миграцията бе спойката, събрала Курц и Щрахе заедно. Канцлерът върна партията си в политическата игра на Австрия за броени месеци, след като с антимиграционна реторика иззе подкрепа от крайната десница, успя да издейства предсрочни избори и си навлече обвиненията на Щрахе, че е \"откраднал\" програмата му. Някои изследователи смятат, че Курц засега успява там, където други лидери се провалиха: традиционната десница ограничава възхода на крайни партии, като \"усвоява\" част от посланията им. Миграцията влияе на всички останали процеси, но и \"влияе на част от дебата като \"единствена тема, която непрекъснато се върти около други, но и ги скрива,\" каза за \"Дневник\" Гералд Шуберт, редактор от в. \"Дер Щандард\", който пише за Централна и Източна Европа. Неговото издание, заедно с в. \"Куриер\" и сп. \"Фалтер\", бе изрично споменато в писмото в австрийското вътрешно министерство за ограничените контакти на полицията и медиите. Опозицията пък смята, че всеки път, когато се говори за миграцията, например забулването, целта е да не се споменават други въпроси като икономиката и данъчната политика. Това създава спорна представа за Австрия из Европа, смята Шуберт, посетил Чехия преди местните избори на 5-6 октомври. В пражкото метро му прави впечатление не един билборд с лидера на крайнодясната Партия за пряка демокрация Томио Окамура с Щрахе и италианския вътрешен министър Матео Салвини. Заглавието: \"За австрийците, унгарците и италианците чакането свърши. Имат хубави правителства, нека Прага е следваща.\" \"А дори не ставаше дума за парламентарни избори! Изглежда, от крайнодесните партии в Чехия вече ще сочат към Австрия - \"това е добър пример за нас\". А левите политици и граждани ще кажат, че Австрия е лош пример\". Говоренето за \"дясно общество на антимигрантски политици\" в цяла Европа може да е твърде голямо изкушение. Темата \"миграция\" в Австрия обаче е специална. В съседна Германия възходът на крайнодясната AfD е нещо сравнително ново; в Австрия Хайдер, син на бивши нацисти, взима властта в партията със същия произход през 1986 г. По \"негово\" време е и коалиционното споразумение на FPÖ и Народната партия. \"Още през 1986 г. Партията на свободата радикализира мислите си по темата (за миграцията). Още от началото бяха успешни. Имаше и известен отпор, но са успешни и до днес. Темата не е нова. Но през 2015 г. имаше нова радикализация и не се изненадах, че в Австрия дебатът ще намери нова почва. Това се подготвя от трийсет години.\" Думи за двойна употреба На пръв поглед Курц и Щрахе работят добре заедно основно по тази тема. Курц реагира с предупреждения, но сдържано, на скандалите с контраразузнаването и медиите - вътрешното министерство е в ръцете на крайната десница, от която е част и министърът Херберт Кикл. Друг ресор, номинацията за който бе дадена на FPÖ, обаче се оказа на пръв поглед по-проблематичен - външната политика. Веднага след като Курц прояви солидарност с европейската позиция за Унгария и т. нар. \"Член 7\", Щрахе покани \"Фидес\" в редиците на националистическата си европейска група, ако партията бъде изключена от ЕНП. Разминаването за Орбан е \"кратък момент на лека дисхармония\" и всъщност изненадата за някои е дошла не от крайната десница, а от партията на Курц, избрал позицията на ЕНП, каза за \"Дневник\" проф. Зиглинде Розенбергер от Виенския университет. За нея обаче обяснението е просто: \"Това позициониране е част от предстоящата кампания за евроизборите.\" Означава ли това, че Курц е възложил за себе си ролята на австрийското лице \"за пред Европа\" и е оставил Щрахе да действа предимно за вътрешнополитическа употреба, както правят и други правителства на Стария континент? Според проф. Розенбергер \"несъмнено има разделение на труда между коалиционните партньори. Народната партия има по-голям интерес от функционирането на ЕС, отколкото FPÖ. Заради икономическата си ориентация обаче проевропейската позиция на ОВХ е и за европейска, и за национална употреба.\" \"Бях много изненадан и се чудех дали канцлерът Курц няма да реагира по-остро. Партията на свободата трябва да осъзнава колко смущаващо е това за коалиционния ѝ партньор,\" смята Шуберт. Според него няма много смисъл да се гледа на всяка австрийска тема \"през очила, оцветени през призмата на Орбан\". \"Той дори не е толкова интересен. Не всяко миграционно решение е \"орбанизация на Австрия\" - политическият контекст е много различен. Австрия не е Унгария. Разбира се, виждам и проблема - \"Фидес\" още е в ЕНП, докато партията на (Ярослав Качински, управляващата в Полша \"Право и справедливост\" - бел. ред.) не е. Затова и г-н Курц разбира, че въпросът за Орбан ще продължи да му се задава.\" Австрия и Русия - без промяна Не може да не става дума за Орбан и то не само заради мястото на \"Фидес\" в ЕНП. Унгарският премиер подари два полицейски коня на министър Херберт Кикл това лято. Не може да не се говори и за Владимир Путин пак заради Партията на свободата: австрийският външен министър Карин Кнайсл  посрещна руския президент на сватбата си и танцува с него  (Курц също се възползва от възможността да разговаря с Путин). Официално Русия не влияе по-силно на това правителство, отколкото на предишни. \"Дори когато FPÖ не беше на власт, Австрия продължаваше да играе тази роля от Студената война, да е неутрален партньор на всички сили по света, с канали не само със Запада, но и с Русия\" и традицията на неутралитет никога не се е поставяла под въпрос, продължава Гералд Шуберт. \"FPÖ има партньорство с \"Единна Русия\", но, честно казано, Путин дори няма нужда от него.\" Отвъд официалната политика кремълската партия и FPÖ може да продължават да поддържат връзки. \"Ние обаче си оставаме член на ЕС, не се променя официалната позиция на Австрия за санкциите и FPÖ няма да направи нищо. Сегашните отношения между ЕС и Русия все пак правят ситуацията днес по-различна и по-деликатна от обичайното, казва проф. Розенбергер. Действително връзките на Виена и Москва така или иначе са силни в някои сектори, земеделието например. В този смисъл и двете партии имат интерес от добри отношения с Москва, за консерваторите въпросът е в икономиката, а за крайнодесните - в идеологията. \"В миналото австрийски правителства са сключвали много договори с Русия, това не е ново. Новото е, че ЕС е наложил санкции на Русия.\" Изненади на Балканите Коалицията на Курц и Щрахе дойде на власт месеци преди началото на австрийското европредседателство, което също разглеждаше Западните Балкани като приоритет. Тогава  някои експерти предупредиха , че политическите и икономически цели на Виена може само да  подпомогнат \"стабилокрациите\" на полуострова , вместо да решат проблемите им. Внезапно обаче в курорта  Алпбах  Виена  заприлича на обединител , когато канцлерът се оказа участник в срещи между президентите на Сърбия и Косово, на които се обсъди възможна (макар и  силно оспорвана ) размяна на територии. Нямаше значение, че неговият коалиционен партньор е на силно сърбофилски позиции и многократно е предизвиквал гняв в Косово със защитата на Белград и в Босна и Херцеговина - с подкрепата за Република Сръбска. За \"Дневник\" изследователят Марко Кмезич от университета в Грац обяснява, че за крайната десница в Австрия \"подкрепата за интеграцията може да донесе и ползи - заради множеството мигранти от Сърбия и Босна,\" някои вече и австрийски избиратели. Кмезич признава, че тъкмо спорните позиции на Партията на свободата пречат на Австрия да е \"обединяващият фактор на Западните Балкани\". Поне що се отнася до Косово обаче, според бивш представител на австрийско правителство, с когото \"Дневник\" разговаря, Щрахе би бил готов заради близостта си до Белград да подкрепи всяко решение, дори ако то е конструктивно, ако зад него застават и сръбските власти. Въпросителни В политологията съществува теза, че крайни партии на власт неизбежно \"нормализират\" позиците си. Тя разделя изследователите, но поне засега, и поне в австрийската коалиция изглежда отчасти вярна. \"Мисля, че двете партии намериха начин да стабилизират съвместното си съществуване и да се разбират много добре\" и то без да си вредят, смята редакторът Гералд Шуберт. \"Засега. Минала е само година. Но не си вредят, защото Курц е в доста приятна ситуация. Винаги може да е добрият. Да се опитва да държи Народната партия в демократичния консенсус. А FPÖ могат да се занимават с политиката си - реториката им е за журналисти като нас... Мисля, че намериха начин да играят играта си и няма да се промени това в близките година-две.\" \"Двете партии съществуват съвместно, служат на сходни сегменти гласоподаватели вдясно, заедно стъпват на националистически и антимиграционен дневен ред. За европейския и международен дневен ред обаче може да има напрежение\", казва проф. Розенбергер. Според изследователката FPÖ в момента печели повече от Народната партия - например \"и двете не се свенят да запълват всички политически постове с партийци\", но ситуацията е \"особено удобна за FPÖ\", която бе в опозиция. Същевременно партията на Щрахе може да усложни задачите на кабинета във Виена - и във вътрешната политика, и в отношенията с Европа и Света. От една страна, \"заради връзките си с националисти в няколко държави и заради изявеното евроскептично позициониране FPÖ добавя още едно предизвикателство към задачата да има цялостна австрийска външна политика,\" продължава Розенбергер. От друга повечето от идеите на партията \"предизвикват институциите и процедурите на либералната демокрация, повечето допринасят за \"нелибералната демокрация\",\" макар някои от предлаганите политики да са сериозни. Проблемът за нея е, че \"всички идеи служат на краткосрочните интереси на крайнодесния сегмент гласоподаватели\", а с други думи на политическите борби. За сп. \"Атлантик\"  Емили Шултайс отбелязва , че стратегията на Курц изглежда е вдъхновена от Волфганг Шюсел - канцлер по време на първото правителство с Партията на свободата. Шюсел избираше да не коментира скандалите, свързани с FPÖ и дори си заслужи прозвището \"Тихия канцлер\", отбелязва авторът. Експерти, цитирани от тази и други публикации, отбелязват, че дори случаите на дисхармония (позицията срещу ограничаването на медиите например) в голяма степен нямат значение, тъй като властта в момента няма истинска алтернатива,  а в парламента няма силна опозиция . Шултайс продължава да нарича Курц \"политически вундеркинд\" - дума, която много наблюдатели на Австрия вече не употребяват. И тя обаче споменава магическите за политиците думи, които могат да нарушат привидната хармония: идват избори.", "date": "2018.10.23", "title": "\"Австрия не е Унгария\", или колко лесно (и рисковано) е да работиш с крайната десница"}
{"url": "https://www.dnevnik.bg/razvlechenie/2018/10/23/3331942_album_na_rut_koleva_e_na_krachka_ot_nominaciia_za_grami/", "text": "Албумът Confidence. Truth на българската певица Рут Колева има шанс да е сред номинираните за албум на годината в категорията R&B и соул на 61-вите награди \"Грами\". Записът е преминал първия етап на гласуване, което определя финалния списък със изпълнители и заглавия, които да стигнат до гласуване за номинация, научи \"Дневник\". След съревнование с близо 12 хиляди заглавия изданието на лейбъла Fat Beats е стигнало до предпоследните 93 албума, които се борят за номинация, сподели 28-годишната певица. Ако бъде номиниран, това е ще първият български албум с шансове за статуетка в тази категория. \"Не смятам, че ще ме номинират с точно този албум, но фактът, че е минал тази огромна фаза и е сред тези 93 \"най-добри\" албума в този жанр е... феноменален! Това е жанр, в който се бълва толкова много музика на година, че конкуренцията е убийствена. И все пак аз от България - малка държава някъде си - съм стигнала до там. Хубаво е!\", коментира пред \"Дневник\" Рут Колева. Номинациите ще бъдат обявени на 5 декември, след което победителите се избират с гласуване от членовете на музикалната общност, което приключва на 9 януари. Статуетките ще бъдат връчени на 10 февруари на бляскава церемония в САЩ, която се излъчва на живо. Албумът Confidence. Truth бе издаден на 17 ноември 2017 г. и от април тази година се разпространява в 40 държави. В Щатите се предлага в около 500 магазина. До момента в световен мащаб има близо 7000 продажби на физически носител, а само в Япония онлайн продажбите надвишават 3000. Това е неин четвърти албум от 2011 г. насам. В момента певицата е заедно с групата си на турне в Китай, където има общо пет концертни дати, от които една в столицата Пекин. \"Върви страхотно\", казва тя за настоящата обиколка и допълва: \"Последната ни дата в Шенжен беше велика. Тук има страхотни възможности и съм изключително щастлива, че ни приеха толкова добре. Това е микропазар с огромен потенциал и имаме равен старт с много големи имена заради липсата на социални мрежи тук.\" Докато тече турнето в Китай, Рут Колева приключи и снимките на нов видеоклип. Той ще е към песента от албума Basil, а режисьор на видеото ще е младият български режисьор и продуцент Йордан Янков, който живее в Китай и само на 23 години вече има значителен опит в снимките на големи продукции и сериали. Друга голяма новина около българската изпълнителка от последните дни е и обявяването на участието й в конференцията за филмово изкуство, интерактивни медии и музика South by Southwest в Остин, щата Тексас, в средата на март. Събитието се организира от 1987 г. насам и с времето се разраства главоломно. Рут Колева ще е първият български участник там.", "date": "2018.10.23", "title": "Албум на Рут Колева е на крачка от номинация за \"Грами\""}
{"url": "https://www.dnevnik.bg/ot_vas/novini_ot_vas/2018/10/23/3331891_putiat_kum_sveta_gora/", "text": "По завета на Божията Майка нито една жена освен нея не може да стъпи на земята на Атон. Затова на опашката са само мъже.", "date": "2018.10.23", "title": "Пътят към Света гора"}
{"url": "https://www.dnevnik.bg/biznes/2018/10/23/3331969_iziskvaniiata_kum_firmite_za_stroitelen_nadzor_shte/", "text": "Лицензът на дружества за строителен надзор ще се отнема при две, а не както е сега при три нарушения. Такава промяна в нормативната уредба се обмисля в Министерството на регионалното развитие и благоустройството, съобщи БТА като се позова на министър Петя Аврамова. Министърът изтъкна, че целта на измененията е да има ефективен контрол по време на целия инвестиционен процес - и при оценката на проекта, и при строителните дейности. Идеята за промени в нормативната уредба е предшествана от скандала с ремонта на централната софийска улица \"Граф Игнатиев\", където заради неефективност  фирмата за надзор беше глобена със 100 хил. лв . Преди това в резултат на катастрофа с 18 жертви на пътя в Искърското дефиле също се заговори за некачествен ремонт, докато  изпълнителят му твърди , че надзорът е приел работата без забележки.", "date": "2018.10.23", "title": "Изискванията към фирмите за строителен надзор ще станат по-строги"}
{"url": "https://www.dnevnik.bg/sport/2018/10/23/3331935_propuski_na_lebron_djeims_v_kraia_poprechiha_na/", "text": "Два пропуснати свободни удара и сгрешена стрелба в заключителните секунди от Леброн Джеймс лиши \"Лос анджелис лейкърс\" от първа победа за сезона в Националната баскетболна асоциация (НБА). Новата звезда на \"езерняците\" беше в центъра на най-интересното при драматичната загуба с 142:143 след продължение от \"Сан антонио спърс\". Джеймс изигра силен мач и можеше да донесе успеха за тима си, но загуби концентрация в края на двубоя. \"Лейкърс\" беше от губещата страна почти през целия мач, като в един момент \"Спърс\" имаше преднина от 18 точки. Постепенно \"езерняците\" изравниха играта, като отбелязаха осем поредни точки в заключителните минути на редовното време, за да вкарат двубоя в продължение. Ключова роля за вдъхновената игра на тима имаше Джеймс, който изравни за 128:128 с решителна тройка 2,4 секунди преди края. Отборът на 33-годишния американец влезе по-добре в продължението, като контролираше преднината си. 12,8 сек. преди края \"Лейкърс\" водеше с 142:141, като Джеймс получи правото да изпълни два свободни удара. Той обаче ги пропусна, а в ответната атака кош на Пати Милс даде преднина от една точка за \"Спърс\". Джеймс имаше последната дума, но изстрелът му със сирената не попадна в целта. Крилото завърши двубоя с 32 точки за 42:52 мин. на паркета. Джеймс се отличи с 14 асистенции и направи осем борби. Американецът вкара 13 от 33-те си опита за стрелба в игра, като от тройката отбеляза едва в две от осем възможности. Най-резултатен в мача бяха Кайл Кузма (\"Лейкърс\") и Ламаркъс Олдридж (\"Спърс\") с 37 точки. Демар Дероузън, който през лятото напусна \"Торонто\", добави 32 за успеха на \"Сан антонио\". Поражението остави \"Лейкърс\" на дъното в Западната конференция с три загуби от три мача. Без успех в лигата са още \"Оклахома\", \"Чикаго\" и бившият отбор на Джеймс \"Кливланд\".", "date": "2018.10.23", "title": "Пропуски на Леброн Джеймс в края попречиха на \"Лейкърс\" за първа победа"}
{"url": "https://www.dnevnik.bg/zelen/2018/10/23/3331996_kenguruto_kiki_koeto_izbiaga_ot_zookuta_v_sandanski/", "text": "Втори ден продължава издирването на мъжкото кенгуру Кики, което избяга от зоокът в Сандански, съобщава \"Нова телевизия\". Животното избяга през ограда, която била срязана от неизвестно лице в нощта на неделя срещу понеделник. Все още не е известна причината за вандалския акт. Беглецът Кики обитавал зоокъта заедно с други 4 кенгура, муфлони, сърна и елен. \"Кики в момента се намира в близката кестенова гора. Ако някой го види, нека сигнализира, ние ще го заловим и приберем с мрежа. Те са кротки и не бягат\", коментира началникът на зоокъта Георги Каменаров пред медията. В града се е събрал доброволен отряд, който издирва животното. Според тях това е атракция на града и всичко местни се гордеят с него. За последно то е било забелязано в покрайнините на града. Това не е първият случай на бягство на животно от зоопарк. През 2015-а вълк избяга от клетката си в зоопарка в Благоевград. Дни преди това от плевенската зоологическа градина от клетката си се измъкна  мечката Виктория . Преди това, през декември 2014 година, от клетката си  в зоопарка в София  се избяга тигър, но беше върнат в нея. През лятото на същата година ягуарът Алонсо обаче нямаше същия късмет и  беше убит от ловец  в зоологическата градина в Ловеч.", "date": "2018.10.23", "title": "Кенгуруто Кики, което избяга от зоокъта в Сандански, остава в неизвестност втори ден"}
{"url": "https://www.dnevnik.bg/sviat/2018/10/23/3331995_sasht_otkriha_gorshtea_telefonna_liniia_za_jertvite_na/", "text": "Американското правосъдие отвори вчера гореща линия за жертвите на католически свещеници педофили във Вашингтон, окръг Колумбия, предаде агенция \"Франс прес\". Преди седмица архидиоцезът на Вашингтон публикува списък с 31 имена на духовници, за които се твърди, че са замесени в подобни случаи през последните 70 години. \"Жертвите на педофилски посегателства, извършени от свещеници в църкви, училища или на друго място\" в столицата, могат да се свързват с горещата линия, посочва в изявление на федералната прокуратура във Вашингтон. \"Всички свидетелства ще бъдат разглеждани\" от специален екип, който ще определя дали има основание за наказателно преследване, се казва в изявлението. Подчертава се, че на нуждаещите се могат да бъдат давани съвети и оказвана помощ. Архидиоцезът на Вашингтон е опетнен от последиците на скандала със  свещеници педофили в Пенсилвания . Прокуратурата на Вашингтон публикува през август резултатите от разследване, в което бяха разкрити случаи на повече от 300 свещеници педофили. Техни жертви са станали най-малко хиляда деца. Докладът компрометира 77-годишния архиепископ на Вашингтон Доналд Уърл, който бе обвинен, че е потушавал скандала, докато е бил епископ на Питсбърг (щата Пенсилвания) в периода 1988 - 2006 г. Папа Франциск прие оставката му в средата на този месец. Впоследствие архидиоцезът на Вашингтон публикува и имената на 31 свещеници, срещу които са били предявени \"правдоподобни обвинения в сексуален тормоз срещу деца\". Седемнадесет от свещениците в списъка са починали, а девет от 14-имата живи са осъдени. Другите петима вече не са свещеници. / БТА", "date": "2018.10.23", "title": "САЩ откриха гореща телефонна линия за жертвите на свещеници педофили"}
{"url": "https://www.dnevnik.bg/sviat/2018/10/23/3331972_erdogan_poiska_procesut_za_planiranoto_politichesko/", "text": "Убийството на саудитския журналист Джамал Хашокжи, предумишлено и внимателно планирано, изисква извършителите да бъдат изправени пред съд в Истанбул. Това каза турският президент Реджеп Тайип Ердоган на среща на управляващата Партия на справедливостта и развитието в обръщение, излъчвано на живо по няколко телевизии. В неделя той бе обещал  да разкрие \"голата истина\"  по случая. С думите си президентът отхвърли версиите на Саудитска Арабия, че става дума за престъпление, което не е било внимателно обмислено предварително. Рияд първо обяви, че изчезналият в консулството в Истанбул на 2 октомври Хашокжи е починал при юмручен бой, а после - че е  бил убит от \"престъпни елементи\" , действали по своя инициатива, без знанието на саудитските власти. Според Ердоган начинът, по който саудитските власти обвиняват представители на разузнавателните служби, не е задоволителен. Той добави, че макар да не се съмнява в искреността на крал Салман, е нужно разследването да се ръководи от хора, над които не тегне съмнение за връзки с инцидента. Въпроси \"Разследването показва, че Хашокжи е жертва на жестоко убийство. Прикриването на такова убийство ще е сянка върху съвестта на цялото човечество.\" Той определи като \"сериозна стъпка признанието на убийството\" от Саудитска Арабия, но добави, че Турция иска всички \"от най-високото ниво надолу\" да бъдат подведени под отговорност. \"Скъпи приятели, разбира се, трябва да се зададат въпроси и да се дадат отговори - този инцидент се случи в Истанбул и сме в позиция на отговорност\", продължи Ердоган и изреди няколко въпроса. \"Защо 15-имата души, всички със своите квалификации, са се събрали в Истанбул в деня на убийството? По чии заповеди действат? Защо сградата на консулството не беше отворена веднага, а дни след това? След като убийството бе толкова ясно, защо се правеха толкова много последователни несвързани изказвания? Ако тялото бе дадено на \"местен агент\", питам - кой е този местен агент?\" Отговорността на Турция \"Сега е ясно, че информацията за това посещение (на Хашокжи в консулството - бел. ред.) е била известна на екипа, планирал екзекуцията му.\" Ден преди убийството в 16:30 ч. двама души са пристигнали в Истанбул, отишли на огледи до Белградската гора и до Ялова, на 90 км южно от Истанбул. На следващия ден в 1:45 още трима са пристигнали в града, като част от общо 13 - включително военни. И това са 15-имата души, участвали в деянието, според медийни публикации, продължи Ердоган. Според него внимателно трябва да се обсъди дали деянието им не нарушава Виенската конвенция. \"Саудитското консулство е суверенна територия, но не бива да се забравя, че се намира в границите на Турция. Също така международното право и Виенската конвенция не може да позволят разследването да се прикрие зад \"имунитета\". Ще разследваме това деяние внимателно.\" Освен това Хашокжи е \"уважаван журналист, което означава, че имаме отговорност да разберем\" какво се е случило, продължи Ердоган.", "date": "2018.10.23", "title": "Ердоган поиска процесът за \"планираното политическо убийство\" на Хашокжи да е в Истанбул"}
{"url": "https://www.dnevnik.bg/bulgaria/2018/10/23/3332016_helzinskiiat_komitet_shte_zashtitava_chernokoj/", "text": "Българският хелзинкски комитет (БХК) пое защитата на чернокожия британски гражданин Леон Кофи, който беше пребит след мача между  \"Левски\" и ЦСКА  в края на септември. По първоначални данни той е нападнат от футболни хулигани, а инцидентът е станал в района на сградата на Министерството на вътрешните работи. Кофи е търговски представител в българския офис на международна компания, уточняват от БХК. Във вечерта на 29 септември той се прибирал към дома си заедно с двама свои колеги. На ъгъла на улиците \"6-ти септември\" и \"Ген. Паренсов\" те засичат група фенове с отличителни символи на футболния \"Левски\", пишат още от БХК. Около 50 души се отделили от голямата група хора и се насочили към Кофи и колегите му. Мъж с маска на лицето успява да събори на земята британския гражданин, след което останалите хора от групата започнали да го ритат. През цялото време нападателите имитирали маймунски звуци. След побоя мъжът изпада в безсъзнание. След като се съвзема, е откаран в две поредни болници, където и на него, и на колегите му е заявено, че той е добре и му е отказан прием. Приет е в третата болница, която посещава – \"Пирогов\". Установено е, че има избити предни зъби, като се е наложила оперативна намеса. По случая е образувано досъдебно производство. Към настоящия момент записите от камерите на сградата на Министерството на вътрешните работи все още не са набавени за разследването. \"Предвид това, че жертвата е чернокож мъж, предвид, че извършителите вероятно са били футболни хулигани, и предвид поведението им по време на побоя, с което ясно са заявили расисткия си мотив, ние считаме, че е налице престъпление от омраза по расистки подбуди\", заяви адвокат Адела Качаунова, която е директор на \"Правната програма\" на БХК. \"Струва си да се отбележи, че България има сериозни проблеми с неонацистките неформални движения, които преобладават сред футболните агитки. Този проблем е добре известен и на самите спортни клубове, и на властите, но нищо не се прави по въпроса. През декември 2015 г. Министерският съвет прие Стратегия за противодействие на радикализацията и тероризма до 2020 г. В нея конкретно са посочени само ислямистките радикални и терористични организации, но няма нито едно изречение за неонацистките неформални групи\", заяви още Качаунова.", "date": "2018.10.23", "title": "Хелзинкският комитет ще защитава чернокож британец, пребит след мача между \"Левски\" и ЦСКА"}
{"url": "https://www.dnevnik.bg/biznes/2018/10/23/3332013_i_do_2021_g_durjavata_shte_poema_godishno_do_okolo_1/", "text": "През периода 2019 – 2021 г. се предвижда дългово финансиране на бюджета под формата на държавни ценни книжа (ДЦК) да остане в рамките на около 0.8–1 млрд. лв. годишно. Сумата е базирана на размера на падежиращия дълг в обращение (годишно от порядъка на 1.1 млрд. лв. до 1.4 млрд. лв.). Като основен източник за осигуряване на пазарно ориентирано финансиране през следващите 3 години се очертава вътрешният дългов пазар. В допълнение към финансирането с ДЦК през 2019 – 2021 г. са предвидени усвоявания на средства в размер на около 586.7 млн. лв. по вече договорени държавни заеми. Това е записано в проекта на стратегията за управление на държавния дълг в периода 2019 - 2021 г., оповестена за обществено обсъждане от Министерството на финансите. В документа е записано, че през идните три години държавният дълг ще намалее незначително, но заради прогнозирания ръст на икономиката като процент от БВП той ще спадне.  Съотношението лихвени разходи/БВП през целия период 2019 – 2021 г. се запазва в границите под 1%, предвижда Министерството на финансите. Основните рискове пред прогнозата, които оказват влияние върху публичните финанси и нивото на държавния дълг, се свързват с несигурността за развитието на международната търговия и динамиката на международните цени. Основните рискове по линия на външната среда са свързани с нестабилната геополитическа обстановка и нарастващия брой протекционистични мерки, въвеждани от отделни държави. Нарушаването на общопризнати икономически споразумения ограничава външната търговия и влияе негативно на инвестиционната активност, като в зависимост от степента на изостреност противопоставянето може да доведе до сериозни последици за определени икономически сектори, региони и/или държави.  В периода 2018 - 2020 г. индикаторът \"дял на държавния дълг с остатъчен срок до 1 година в общия размер на държавния дълг в обращение\" отбелязва спад от 4.3% до 3.7%, запазвайки се на ниво, което не предполага дълговият портфейл да бъде изложен на сътресения при рефинансиране. В края на 2021 г. се очаква този показател да достигне ниво 12.6% вследствие на предстоящия през 2022 г. падеж на 7-годишната емисия еврооблигации, пласирана като част от първата транзакция под основаната GMTN програма през март 2015 г. (Глобална средносрочна програма за емитиране на международните капиталови пазари). Последващо изменение в контекста на предстоящия през 2022 г. падеж се регистрира и при стойността на параметъра среден период до матуритета, която намалява от 6.8 години през 2018 г. до 5.3 години в края на 2021 г. И в бъдеще следването на подход за поемане на ново дългово финансиране, основно с фиксирани лихвени проценти и рисково неутрални валути, в условията на валутен борд намалява влиянието на пазарните рискове и осигурява по-добра прогнозируемост на разходите за обслужване на дълга, се посочва в проекта. ", "date": "2018.10.23", "title": "И до 2021 г. държавата ще поема годишно до около 1 млрд. лв. нов дълг"}
{"url": "https://www.dnevnik.bg/sviat/2018/10/23/3332025_gnevnite_jeni_edva_li_shte_sprat_bolsonaro_da_stane/", "text": "Жените - те бяха слабата точка на Жаир Болсонаро. Но въпреки възмущението, което предизвиква у милиони бразилки кандитатът - убеден женомразец и мачист, те едва ли ще са достатъчно силен фактор да му попречат да стане президент. Жените са 52% от 147-те милиона избиратели в Бразилия. Те са и ожесточени критици на крайнодесния фаворит за втория тур на изборите в неделя. Болсонаро каза на депутатка, че била \"прекалено грозна\", за да \"я изнасили\", нарече журналистка \"неграмотна идиотка\" и обясни, че като дал живот на дъщеря след четири момчета, то било \"в момент на слабост\". След първия тур бившият капитан от армията се впусна да ухажва \"слабия пол\": селфита с групи жени или представителки на артистичните среди, трогателен видеоклип с дъщеря му Лаура и най-вече обещание за управление, справедливо към всички - и мъже, и жени. Седмица по-рано стотици хиляди жени се събраха на бурни протести под лозунга \"Ele Nao!\" (\"Не той!\") в 60 града в Бразилия, изразявайки абсолютно отхвърляне. Тръгнало от Баия (Североизточна Бразилия), движението \"Жени, обединени против Болсонаро\" светкавично събра 3.8 милиона последователи във \"Фейсбук\". То, изглежда, бе в състояние да увлече цели групи от гражданското общество, за да издигнат защита пред крайната десница. Контранастъплението на болсонаристите не закъсня. След хакерски пробив на акаунта на движението във \"Фейсбук\" и нападението срещу една от администраторките му те се опитаха да дискредитират похода на жените, например, като разпространиха снимки на голи демонстрантки от протест в Австралия преди 17 години, сякаш става дума за жените от \"Не той!\". Привържениците му организираха също контрадемонстрация \"Жени в подкрепа на Болсонаро\", докато пастори от влиятелните евангелистки църкви укоряваха заблудените овце. Традиционно семейство Въпреки морето от хора, обединени от лозунга \"Не той!\", Болсонаро беше на косъм да спечели президентските избори още на първия тур на 7 октомври с 46 процента от гласовете. \"Никой не може да каже как се е отразила мобилизацията на жените върху тези избори, но това беше ясен сигнал за съпротивата, която те ще окажат срещу Болсонаро\", каза антроположката Дебора Диниз, съоснователка на института за биоетика и човешки права АНИС, който защитава правата на жените в Латинска Америка. Първият тур разкри небивало за Бразилия разделение на гласовете на жени и мъже. Според най-ново допитване на балотажа се очаква за Болсонаро да гласуват 58 процента от мъжете и 43 процента от жените. \"При 50 милиона гласа\" на първия тур обаче \"не може да се каже, че жените не са гласували за Болсонаро\", отбелязва Ерика Кампело, съпрезидент на сайта \"Отр брезил\" (Autres Bresils). Католик, радетел на традиционно семейство, заклет враг на абортите, семейното планиране и равното заплащане, Болсонаро смята, че всяка жена е длъжна да бъде майка. \"Не се връщаме към 60-те или 70-години на диктатурата, а към края на XIX век. Схващането му за семейството е като това на моята прабаба\", казва Дебора Диниз. Ако Болсонаро бъде избран, продължава антроположката, \"съдейки по това, което казва от 27 години (като депутат), той ще забрани абортите напълно: дори ако става въпрос да се спаси живота на жената, за изнасилване или аненцефалия\" на плода. Жени и болсонаристи Въпреки това Жаир Болсонаро може да разчита на милиони бразилки. Някои направиха завой на 180 градуса, като бившата основателка на бразилската версия на феминистката организация \"Фемен\" Сара Уинтър, щастлива, че той \"иска да въоръжи жените\" за тяхна самоотбрана, \"да увеличи наказанията за изнасилвачите и да въведе химическата кастрация\". Сред електората му има \"жени от всички слоеве на обществото, но най-вече от богата класа и висшата средна класа\", казва Ерика Кампело. Има също \"по-уязвими жени със специфични приоритети\" предвид рекордното насилие в Бразилия. Те казват, че се страхуват, че може да бъдат убити, ако излязат от къщи, обяснява Диниз. \"И тогава идва Болсонаро и заявява с мъжкарския си глас: \"Ще те закрилям\", допълва тя. Най-сетне за Болсонаро гласуват онези жени, които при никакви обстоятелства няма да дадат гласа си за Фернандо Адад от Партия на трудещите се на бившия президент Лула да Силва, който е в затвора за корупция. \"За тези жени да гласуват против Партията на трудещите се е по-важно от всичко, което Болсонаро би могъл да каже\", смята Дебора Диниз. След като била заплашвана, от юни насам активистката на борбата за декриминализиране на абортите в Бразилия живее под полицейска охрана. Сега тя получава \"доста повече заплахи в обстановката на поляризация на тези избори\". /БТА", "date": "2018.10.23", "title": "Гневните жени едва ли ще спрат Болсонаро да стане президент на Бразилия"}
{"url": "https://www.dnevnik.bg/analizi/2018/10/23/3332026_zaradi_ednoto_uj/", "text": "Уж стабилността на третото уж Борисово правителство е отново разклатена от уж патриотите, които вече са и уж консерватори. Може да се наложи уж опозиционното ДПС и уж партията на Марешки да подкрепят наяве управляващата \"конструкция\". Със сигурност уж медиите на Пеевски, който уж пак се раздели с тях, ще трябва съвсем открито и безскрупулно да бранят \"конструкцията\", но това само ще засили убеждението, че тя е уж на Борисов, а всъщност е на някой друг. Шумотевицата ще даде възможност на уж социалистите, които са реално вече консерватори, да прикрият факта, че са уж опозиция на правителството по важни теми като КТБ, корупция, еврочленството, Скрипал, \"Белене\", Орбан и т.н. Конфликтът между Сидеров и Симеонов постави всички новопокръстени уж консерватори в конфузна ситуация и демонстрира, че един \"консервативно-патриотичен\" обрат на ГЕРБ бързо би направил партията и Борисов за посмешище. На този фон той ще продължи уж да балансира. Уж борбата с корупцията също ще продължи.", "date": "2018.10.23", "title": "Заради едното уж"}
{"url": "https://www.dnevnik.bg/sport/2018/10/23/3332021_vinagi_podgotven_grigor_dimitrov_uchastva_v_reklama_na/", "text": "Григор Димитров може да минава през момент на колебания в кариерата си, но въпреки това привлича интереса на бизнеса. Българският тенисист участва в рекламно видео на \"Американ експрес\". Клипът, показващ Димитров по време на тренировка, беше представен от тенисиста в профила му в \"Инстаграм\". \"Не ти е необходим силен форхенд, за да печелиш точки. (Нужна е) просто Business Platinum Card\", се казва в посланието. Българинът се подготвя за участието си в турнира в зала във Виена. Той  стартира срещу Михаил Кукушкин в сряда . Димитров  се смъкна на десетото място в световната ранглиста . Във Виена той може само да спечели нови точки, след като миналата година отказа участие в надпреварата.", "date": "2018.10.23", "title": "Винаги подготвен: Григор Димитров участва в реклама на \"Американ експрес\" (видео)"}
{"url": "https://www.dnevnik.bg/bulgaria/2018/10/23/3332029_kratki_novini_dve_godini_centur_za_za_pomosht_na/", "text": "Столичната топлофикация обяви, че е пуснала парното в 70 сгради в София. По-голяма част от тях са детски градини, училища и болници. В 12 жилищни сгради също вече има парно, като това е станало, след като домоуправители са подали предварително молби с такова искане. Парното в цяла София все още не е пуснато, тъй като в края на тази седмица се очаква затопляне. Агенцията по храните: Няма осъдително решение по жалба на Генка Шикерова Административният съд не се е произнесъл с осъдително решение по жалба на журналистът от \"Нова телевизия\" Генка Шикерова, а е издал определение във връзка с прекратено административно производство поради неподписано от нея заявление за достъп до обществена информация, свързана с обезвреждането на страничните животински продукти. Това се казва в съобщение на пресцентъра на Българската агенция по безопасност на храните (БАБХ) във връзка с вчерашна публикация на Шикерова в социалната мрежа \"Фейсбук\",  че е осъдила БАБХ  за отказ за предоставяне на достъп до информация. БАБХ уточнява, че с определението си съдът е отменил решението, с което е било прекратено административното производство и й е изпратил преписката за произнасяне по заявлението, въпреки че то не било подписано от Шикерова. \"Българската агенция по безопасност на храните ще се съобрази със съдебното определение и ще продължи процедурата по заявлението за достъп до обществена информация съгласно изискванията на приложимия Закон за достъп до обществена информация\", се казва в съобщението. Инспекцията по труда и данъчните съвместно ще проверяват строителството Двете институции ще координират действията си, включително чрез извършване на съвместни проверки, с цел повишаване ефективността на контрола на строителните обекти, съобщава инспекцията. Посочва се, че и в момента секторът е идентифициран като рисков заради установявани при проверки нарушения както на безопасните условия на труд, така и по отношение на договорите за работа.  Борисов видя Египет като потенциален доставчик на природен газ Премиерът Бойко Борисов посочи Египет като потенциален доставчик на природен газ за България. Той допълни, че страната има интерес да се включи в газовия проект между Египет, Гърция и Кипър. Борисов направи това изказване по време на срещата си в Кайро с президента на арабската република Абдел Фаттах Ас-Сиси. По думите на премиера задълбочаване на двустранното сътрудничество може да се търси и по линия на земеделието, транспорта и туризма. Борисов добави, че може да се обмисли подновяването на дейността на Смесената комисия за икономическо, научно и техническо сътрудничество. Парламентът ще гласува в петък законопроекта за хората с увреждания  Обсъждането на законопроекта за хората с увреждания, внесен от Министерския съвет на 18 октомври т.г., ще бъде включено за първо гласуване в седмичната програма на Народното събрание. Тази седмица комисиите ще разгледат на първо четене законопроекта, който ще бъде включен като точка първа на заседанието на Народното събрание в петък. Тази седмица ще бъдат обсъдени на първо четене и двата законопроекта за личната помощ, внесени от народни представители от \"Воля\" и от \"БСП за България\". Предвижда се те да бъдат точка втора на петъчното пленарно заседание. Две години работи център помощ на жертви на сексуално насилие На конференцията \"Развиване на регионална стратегия за превенция, защита, наказателна отговорност и политики в борбата със сексуалното насилие\" в Бургас днес беше представен двегодишният опит на центъра, който до момента центърът е работил с повече от 60 жени и момичета. Конференцията откри вицепрезидентът Илияна Йотова, която припомни, че в  България всяка трета жена е жертва на домашно насилие . Тя каза, че много от жертвите на насилие в България отказват да съдействат на полицейските органи заради страх и срам. Според нея наказанията на извършителите на такъв вид престъпления трябва да станат по-сериозни.", "date": "2018.10.23", "title": "Кратки новини: Парламентът ще гласува в петък законопроекта за хората с увреждания"}
{"url": "https://www.dnevnik.bg/bulgaria/2018/10/23/3331961_sofiiskiiat_universitet_poluchi_avans_ot_evroparite_za/", "text": "Софийският университет \"Св. Климент Охридски\" е получил аванс за изграждане  център за изследване на лечебните свойства на минералните води, част от който ще се помещава в сградата на бившата минерална баня в столичния \"Овча купел\" . Проектът е на консорциум \"Наследство БГ\" и  ще бъде финансиран с 29.8 млн. лева  по оперативна програма \"Наука и образование за интелигентен растеж\". Авансът е в размер на близо 6 млн. лева, обясни пред \"Дневник\" ръководителят на проекта и бивш ректор проф. Иван Илчев. Освен Софийския университет в консорциума влизат още три университета, седем института на БАН и Националната библиотека \"Св. св. Кирил и Методий\", а Столичната община е бизнес партньор. Асоциирани партньори са организации в областта на туризма и културното наследство, които биха ползвали резултатите от проучванията. Предвижда се другите две бази на центъра да бъдат бившият ресторант \"Яйцето\" в Ректората и сграда на университета на ул. \"Гурко\" срещу Кукления театър, която е получена като дарение от покоен професор и се отдава под наем. За банята в \"Овча купел\" ще бъдат дадени 3 млн. лева от оперативната програма, обясни още проф. Иван Илчев. В момента Регионалният исторически музей подготвял инженеринговия проект, тъй като сградата е паметник на културата. По проект в банята ще бъдат изградени  две лаборатории , конферентна зала и компютърна зала. Едната лаборатория е наречена \"Анализ, дигитализация и реставрация на аудио-визуално наследство\", а другата - \"Социални иновации, рекреативен хюмън дизайн и нишов туризъм\". По думите на Илчев ще се изследва действието на минералната вода върху организма, като върху това ще работи екип от Националната спортна академия. Очакванията са строително-монтажните работи да започнат през март, а в момента се завършва обработването на документите за обществените поръчки. Предвижда се научните екипи да бъдат назначени в началото на следващата година. В центъра ще работят около 270 изследователи.", "date": "2018.10.23", "title": "Софийският университет получи аванс от европарите за научен център в банята в \"Овча купел\""}
{"url": "https://www.dnevnik.bg/bulgaria/2018/10/23/3332036_evropol_i_sikret_survis_se_vkljuchiha_v_bulgarsko/", "text": "Специализираната прокуратура повдигна обвинение на четирима души за производство и  разпространение на фалшива валута  в печатница, която беше разбита на 20 октомври, съобщи институцията. В разследването се включват и експерти от Европол и Сикрет сървис. Според тях неистинските банкноти са с изключително високо качество. Доказателства сочат още, че групата е започнала опити за продажба на фалшиви банкноти на черния пазар през септември 2018 г. Те са предлагани на цена 6% от номиналната стойност на евровите банкноти и 20% на доларовите (с презумпцията, че могат да бъдат реализирани и в страни извън ЕС). Общата им стойност е 12 млн. евро и долари. Предстои да бъдат повдигнати и други обвинения на част от тях – за изготвяне на неистински лични документи и държане на наркотични вещества с цел разпространение. По думите на ръководителя на спецпрокуратурата Иван Гешев това е най-голямата печатница за неистински парични знаци в последните 11 години, като не изключи да е и най-голямата за последните 20 - 30 години. Участниците в групата бяха задържани на 20 октомври 2018 г. в кк Слънчев бряг и в Пловдив при съвместна операция на ГДБОП и Специализираната прокуратура със съдействието на служители и експерти от областните дирекции на МВР в Бургас и Пловдив. Двама от обвинените са задържани в процес на изготвяне на фалшиви банкноти в модерно оборудвана за целта печатница, разположена в подземен етаж на хотел \"Кантилена\" в Слънчев бряг. Други двама бяха задържани в Пловдив. Жилището на единия от тях се оказва превърнато в депо за съхранение на готова \"продукция\". При извършените претърсвания в нелегалната печатница освен техниката и консумативите за производство на фалшива валута са намерени и иззети листа с двустранно и едностранно отпечатани банкноти с номинал 500 евро и 50 евро, както и с номинал 50 щатски долара. Общата стойност на изработваните неистински банкноти е 10 милиона евро и 1 милион и 600 хил. долара. В Пловдив в дома на единия от обвинените са открити и иззети готови фалшиви банкноти с номинал 100 евро за 2 милиона 170 хиляди евро, както и с номинал 50 щатски долара на стойност 100 хиляди долара. Във въпросното жилище са намерени холограмни стикери за банкноти и за български документи за самоличност, както и машини за поставянето им. Иззети са челни страници за български паспорти, както и 3.5 килограма зелена листна маса, реагираща на канабис. Събраните доказателства, в т.ч. със СРС, сочат, че групата е организирана в началото на 2018 г. Тогава е започнало оборудването на нелегалната печатница с техника и материали.", "date": "2018.10.23", "title": "Европол и Сикрет сървис участват в разследването на фалшификаторите в Слънчев бряг"}
{"url": "https://www.dnevnik.bg/regioni/2018/10/23/3332048_zaradi_lipsata_na_voda_v_lom_regionalnoto_ministerstvo/", "text": "Министерството на регионалното развитие и благоустройството ще финансира с още 2.7 млн. лв. ремонтните дейности по водопроводната мрежа в Лом. Решението на ведомството идва ден след края на бедственото положение в общината, предизвикано от  едноседмичната липса на вода  в града и няколко околни села. Проблемът беше предизвикан от авария на довеждащия водопровод от помпената станция край село Добри дол, който захранва Лом и още пет села. Допълнителните средства ще бъдат инвестирани в първите два от общо четири етапа на проекта за подмяна на напорен водопровод. До момента министерството е осигурило над 1.4 млн. лв. на общината за подобряване на ВиК услугите в града по 2 проекта. С тях се финансира работата по подмяна на довеждащия водопровод, водоснабдяващ общинския център и още няколко села, който е силно амортизиран и аварира често.", "date": "2018.10.23", "title": "Заради липсата на вода в Лом регионалното министерство отпусна 2.7 млн. лв. за ремонт на водопровод"}
{"url": "https://www.dnevnik.bg/politika/2018/10/23/3332046_valeri_simeonov_prizova_zashtitnicite_si_da_ne/", "text": "Вицепремиерът и лидер на НФСБ Валери Симеонов не смята, че евентуална негова оставка може да дестабилизира управлението. \"Не мисля, че от моята оставка зависи стабилността на правителството\", каза Симеонов на извънреден брифинг в Министерския съвет. Според вицепремиера правителството може да продължи да функционира и без неговото участие, докато вчера премиерът и лидер на ГЕРБ Бойко Борисов предупреди, че ако поиска оставката на заместника си, това  \"ще счупи конструкцията\".   Лидерът на НФСБ обаче не отговори на въпрос дали депутатите от партията му ще останат в състава на коалицията \"Обединени патриоти\" и съответно в управляващата коалиция с ГЕРБ, ако той се оттегли. Според Симонов няма да има конфликт на предстоящия коалиционния съвет. \"Представете си едни благоразположени колеги, усмивки, почерпки\", описа бъдещия съвет Симеонов. \"При наличие на решение на коалиция \"Обединени патриоти\" да издигне мен като вицепремиер, трябва да има съответното решение, че ме оттегля\", допълни още Симеонов. Той не е разговарял нито с премиера Бойко Борисов, нито с някой от своите партньори. Призивите за оставката на Симеонов, в чийто ресор като вицепремиер влиза и демографската политика, ескалираха след като миналата седмица той заяви пред партийната телевизия на НСФБ, че Законът за хората с увреждания е започнат като \"опит да се угоди на една група кресливи жени с уж болни деца\". ( ) Брифингът беше свикан, за да може Симеонов да призове инициаторите на насрочения за утре митинг в негова защита, да го отменят. Той благодари на всички организатори, между които сдружението на производителите на домашна ракия и транспортни компании, но призова да не излизат на протест, защото е уверен в това, което върши, и не приема средствата на уличния натиск. \"Протестът беше тюрлю гювеч. Всички го видяхме. Как да го коментирам\", каза Симеонов за вчерашния протест за оставката му. Довечера също ще има протест. В 14.30 днес ще се състои коалиционен съвет на \"Обединени патриоти\", на който ще се обсъжда искането за оставка на Симеонов от вицепремиерския му пост, подкрепено от коалиционния партньор Волен Сидеров, лидер на \"Атака\". Каракачанов няма да играе повече \"синя каска\" Правителството не трябва да пада, каза лидерът на ВМРО и вицепремиер Красимир Каракачанов на честване на 125 години от създаването на ВМРО. \"Не мога да кажа дали правителството ще падне при евентуална оставка на Валери Симеонов. Не мога да кажа и дали ще има оставка. Вие какво мислите, че ще направя - да падне правителството или да остане. То не трябва да пада, това е моето мнение\", каза Каракачанов. \"Аз една година и половина се правих на \"синя каска\", опитвам се да балансирам между някакви такива настроения. От тук нататък губим много време. Вместо да се занимаваме с нещата, заложени в програмата на ОП, година и половина се занимаваме с глупости. Стига толкова. Ако ще работим, да работим. Ако някой се кара, да се кара\", заяви вицепремиерът за раздора между Симеонов и Волен Сидеров в \"Обединени патриоти\". Според него за година и половина не е имало нещо, за което двамата да са намерили общ език и на това нещо да не са пречели конфликти и конфронтации. \"Аз повече ролята на синя каска няма да играя\", зарече се Каракачанов. Премиерът Бойко Борисов е на посещение извън страната. Вчера той каза, че не може да освободи Симеонов, ако няма решение на \"Обединени патриоти\". Според Конституцията отговорностите за състава на правителството са на Бойко Борисов: \"Министерския съвет; извършва промени в правителството по предложение на министър-председателя\". Ако НФСБ, която има 8 народни представители, излезе от \"Обединени патриоти\" на управляващата коалиция ще са и необходими поне 7 гласа от друга партия за да си осигури мнозинство, тъй като \"патриотите и ГЕРБ имат 122 гласа от 240. По-рано днес президентът Румен Радев коментира, че поведението на вицепремиера е израз на  цинизъм, породен от безконтролната власт. ", "date": "2018.10.23", "title": "Валери Симеонов призова защитниците си да не протестират, не приемал уличния натиск (допълнена)"}
{"url": "https://www.dnevnik.bg/sport/2018/10/23/3332039_mladejki_futbolni_nacionali_se_izviniha_za_grubo/", "text": "Тримата български младежки национали по футбол, които показаха  неуважително отношение към други хора на летището във Франкфурт , се извиниха за поведението си. Георги Йомов, Наско Милев и Венцислав Керчев са съжалили за постъпката си по време на изслушването им пред комисията по етика и феърплей към Българския футболен съюз. Йомов публикува видео в \"Инстаграм\", на което тримата се возят на количка за багаж на летището и се забавляват, като подвикват на възрастни пасажери \"мърдайте\", \"хей, риза\", \"старши\" и др. Видеото беше заснето след  загубата от Люксембург  в последния мач от квалификациите за европейското. Йомов обясни, че е и обиден, тъй като според него ненужно със съотборниците му са били обвинени, че не са уважавали националния отбор. \"Това, което сме направили, е така. Но другото няма нищо общо с това, което се каза - че сме се подиграли с фланелката. Няма нищо такова. Има мачове, в които сме се борили за фланелката. Само за това съм обиден, за нищо друго\", каза играчът на \"Славия\" след изслушването. \"Не виждам защо подценяваме Люксембург. Това, че сме паднали, не е приятно и постъпката ни не е правилна. Люксембург са много силен отбор и доста напреднаха във футбола\", посочи Йомов. Милев също определи постъпката за неправилна. \"Остава ни като обеца на ухото. Съжаляваме за това, което направихме. И тримата сме виновни. Няма значение кой е снимал, кой е говорил или кой се е качил първи на тази количка. И тримата поемаме вината и заставаме зад постъпките си\", заяви футболистът на \"Витоша\".", "date": "2018.10.23", "title": "Младежки футболни национали се извиниха за грубо поведение на летището във Франкфурт"}
{"url": "https://www.dnevnik.bg/biznes/2018/10/23/3332030_plashtaniiata_v_boi_stavat_vse_po-nepopuliarni_i_sred/", "text": "За все повече българи плащането в брой става все по-непопулярно, а три четвърти от тях проявяват интерес към плащания през ПОС терминали и чрез мобилните си телефони. Това сочи проучването Masterindex 2018 на \"Мастеркард\", проведено сред 100 активни картодържатели на възраст между 18 и 64 г. Проучването показва и че прогресивно намаляват плащанията в брой на суми до 25 лв. - това е размерът на плащането, което в момента се прави с безконтактна карта, без да е нужно въвеждането на ПИН код. Сумата ще бъде удвоена от април идната година за притежателите на \"Мастеркард\". Повечето участници в проучването притежават безконтактни карти - 67% дебитни, а 19% - кредитни. Основното предимство, което те посочват са бързината, сигурността, практичността. В момента в България 93% от ПОС терминалите са безконтактни. През 2018 г. най-голям ръст в онлайн пазаруването на българите се наблюдава в козметиката, подаръците и настаняването в хотели и други места. Участниците в проучването сочат, че най-много им липсва възможността да плащат с карта в градския транспорт и на ПОС терминали в кварталните магазини. Средният месечен разход на българските картодържатели е 300 лв., показват още данните. От запитаните 80% притежават дебитна карта, 14% - и дебитна, и кредитна карта, а едва 5% - кредитна карта.", "date": "2018.10.23", "title": "Плащанията в брой стават все по-непопулярни и сред българите, сочи проучване"}
{"url": "https://www.dnevnik.bg/sviat/2018/10/23/3332059_iaponiia_okonchatelno_spira_pomoshtite_za_kitai/", "text": "Правителството на Япония окончателно ще спре през следващата финансова година предоставянето на държавна икономическа помощ за развитие на Китай, предаде агенция \"Киодо\". Япония ще предложи нова инициатива, в която двете най-големи икономики в Азия ще работят заедно, за да помогнат за изграждането на инфраструктурни проекти в развиващите се страни. Премиерът на Япония Шиндзо Абе ще обяви новата инициатива по време на тридневното си посещение в Китай. То започва на 25 октомври и предвижда разговори с премиера на Китай Ли Къцян в петък в Пекин, посочва информирани източници. Пекин получаваше от Токио от 1979 г. нисколихвени кредити, безвъзмездни субсидии и техническа помощ на стойност около 3.7 трлн. йени, което е над 32 млрд. долара. През 1978 г. двете страни подписаха двустранен договор за мир и сътрудничество. Японската помощ през 80-90-те години на миналия век се изразяваше основно в нисколихвени държавни заеми с дълги периоди на погасяване, които служеха основно за развитие на инфраструктурата - пътища, морски пристанища, болници и други. Това създаде благоприятни условия за сериозни инвестиции в икономиката на Китай от японския частен бизнес, отбеляза агенция ТАСС. /БТА", "date": "2018.10.23", "title": "Япония окончателно спира помощите за Китай"}
{"url": "https://www.dnevnik.bg/sviat/2018/10/23/3332062_budeshtiiat_premier_na_irak_tursi_kandidat-ministri_s/", "text": "Новоназначеният иракски премиер Адел Абдул-Махди изпълни по оригинален начин обещанието си да включи нови лица в правителството - като отвори сайт в интернет, чрез който всеки може са се кандидатира да оглави едно от 22-те министерства в бъдещия кабинет, предаде \"Асошиейтед прес\". Тези постове в Ирак се свързват с упражняване на влияние и с възможности за получаване на подкупи, отбелязва агенцията. Само за броени дни след появата на сайта в офиса на Махди са получени над 15 хил. кандидатури, твърдят иракски медии. Предложени са интервюта на 601 от тях. Мнозина в Багдад обаче са скептични дали бъдещият премиер може да промени политическата технология в страната, където много политически партии имат свои въоръжени милиции и заплашват да нарушат крехката стабилност в страната, ако не получат желаните министерства, посочват иракските медии. Други се питат дали е разумно да се назначават политически новаци на най-високи позиции в правителството. Законовата процедура изисква Махди да назначи министрите си до 2 ноември. /БТА", "date": "2018.10.23", "title": "Бъдещият премиер на Ирак търси кандидат-министри с обява в интернет"}
{"url": "https://www.dnevnik.bg/detski_dnevnik/2018/10/23/3331964_muzikalni_magii_na_vuzglavnici/", "text": "Маски, костюми и магични музикални изпълнения - това обещават на публиката си за предстоящия концерт организаторите на поредицата  \"Концерти на възглавници\" , посветена на популяризирането на класическата музика сред децата В центъра на изненадите ще бъде дуото Каролина Миколайчик (цигулка) и Иво Йединецки (акордеон) с изпълнение на приказни произведения от Георг Хендел, Жул Масне, Морис Равел и Бела Барток. Истинска магьосница ще посреща гостите, които са поканени носят любимите си костюми и маски. По традиция организаторите ще връчат награди за най-добър костюм. ще бъде отличен и най-послушният родител. Концертите на 28 октомври (неделя) са три - от 11 ч., 14 ч. и 17 ч, в сградата на Съюза на архитектите на столичната ул. \"Кракра\" 11. Час преди всеки започва Работилница на възглавници, в която децата ще имат възможност да направят своя маска за спомен.", "date": "2018.10.23", "title": "Музикални магии на възглавници"}
{"url": "https://www.dnevnik.bg/sport/2018/10/23/3332022_fifa_shte_obsujda_ideia_za_svetovno_klubno_purvenstvo/", "text": "ФИФА ще обсъжда идеята за два нови турнира въпреки твърдения, че във финансирането ще участва правителството на Саудитска Арабия. Предложението ще бъде разгледано на среща на Съвета на организацията в Руанда в четвъртък и петък. Според \"Таймс\" ФИФА е получила  оферта за близо 25 милиарда долара от консорциум , в който влиза японската компания \"Софтбанк\", за придобиване на правата за ново световно клубно първенство и глобален турнир за национални отбори за срок от 12 години. Очаква се във финансирането на се включи и саудитското правителство. Обсъждането идва в момент, в който много страни обмислят да прекратят дипломатическите си отношения с азиатската държава след  убийството на журналиста Джамал Хашогжи . Президентът на ФИФА Джани Инфантино се надява политическите различия да не попречат на предложенията.  Идеята на новото световно клубно първенство е да замести Купата на конфедерациите и да се провежда веднъж на всеки четири години. В турнира ще участват 24 отбора, разпределени в осем групи по три, като само победителите ще се класират за фазата на директните елиминации. Плановете са първият сезон да се проведе през лятото на 2021 г. Очаква се половината квоти да са за Европа, като те ще включват победителите в Шампионската лига и Лига Европа.  Европейските футболни лиги се обявиха против разширяването на турнирите  под егидата на ФИФА. Според тях евентуални промени ще усложнят международния календар и ще доведат до твърде голямо натоварване за футболистите.", "date": "2018.10.23", "title": "ФИФА ще обсъжда идея за световно клубно първенство, свързвано със саудитски инвестиции"}
{"url": "https://www.dnevnik.bg/sviat/2018/10/23/3332107_nacionalistite_v_turciia_ne_iskat_sujuz_s_partiiata_na/", "text": "Партията за националистическо действие (ПНД) в Турция обяви, че няма да сключи предизборен съюз на вота за местна власт през март догодина, предаде \"Хюриен дейли нюз\". С помощта на този съюз управляващата Партия на справедливостта и развитието (ПСР)  си осигури мнозинство в парламента на страната на извънредните избори  за президент и законодателен орган, променили политическата система на страната. Националистите, които според някои проучвания тогава нямаше да преминат 10-процентната бариера за влизане в парламента, пък  използваха съюза, за да останат  в него. Тази сутрин обаче пред парламентарната си група лидерът на ПНД Девлет Бахчели каза, че \"нито един съюз не може да оцелее, ако едната партия е отхвърлена и принудена да се оттегли.\" \"Ще направим собствен план за местните избори. Оттегляме искането си за съюз (с ПСР)\", каза Бахчели. \"Хюриет дейли нюз\" отбелязва, че предлаган в страната закон за амнистията (инициатива на ПНД) заедно с дебат по въпроса какво е национализъм, подклажда напрежението между двете партии напоследък. Различията между двете партии изплуваха и след като турски съд нареди специална клетва, която учениците произнасяха всеки ден до началото на това десетилетие и премахната от властите, да бъде възстановена за началото на учебния ден. Тя започваше с \"Аз съм турчин, честен и трудолюбив, принципът ми е да защитавам младите, да уважавам старите\" и продължаваше с името на основателя на Република Турция Мустафа Кемал Ататюрк.", "date": "2018.10.23", "title": "Националистите в Турция не искат съюз с партията на Ердоган за местните избори"}
{"url": "https://www.dnevnik.bg/photos/2018/10/23/3332105_fotogaleriia_den_na_otvorenite_vrati_v/", "text": "Днес Комисията по досиетата организира ден на отворените врати в Централизирания архив на звеното в Банкя", "date": "2018.10.23", "title": "Фотогалерия: Какво има в архива на Комисията по досиетата"}
{"url": "https://www.dnevnik.bg/zelen/2018/10/23/3332155_globa_do_10_hil_lv_za_kmetove_koito_ne_sa_namalili/", "text": "Глоба до 10 хил. лв. за кметове, които не са намалили замърсяването на въздуха през изминалата година. Това предвиждат промени в Закона за чистотата на атмосферния въздух (ЗЧАВ), внесени в Народното събрание, съобщава сайтът lex.bg. Според текста, качен на сайта на Народното събрание, санкциите започват от 5 хил. лв. и може да достигнат 10 хил. лв. Чрез промените за първи път чистотата на въздуха се вменява като пряка отговорност на кметовете. Предвижда се в случаите, когато в даден район са превишени нормите за вредни вещества (замърсители) в атмосферния въздух, кметовете да разработват и изпълняват програми за намаляването им. В тях ще трябва да има заложени конкретни срокове, действия и финансова рамка и начини за контрол. Те ще се приемат от общинските съвети. Кметовете ще трябва да се отчитат до 31 март за свършената работа. Ако има нарушения, санкцията ще бъде налагана от директора на местната екоинспекция. Съществуващият в момента закон възлага на \"общинските органи\" заедно регионалните инспекции по околната среда и водите да осъществяват контрол и управление на дейностите, свързани с осигуряване чистотата на въздуха на тяхната територия. , предвижда проектът. Регионалната инспекция по околната среда и водите (РИОСВ) ще оценява до 30 април дали това е свършено. Ако се установи, че няма намаление на регистрирания брой превишения на нормите за вредни вещества и/или на средногодишните нива на замърсителите, ще се налага глоба. При повторно нарушение тя ще е в двоен размер. В проекта има и серия от разпоредби, свързани с качеството на твърдите горива, които се използват за битово отопление – въглища и брикети.  , пише в мотивите към проекта. Конкретните изисквания за  качеството на твърдите горива  ще бъдат разписани в наредба.  , гласи още текстът. Такава наредба ще има и за изискванията за дървесината, която се предлага за битово отопление. Контролът за качеството на твърдите горива за бита се възлага на Държавната агенция за метрологичен и технически надзор, като правителството е изчислило, че за целта ще се необходими около 500 хил. лв. Преди месец  доклад на Европейската сметна палата  констатира, че българите дишат най-мръсния въздух в Европа. Една от критиките на палатата бяха насочени към плановете на Столичната община за справяне с проблема и най-вече, че те не предвиждат мерки за превенция на замърсяването от домакинствата. Според доклада България е л идер по загубени години на живот в добро здраве  заради мръсен въздух. Гражданите у нас скъсяват с 2 години и половина времето, в което са здрави, докато средно за Европейския съюз този показател е 0.7 години.", "date": "2018.10.23", "title": "Глоба до 10 хил. лв. за кметове, които не са намалили замърсяването на въздуха, предвижда законопроект"}
{"url": "https://www.dnevnik.bg/sport/2018/10/23/3331904_ljubomir_ganev_otreche_za_naprejenie_sled_rutinna/", "text": "Вицепрезидентът на федерацията по волейбол (БФВ) Любомир Ганев отрече в ръководството на организацията да има напрежение. Той заяви пред \"Дневник\", че миналата седмица е разговарял с президента на БФВ Данчо Лазаров и определи срещата като \"нормална\" и \"рутинна\". Преди две седмици управителният съвет на федерацията  направи стъпки, с които да продължи в същия си състав до 2021 г . Малко преди това  Ганев заяви намерение да се кандидатира за президент, ако има избори тази година . Според информация на \"Дневник\" решението на управителния съвет е донесло напрежение на върха в БФВ. Ганев посочи, че е готов да продължи да помага на българския волейбол. \"Имахме среща, която беше нормална. Напрежение аз не съм усетил\", каза Ганев. Очакванията му са федерацията \"да продължи да работи по същия или по-добър начин\". \"До момента се занимавах основно с организацията на световното първенство. Не знам колко ще бъда ангажиран занапред. Ако управителният съвет има нужда от мен, аз съм насреща.\" Ганев посочи, че фокусът в работата му са маркетингът и рекламата. \"Тази година съм договорил над 1 млн. лева. За догодина има 400 хиляди лева, когато представим партньорите си, ще видите\", заяви бившият национал. Преди време той заяви, че  Лазаров е дал много на българския волейбол  и че е за него ще е чест да го наследи, ако клубовете го подкрепят.", "date": "2018.10.23", "title": "Любомир Ганев отрече за напрежение след \"рутинна\" среща с Данчо Лазаров"}
{"url": "https://www.dnevnik.bg/bulgaria/2018/10/23/3332166_zamestnik_na_lozan_panov_e_predlojen_za_konstitucionen/", "text": "Зам.-председателят на Върховния касационен съд (ВКС) Павлина Панова беше номинирана за конституционен съдия. Тя е предложена за поста от Галина Захарова от Наказателната колегия на ВКС, съобщава news.lex.bg. Това е втората издигната кандидатура след тази на Николай Дърмонски. Панова е съдия от 24 години, а от 2007 е и върховен съдия. Тя беше конкурент на настоящия шеф на ВКС Лозан Панов за председателския пост през 2015 г. От 2009 г. тя е български съдия ад хок в Европейския съд за правата на човека в Страсбург. Срокът върховните съдии да издигат кандидатури за членове на Конституционния съд изтича на 24 октомври (сряда) в 17 ч., а изборът ще се проведе на 26 октомври, като право на глас ще имат всички съдии от ВКС и Върховния административен съд (ВАС). Тази година ВКС и ВАС избират двама конституционни съдии. Според негласна уговорка, действала досега, двата съда имат по един представител. В началото на октомври  депутатите избраха Красимир Влахов  за конституционен съдия от квотата на Народното събрание. Той беше предложен от ГЕРБ и подкрепен от \"Обединени патриоти\".", "date": "2018.10.23", "title": "Заместник на Лозан Панов е предложен за конституционен съдия"}
{"url": "https://www.dnevnik.bg/politika/2018/10/23/3332193_volen_siderov_ne_uchastva_v_koalicionniia_suvet/", "text": "Лидерът на \"Атака\" и председател на парламентарната група \"Обединени патриоти\" Волен Сидеров не участва в днешния коалиционен съвет, на който се очакваше трите формации да обсъдят евентуална оставка на вицепремиера Валери Симеонов. В профила си във \"Фейсбук\" Сидеров написа, че не присъства на съвета, защото преди 6 дни партията НФСБ, оглавявана от Симеонов, е свалила политическото си доверие от него като председател на парламентарната група. \"ВМРО не взе никаква позиция по този въпрос, а мълчанието е знак на съгласие с НФСБ. При това положение няма логика да бъда на тази среща\", написа Сидеров. По-рано днес в изявление пред медиите  Симеонов каза , че и да напусне кабинета, това няма да разклати правителството. Едновременно с това той обвързва оставката си с решение на коалиционния съвет, който го е издигнал за вицепремиерския пост. Призивите за оставката на Симеонов, в чийто ресор като вицепремиер влиза и демографската политика, ескалираха, след като миналата седмица той заяви пред партийната телевизия на НСФБ, че законът за хората с увреждания е започнат като \"опит да се угоди на една група кресливи жени с уж болни деца\".  Сидеров се присъедини към тях, докато Красимир Каракачанов, който е лидер на третата формация в коалицията - ВМРО, досега не взимаше становище, но днес каза, че му е омръзнало да бъде в ролята на \"синя каска\" и балансьор.", "date": "2018.10.23", "title": "Волен Сидеров не участва в коалиционния съвет"}
{"url": "https://www.dnevnik.bg/sviat/2018/10/23/3332215_krai_bulgariia_se_namirat_nai-drevnite_ostanki_ot/", "text": "Тези останки от античен кораб са толкова добре запазени, че мачтата още стърчи, а на борда се виждат кости от рибата морски дявол, която моряците са яли, а корабни въжета си стоят така, все едно преди малко екипажът е изоставил морския съд. Това разказват участници в международната експедиция с българско участие, която във вторник показа снимки на \"най-древните находки от корабокрушение\", открити в Черно море край България. Екипът, който разпространи и двучасов документален филм, умишлено не посочва местонахождението, а само, че е някъде на 80 км от бургаския бряг. Специалистите посочват, че поради дълбочината от близо 2000 м и характерното за черноморската вода ниско съдържание на кислород останките са без прецедент в световната археология. Според учените става дума за древногръцки кораб отпреди около 2400 години, привлякъл вниманието им сред останките на повече от 60 кораба, открити през последните 3 години. Сред тях има и търговски кораби от времето на Римската империя, както и казашки кораб за морски набези от XVII век. От дългия 23 метра античен гръцки кораб са взети проби за въглероден анализ, потвърдили възрастта му, и няма планове цялата дървена конструкция да бъде извадена на повърхността. За проекта и изключителните му находки е писано неведнъж през последните години, а учените са показвали триизмерни снимки и видеозаписи на някои от корабите. Проф. Людмил Вагалински, което е сред водещите учени от българска страна, обясни в  интервю за \"Дневник\" преди близо две години,  че засега е безсмислено да се говори за евентуално изваждане на находките, защото \"е изключително скъпо, не се знае дали ще доведе до желания резултат и трябва да има вече подготвен музей и специални условия за съхранението им\". Много по-добре би било да се направи виртуален музей с 3D изображения, който да се обогати с находки от други, по-близки корабокрушения, допълни той. Товарът е все още в трюма, макар съдържанието му да е неизвестно. Изследователите се нуждаят от допълнително финансиране, за да се върнат за още спускания на дистанционно управлявани капсули. Black Sea Maritime Archaeology Project  се финансира основно от фондация Julia and Hans Rausing Trust и досега в него са вложени около 15 млн. паунда, твърди британската телевизия \"Скай\". Откриването на древни корабокрушения не е основна цел на проекта, занимаващ се с изследване на това как се е променило Черно море през хилядолетията и как това е засегнало цивилизациите по бреговете му. Партньори са Университетът на Саутхемптън, Центърът за подводна археология в Созопол, Националният археологически институт с музей на БАН, Университетът на щата Кънектикът и шведският Университет на Сьодерторн.", "date": "2018.10.23", "title": "Край България се намират \"най-древните непокътнати останки от корабокрушение\", обяви екип учени"}
{"url": "https://www.dnevnik.bg/sport/2018/10/23/3332208_komisiiata_po_etika_v_bfs_niama_da_se_samosezira_sled/", "text": "Комисията по етика към Българския футболен съюз (БФС) няма да се самосезира след размяната на атаки между собствениците на трите водещи клуба Гриша Ганчев, Спас Русев и Кирил Домусчиев. Това обяви председателят ѝ Васил Василев, като обясни, че тримата \"не са хора във футбола, не са длъжностни лица\" и могат да си кажат каквото пожелаят. Пръв говори Ганчев, който в неделя  обвини Домусчиев, макар и без да го посочва поименно, че \"пробива\" играчи, отбори, съдии и футболния съюз . Освен това каза, че в края на 90-те години самият той е правил такива неща, но това не носело никаква морална стойност. Василев посочи, че всеки, който знае нещо за нарушаване на феърплея, трябва да подаде конкретен сигнал. \"Защо се обиждат? Големи хора с възможности, с позиции. Да, наистина - дали много на футбола, даващи много на футбола. Какво делят\", каза председателят на комисията по феърплей. \"Нека (Ганчев) каже как е решено първенството. Написва конкретно еди-къде си (Георги) Караманджуков е носил, на кой отбор... Отиват, връзват го, карат го и го разследват. Елементарни позиции, иначе си говорим години наред\", добави Василев. Ганчев призова в интервю пред \"Код спорт\" прокуратурата да влезе във футбола. \"Да заповядат във футбола прокурори, ДАНС-МАНС и да видят. Те чак по Европа го знаят някакъв Караманджуков, че се разнася с едни торби с пари напред-назад по съблекалните, а тук никой го не знае.\" \"Защо? Защото си решил да похарчиш някакви пари ей така. Да си надградиш егото - защо е необходимо? Пробиваш играчи, отбори, треньори. Почва първенството - 30 точки аванс. Добре, какво удоволствие ще изпитам? Вие сте по-старички като мен и помните 1997-1998 г. И аз съм ги правил тези работи, и Сирака ги правеше в \"Левски\". Та, опря мачът до един хикс да се решават титли и т.н. Какво морално удовлетворение да изпиташ от тази работа? Никакво. Нула\", заяви Ганчев. Домусчиев  му отвърна : \"Изумява ме наглостта да си признава извършени от него престъпления, за които давността е отминала. Вълкът козината си мени, но нрава - не. Вярва ли му някой, при положение че този човек е разследван за кражба на ДДС и акцизи?! \"Лудогорец\" спазва феърплея и е изряден във финансово отношение. Затова не се притесняваме от каквито и да е проверки.\" Русев също постави въпроси за феърплея в българския футбол, срещу което получи реакция от страна на Домусчиев. \"Отказът да се дискутира феърплеят и съдийството показва, че живеем в два паралелни свята, единият от които е перфектен, но в който ние не живеем\", се казва в  обръщението на Русев в сайта на \"Левски\" .", "date": "2018.10.23", "title": "Комисията по етика в БФС няма да се самосезира след думите на Ганчев, Русев и Домусчиев"}
{"url": "https://www.dnevnik.bg/sviat/2018/10/23/3332194_sauditska_arabiia_obiavi_sdelki_za_50_mlrd_dolara_i/", "text": "Саудитският министър на енергетиката Халид бин Абдул Азиз ал Фалих подписа сделки за 50 млрд. долара на инвестиционната конференция в саудитската столица Рияд, предаде ДПА, цитирана от БТА. Сделките са в областта на петролно-газовия сектор и инфраструктурата, съобщава саудитският онлайн вестник \"Сабк\". Междувременно саудитският кабинет обяви, цитиран от държавната агенция SPA, че Рияд ще разреши на чужденци да инвестират в аудио-визуални услуги, наземен транспорт и сделки с имоти. По-рано днес Саудитска Арабия откри конференцията  \"Инициатива за инвестиции в бъдещето\" , която бе предшествана от лавина от отменени участия на чуждестранни западни ръководители и водещи бизнесмени на фона на международното негодувание, предизвикано от  убийството на саудитския журналист  Джамал Хашокжи. Случаят доведе дори до отмяна на участието на саудитския престолонаследник принц Мохамед бин Салман, който според някои източници е предпочел да слуша  речта на турския президент Реджеп Тайип Ердоган  по темата, която започна по същото време. Редица инвеститори и медии  бойкотираха конференцията , ден преди която Саудитска Арабия потвърди, че изчезналият на 2 октомври Хашокжи е бил убит. Много компании от страни като Русия и Китай, както и от други азиатски страни, обаче не го направиха. Някои като гиганта \"Софтбанк груп\" (участник в ключов eнергиен проект в кралството) според \"Ройтерс\" са се отказали от предвидена реч по време на форума, но не и от участие, нито от инвестиции в страната. Много компании обаче решиха да се включат във форума, който Саудитска Арабия изтъква като важен за модернизацията на икономиката си. Според \"Ройтерс\", която цитира държавната телевизия, сред компаниите на форума, сключили сделки с Рияд, са и френската \"Тотал\", американската \"Бейкър хюз\", южнокорейската \"Хюндай\", швейцарската \"Трафигура\" (която търгува с ценни метали) и много други. Според саудитския петролен гигант \"Сауди арамко\" само неговите сделки с 15 международни компании са на стойност 34 млрд. долара и включват изграждане на нова инфраструктура и инвестиции в бензиностанции. Държавната телевизия \"Ал Ехбария\" пък съобщи в профила си в \"Туитър\", че транспортният министър е подписал споразумение за втората фаза на магистралата \"Харамайн\", изграждана заедно с испанска компания.", "date": "2018.10.23", "title": "Саудитска Арабия обяви сделки за 50 млрд. долара и разшири достъпа на чужди инвеститори"}
{"url": "https://www.dnevnik.bg/kultura/2018/10/23/3332069_zapochva_restavraciiata_na_trakiiskata_grobnica_v_selo/", "text": "Започва реставрацията на старата тракийска гробница до село Свещари, която е част от световното културно наследство на ЮНЕСКО. Възобновяването на светилището ще се реализира от фондация \"Кредо Бонум\" с помощта на Посланическия фонд за опазване на културното наследство на правителството на САЩ. Началото на процеса беше обявено на пресконференция в Археологическия музей днес, на която подробности около проекта разказаха изпълнителният директор на фондация \"Кредо Бонум\" Цветелина Бориславова, посланикът на САЩ в България Ерик Рубин, специалистът по тракийска археология проф. Диана Гергова и зам.-министърът на културата Амелия Гешева. Стойността на проекта е 184 хил. долара, а целта е да се реставрират и реновират някои от уникалните елементи на гробницата, да се инсталира подходящо осветление и да се поставят обозначения и повече информация за улеснение на посетителите. Проучването на гробницата започва преди 36 години, а неин първи изследовател е археологът Мария Чичикова. В този проект тя ще бъде консултант, а ръководител - проф. Диана Гергова. Той ще бъде с продължителност 12 месеца, като началото му е обявено за октомври. От 2002 г. насам това ще бъде осмият проект по програмата на посланическия фонд, като до този момент САЩ са отделили 1.800 млн. лева за подпомагане и опазване на културното наследство в България. Част от реставрираните и консервираните досега обекти по програмата са \"Куршум джамия\" в Силистра, две християнски гробници от края на IV век в центъра на София и средновековната църква от XIV век \"Св. Йоан Алитургетос\" в Несебър, която ще бъде отново отворена за посещение на 9 ноември. Свещарската тракийско-елинистична гробница е царска гробница, в която вероятно е погребан гетският владетел Дромихет. Стуктурата й е изградена от варовикови камъни и се смята, че датира от III в. пр.Хр. Открита е случайно през 1982 г. при разкопки до селото, а три години по-късно става част от световното културно наследство на ЮНЕСКО. Днес тя е посещавана годишно от над 50 хил. души.", "date": "2018.10.23", "title": "Започва реставрацията на тракийската гробница в село Свещари"}
{"url": "https://www.dnevnik.bg/bulgaria/2018/10/23/3332057_odobrenieto_na_suvetnicite_e_prechka_za_referenduma_v/", "text": "Референдум за това дали Столичната община да вземе кредит за 67 млн. евро, за да изгради инсталация за изгаряне на преработен отпадък в \"ТЕЦ София\", няма как да се проведе, защото общинските съветници вече са го одобрили с гласуване преди 6 месеца. Това се разбра от днешното заседание на комисия по екология, която отхвърли предложението на 15 съветници за провеждането на допитване по въпроса. Комисията по финанси и бюджет също отхвърли предложението. Проектът на общината е за 157 млн. евро, от които 91 млн. евро са безвъзмдно финансиране от Европейския съюз, а  останалите 67 млн. евро кредит от Европейската инвестиционна банка . С тях в ТЕЦ София ще се изгради инсинератор за изгаряне на полученото в завода за преработване на отпадъци в с. Яна РДФ гориво. То ще се използва от Топлофикация София вместо газ, с което  дружеството ще спестява между 12 и 15 млн. лева  годишно и ще доставя топлоенергия на 30 хил. домакинства. Кредитът е за 19 години, от които първите 4 са гратисен период, в които дружеството ще плаща само лихвата от 1.5%. Срокът за експлоатация на инсинератора е 26 години. В началото на месеца съветници от \"Политическа група 5\", БСП, ДСБ и \"Нормална държава\"  внесоха в общината предложение за референдум  с въпроси дали общината да вземе кредита и дали инсталацията да бъде изградена в ТЕЦ София или в завода в с. Яна. Мотивите им са, че решенията на общината с които е избрана технологията и начина на финансиране са взети непрозрачно, без ясното съгласие на гражданите и всички съветници. След продължила почти 2 часа дискусия в комисията по екология, в която вносителите и съветниците от ГЕРБ си разменяха обвинения и аргументи в полза на тезите си, с гласове 6 на 3 предложението беше отхвърлено. Предстои то да бъде разгледано и утре на водещата комисия по местно самоуправление, но изгледите решението да е различно са малки. Според Лорита Радева, председател на комисията, трите въпроса са противозаконни, като подчерта, че е стигнала до това заключение след консултация с юрист \"на когото вярва\". Радева цитира Закона за прякото участие на гражданите в управлението, който не допуска провеждане на референдуми по въпроси за бюджета. \"В тази хипотеза попада първият въпрос - дали да се вземе кредит\", каза Радева. След това тя цитира и Закона за общинския дълг, според който решението дали общината да кандидатства за кредит се взема или с гласовете на повече от половината съветници или чрез референдум. \"Общинският съвет вече  взе решението за този креди през май 2018 г. , мисля, че не беше толкова отдавна, за да сте забравили\", каза Радева и посочи, че по този начин законът е спазен. Според Радева с допитване не може да се определи и мястото за инсталация, защото според Закона за устройство на територията. ", "date": "2018.10.23", "title": "В София няма да има референдум за инсталацията за изгаряне на отпадъци"}
{"url": "https://www.dnevnik.bg/razvlechenie/2018/10/23/3328041_fotogaleriia_megan_markul_na_purvata_si_obikolka_kato/", "text": "Принц Хари и съпругата му Меган Маркъл приключиха посещението си в Австралия, което започна миналия вторник и ще продължи в на остров Фиджи, кралство Тонга и Нова Зеландия. Това е първата им официална чуждестранна визита като женена двойка и втората обиколка на младите представители на британската кралска фамилия, след като принц Уилям, Кейт и техният син Джордж посетиха региона през 2014 г.. На снимката: Херцогинята на Съсекс на следобеден прием в Сидни на 16 октомври.", "date": "2018.10.23", "title": "Фотогалерия: Меган Маркъл на първата си обиколка като херцогиня в Австралия"}
{"url": "https://www.dnevnik.bg/politika/2018/10/23/3332220_rumen_radev_namekna_che_ne_izkljuchva_vuzmojnostta_za/", "text": "Президентът Румен Радев даде знак, че не изключва възможността за конституционна промяна, с която България да стане президентска република, ако политическата класа не е способна да реши проблемите на страната в рамките на сегашните си правомощия. В лекция пред студенти от Пловдивския университет, попитан дали е дошло време за президентска република, държавният глава отговори: \"Дали е дошло времето ще проличи от това дали сегашната политическа класа в рамките на сегашната конституция решава проблемите на България. Ако тя е неспособна, отговорите може да се търсят и в конституционна промяна. Тя може да придобие различни форми, но те ще зависят от гражданите, т.е. от вас.\" Изявлението идва месеца след като в  обръщението си за началото на новия политически сезон  Румен Радев предупреди, че \"ако политическата класа е неспособна да се справи с проблемите, то тогава българите сами ще открият нови пътища за решаването им\". Пред студентите днес Румен Радев заяви, цитиран от агенция \"Фокус\", че ще подкрепи всяко политическо движение, което работи за възстановяването на демократическите принципи и модернизацията на България. На директен въпрос дали смята да прави своя партия, той отговори: \"Партия може да създавате вие, защото вие трябва да решавате вашето бъдеще. Днес то е в ръцете на партиите, за които вие трябва да прецените дали те чуват вашите въпроси.\" Президентът подчерта, че без адекватна политическа среда не може да се постигне промяна в икономическата ситуация и решаване на важните проблеми на обществото и че единственият изход от дългогодишното затъване в блатото е радикалната промяна. Според него един от тежките проблеми на обществото в момента е опростачването на политическия живот. \"Това не само ни връща назад в икономическото и социално развитие, но то покварява нашия обществен морал и ни отдалечава от цивилизования свят и всякакви надежди да изградим едно просветено, съпричастно и достойно общество\", каза той.", "date": "2018.10.23", "title": "Румен Радев намекна, че не изключва възможността за президентска република"}
{"url": "https://www.dnevnik.bg/sviat/2018/10/23/3332242_evrokomisiiata_othvurli_bjudjeta_na_italiia_i_vze/", "text": "Европейската комисия е решила да не приеме бюджета на Италия, съобщи представител на институцията, цитиран от \"Блумбърг\" и \"Франкфуртер алгемайне цайтунг\". Това се случва за пръв път, откакто Еврокомисията получи по-големи правомощия да разглежда бюджените на страни членки. Отрицателното мнение на Брюксел означава, че Италия трябва да отмени или преразгледа част от плановете си. Премиерът Джузепе Конте вече каза, че няма \"План Б\" за фискалния план. Комисията обаче смята, че намеренията на Рим противоречат на Пакта за стабилност от 2011 г. и няма да помогне на Италия да се справи с дълга си от 2.3 трлн. евро (130% от БВП), пише ФАЦ. Бюджетът предвижда дефицит над допустимите в ЕС норми в страната с най-висока (след Гърция) стойност на дълга като дял от брутния вътрешен продукт. Италианските власти признаха това, но отхвърлиха идеята да направят промени в него. Сега кабинетът в Рим има три седмици да направи промени и да предложи коригираната версия. Малко вероятно е да се стигне до санкции срещу Италия. Случаят обаче разпалва напрежението между Брюксел и популисткото правителство в Рим и според \"Блумбърг\" европейски представители се опасяват, че може да дадат козове в ръцете на правителство, базирало в голяма степен предизборната си кампания на обвинения към ЕС. \"Верижна реакция\" От сключването на европейския пакт с трипроцентен таван на дефицита в началото на десетилетието европейски правителства избягват да влизат в конфликт с ЕС по темата заради опасността от политическо клеймо или отрицателни последици за пазара. В италианския случай проблемът не е в тавана, тъй като целта, обявена от италианското правителство, е за 2.4% дефицит за догодина. В разрез с препоръките на Брюксел е обаче възходящата тенденция - за 2018-а прогнозираният дефицит е по-малък в размер 1.8% от БВП. Брюксел определи намеренията на Италия като \"отклонение\" от нормата, а Рим отговори с обиди. Риск за ЕК произтича и от  евентуална \"верижна реакция\" , а предупреждение вече бе  отправено и към Франция .", "date": "2018.10.23", "title": "Еврокомисията отхвърли бюджета на Италия и взе безпрецедентно решение"}
{"url": "https://www.dnevnik.bg/politika/2018/10/23/3332258_karakachanov_zashtiti_simeonov_za_da_ne_padne_vlastta/", "text": "Съпредседателят на коалицията \"Обединени патриоти\" и лидер на ВМРО Красимир Каракачанов защити колегата си Валери Симеонов от исканията за оставката му заради  обидното изказване срещу майките на деца с увреждания , довели до протести. След няколкочасово заседание на съвета на Патриотите, които са коалиционни партньори на ГЕРБ в управлението, Каракачанов обяви, че да поиска оставката на Симеонов означава да събори правителството, след което да остави държавата в ръцете на БСП и ДПС. Третият съпредседател на коалицията - лидерът на \"Атака\" Волен Сидеров, който вчера поиска оставката на Симеонов,  отказа да участва в заседанието . Каракачанов все пак посъветва публично Валери Симеонов \"да подбира по-внимателно изразните средства\". Пред медиите обаче Симеонов повтори за пореден път, че изказването му не е било разбрано правилно, и отказа да се извини за него. Валери Симеонов: Валери Симеонов не е изрод \"Валери Симеонов не е изрод. Той има очи на главата си и видимо се вижда, че част от децата имат физически недъзи, те са с деформирани крайници. Мога ли аз да кажа, че тия деца са с видими изкривявания, деформации, с поведение на явно... ненормални такива, с такива движения и тикове тия деца... мога ли аз да не го видя това нещо. Нима някой от вас допуска, че съм такъв изрод, че да кажа, че тези деца се преструват? Съвсем не е това смисълът. Още веднъж ви моля прочетете внимателно какво съм казал\", каза Валери Симеонов. Той се опита да обясни фразата, която каза пред телевизията си СКАТ и която предизвика майките на деца с увреждания да поискат оставката му, както и Волен Сидеров. По повод закона за хората с увреждания Симеонов каза, че е \"започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца\". Симеонов е имал предвид, че майките казват, че децата са болни, а ги държат и на дъжд и на студ по време на протестите. \"Когато вадите две фрази, едната е \"кресливи майки\", след това се добавя другата фраза на \"уж болни деца\" - това не е вярно\", допълни още Симеонов. Няколко пъти Симеонов каза, че не вижда причина да се извини, и настоя, че не е разбран правилно. Оставка на Симеонов вкарвала Марешки във властта Красимир Каракачанов разви тезата, че оставката на на Симеонов означава ДПС и БСП да се върнат на власт, което за него това не е решение. Другият вариант, ако се изгони НФСБ от управлението, е да се разчита на Марешки, който очаквал това (Веселин Марешки, лидер на \"Воля\"). \"За мен това не е алтернатива\", каза Каракачанов. \"Много по-важно е, че правителството си върши работата. Ние говорим за майките на деца с увреждания, но бюджетът от 270 млн. лв. за хората с увреждания се увеличава с 60%. Правителството си е свършило работата и продължава да я върши\", допълни Каракачанов. Имаме ли проблеми с \"Атака\", нямаме ли? Надявам се отсъствието на Волен Сидеров от коалиционен съвет да е засега, ще полагаме доброжелателни усилия да се събираме и да решаваме проблемите. Така Валери Симеонов коментира отсъствието на третия коалиционен партньор Волен Сидеров (\"Атака\"). \"Ние отново ще поканим Волен Сидеров и \"Атака\" на заседание, на което да обсъдим имаме ли проблеми, нямаме ли и трябва да ги решим или трябва по този неособено хигиеничен начин да ги прекараме през медии и през големия партньор ГЕРБ, който няма вина за нашите отношения\", заяви Симеонов. \"Обедини патриоти\" съществували, докато има споразумение \"Коалицията е съставена за общо участие в парламентарни избори за 44-ото Народно събрание. Тя е съставена с коалиционно споразумение, което е подписано лично от мен и от колегите. Коалицията съществува, докато съществува това споразумение. То не е нарушено, въпреки че има много сериозни разминавания, на които сте свидетели напоследък\", каза Валери Симеонов на въпрос дали коалиция \"Обединени патриоти\" съществува. От думите му се разбра, че двамата с Каракачанов чакали Сидеров почти час. \"Писахме sms-и, пробвахме да се чуем\", каза Симеонов. \"Патриотите\" може да работят заедно, може и поотделно Коалицията \"Обединени патриоти\" в последните 6-7 месеца не работи, занимаваме се с вътрешни проблеми, констатира и Красимир Каракачанов. \"Оттук нататък решението е едно – който ще работи, да работи в коалицията. Ние не можем да се отклоняваме от онези идеи в нашите програми за \"Обединени патриоти\" и програмата за управление. Ще поставяме инициативите, които имаме предвид на вниманието на колегите, ще ги информираме, както досега. Ако има отговор по тези инициативи – работим заедно, ако няма – работим поотделно\", опита се да даде рецепта за съществуването на коалицията Каракачанов. \"Обединени патриоти\" е коалиция между ВМРО, \"Атака\" и НФСБ. Лидерът на \"Атака\" Волен Сидеров настоява за оставка на вицепремиера Валери Симеонов (лидер на НФСБ). Депутатите от НФСБ пък свалиха доверието си председателя на парламентарната група Волен Сидеров (лидер на \"Атака\"). За да се случи едно от двете искания, е нужен гласът на лидера на ВМРО Красимир Каракачанов. За оставката на Волен решава групата, за тази на Симеонов - Каракачанов и Борисов Според Валери Симеонов Волен Сидеров може да не е председател на парламентарната група, ако така реши групата, което било различна ситуация от махане на вицепремиер. \"Ние не отричаме, не искаме да омаловажим участието на \"Атака\" в тази коалиция, но съгласно нашето коалиционно споразумение председателството на групата е въпрос на решение на групата. С мнозинство се взима групата\", допълни още Симеонов. На въпрос какво ще се случи, ако от \"Атака\" продължат да искат неговата оставка, Симеонов уточни, че трябва да има желание за оттеглянето му от страната на Каракачанов и на премиера Бойко Борисов.", "date": "2018.10.23", "title": "Каракачанов защити Симеонов, за да не падне кабинетът (допълнена)"}
{"url": "https://www.dnevnik.bg/sport/2018/10/23/3332135_vlastite_vuv_velikobritaniia_razsledvat_nad_170/", "text": "Данъчните власти във Великобритания са започнали обстойно разследване за недекларирани плащания по имиджовите права на футболистите. Агенцията по приходите (HMRC) обяви, че обект на проверка са 31 агенти и 171 играчи от 44 клуба. Разследваните за укриване на данъци в британския футбол са почти двойно повече спрямо година по-рано. Властите отчитат, че от сезон 2015-2016 насам са възстановили над 332 милиона паунда от първоначално неплатени данъци. \"Внимателно проверяваме индивидуалните споразумения между клубовете и техните играчи, за да се уверим, че се плащат данъците във Великобритания\", се казва в изявлението на HMRC.  Футболистите могат да използват образа си за рекламна дейност. Често обаче имиджовите права се държат от чуждестранни компании, като парите се разпределят в офшорни сметки и е трудно да бъдат проследени. Във Великобритания задълженията към държавата по имиджовите права са по-малък процент и се начисляват отделно от заплатата на играчите. На играчите е позволено максимум 20% от общите им доходи да идват от сделки за имиджовите им права, за да се гарантира, че така те плащат справедлива сума. В последните месеци след мащабни разследвания властите в Испания повдигнаха обвинения за укриване на данъци на много футболисти. Сред потърпевшите бяха предимно играчи на \"Реал\" (Мадрид) и \"Барселона\". Дела имаше срещу звездата на \"Барселона\"  Лионел Меси , бившия футболист на \"Реал\"  Кристиано Роналдо  и мениджъра  Жозе Моуриньо , но присъдите на тримата бяха заменени с плащането на високи глоби.", "date": "2018.10.23", "title": "Властите във Великобритания разследват над 170 футболисти за данъчни злоупотреби"}
{"url": "https://www.dnevnik.bg/politika/2018/10/23/3332270_bsp_obiavi_che_borisov_veche_e_bezsilen_i_prognozira/", "text": "Лидерът на БСП Корнелия Нинова обяви днес, че партията започва стройна и бърза организация за подготовка за предсрочни парламентарни избори. Стратегията на БСП била т.нар. Визия за България да бъде превърната в предизборна платформа с конкретни ангажименти и гаранции за изпълнението им. \"В годините сме сериозни политически опоненти с Бойко Борисов и не мога да не призная, че през тези години той е изглеждал човек, който владее ситуацията и има механизми всякакви да овладява кризи. За пръв път ми изглежда безсилен и безпомощен като премиер да реши проблема\", обяви Корнелия Нинова. Тя определи като \"нито лидерски\", \"нито премиерски\" опитите на Борисов да прехвърля на лидерите на \"Обединени патриоти\" проблема с Валери Симеонов и изказването му, че проектозаконът за хората с увреждания е опит \"да се угоди на кресливи майки с уж болни деца\". \"Когато държавата ти е в такава криза, а обществото е така настръхнало, зле изглежда да си безсилен и да показваш, че не можеш да се справиш със ситуацията. Да се внушава, че цялата конструкция на правителството, цялото бъдеще на държавата виси на оставката на Валери Симеонов, е израз на пълно безсилие. Това е тревожно за България. Борисов казва, че ако това се случи, ще настане хаос. Мисля, че по-голям хаос от този в момента няма как да настане\", коментира още Нинова. На въпрос кога според нея могат да се проведат тези предсрочни избори тя отвърна: \"Трудно ни е да предсказваме какво ще стане. Виждате каква е динамична ситуацията, дори и в управленската коалиция се променя за часове, така че не искам да се ангажирам със срокове.\" Утре БСП ще настоява Валери Симеонов да бъде изслушан в парламента.", "date": "2018.10.23", "title": "БСП обяви, че Борисов вече е безсилен, и прогнозира предсрочни парламентарни избори"}
{"url": "https://www.dnevnik.bg/sviat/2018/10/23/3332335_pens_ne_izkljuchi_sankcii_sled_ubiistvoto_na_hashokji/", "text": "Вицепрезидентът на САЩ Майк Пенс обеща, че убийството на саудитския журналист Джамал Хашокжи няма да остане без последствия и отговор от американците, предаде агенция \"Ройтерс\". На събитие на \"Вашингтон пост\" в американската столица Пенс също така потвърди, че директорът на ЦРУ Джина Хаспел е заминала за Турция, за да изясни факти около убийството. Попитан дали САЩ биха санкционирали саудитското кралско семейство, ако те се окажат замесени, Пенс каза, че това е решение, което президентът Доналд Тръмп трябва да вземе. Според него Тръмп ще прецени на базата на ценностите и интересите на националната сигурност на страната и \"ще се увери, че светът знае истината\". Вицепрезидентът не пожела да уточни, но думите му идват в момент, в който Западът очаква от Рияд още обяснения за убийството на Хашокжи в саудитското консулство в Истанбул. Дрехи в \"подозрителни\" куфари Часове след речта, в която турският президент Реджеп Тайип Ердоган  също поиска обяснения  и настоя процесът за убийството да е в Истанбул, турски медии пишат, че разследващите са попаднали на улики, които могат да ги отведат до тялото на Хашокжи. Според държавната телевизия има и свидетели, които работят в консулството и които са турски граждани и са склонни да дадат показания. Междувременно в. \"Хюриет дейли нюз\" съобщи, че турската полиция е намерила дрехи в два \"подозрителни\" куфара в багажника на автомобил, който е собственост на саудитското посолство и е изоставен на паркинг в Истанбул. Според изданието колата съвпада с превозно средство, видяно пред консулството, където Хашокжи изчезна на 2 октомври. Служител на паркинга е разказал за \"Хюриет\", че една от колите (с номер, съвпадащ с намерената) е била закарана на паркинга от аташе в консулството, идентифициран като Мухамед О., на 8 октомври. Понякога той използвал, но обикновено колата са управлявала от шофьора, продължава служителят. Освен това от автомобила били извадени три куфара, два от тях - \"много големи\" - натоварени в друг автомобил, паркиран на същото място. Според Си Ен Ен Тюрк става въпрос за \"лични принадлежности\" на Хашокжи. Телевизията обаче не навлиза в подробности. Свидетел на \"Ройтерс\" казва, че саудитски екип е придружавал турски разследващи, докато претърсвали паркинга в истанбулския квартал \"Султангази\". Турската полиция е опитала още вчера да претърси автомобила, но нямала разрешение от саудитските власти, пише \"Хюриет дейли нюз\". \"Къде е тялото\" Засега не се потвърждава информацията на \"Скай нюз\", че останки на Хашокжи (чието тяло според някои турски медии е било разчленено в консулството) са били открити в градината на резиденцията, в която живее саудитският консул. Говорител на британския премиер Тереза Мей каза, че тя е запозната с информацията и че въпросът къде се намира тялото е само един от многото, на които трябва да се отговори в момента. В днешната си реч Ердоган също поиска от саудитските власти да кажат къде е тялото. \"Защо тялото на човек, за когото официално е казано, че е бил убит, още не е намерено?\" попита президентът по време на партийна конференция.", "date": "2018.10.23", "title": "Пенс не изключи санкции след убийството на Хашокжи, шефът на ЦРУ е в Турция"}
{"url": "https://www.dnevnik.bg/bulgaria/2018/10/23/3332324_protestirashtite_sreshtu_simeonov_obmisliat_dali_da_ne/", "text": "Протестите на майки на деца с увреждания и подкрепящи ги граждани, искащи оставката на вицепремиера Валери Симеонов продължиха и днес, след като започнаха вчера. Най-много хора се събраха в София пред сградата на министерски съвет. Хората се недоволни от  коментар на Валери Симеонов от миналата седмица , който обяви, че законът за хората с увреждания е приет под натиска на\"кресливи майки с уж болни деца\". Днес  вицепремиерът за пореден път обяви , че не е бил разбран и думите му са извадени от контекста. В същото време коалиционният съвет на \"Обединени патриоти\", на който се явиха само представители на партията на Симеонов НФСБ и ВМРО  отказаха да поискат оставката на съпредседателя на обединението . Лидерът на \"Атака\" Волен Сидеров, който поиска вицепремиерът да напусне кабинета още вчера, не се появи на събирането. В крайна смета коалиционният съвет не поиска оставката на Валери Симеонов, защото това означавало излизане от властта и отваряне на вратата за управление на БСП и ДПС. \"Вместо да спре, той продължава да ни обижда, оставаме до оставка. Пет месеца сме на улицата още някой ден ще останем\", казаха пред Би Ти Ви протестиращи пред Министерски съвет. Те не приеха упреците, че протестът им е политически. Тук няма политици, ако беше политически протест, тук щяха да са 2000 или 20 000 души. Никой не му иска извинението, това което искаме е оставка. Ако НФСБ има само едни член правителството може да падне, но тя има поне 5000 члена\", допълни участник в митинга пред телевизията. \"Може би трябва да се поиска и оставка на Каракачанов, че не ни защити\", каза друга техен представител пред БНТ. Днес пред министерски съвет се събраха няколкостотин души, които скандираха \"Оставка\". Малко преди 19 часа и днес беше блокирано движението по булевардите \"Дондуков\" и \"Цар Освободител\". Протести днес имаше и в други градове на страната, сред които Бургас, Варна. Недоволните от поведението на Валери Симеонов се заканиха, че ще продължат да се събират докато той не подаде оставка. Протестът за утре отново е с начален час 17.30 часа.", "date": "2018.10.23", "title": "Протестиращите срещу Симеонов обмислят дали да не искат оставката и на Каракачанов"}
{"url": "https://www.dnevnik.bg/sport/2018/10/23/3332355_fotogaleriia_oficialnata_trenirovka_na_kubrat_pulev_i/", "text": " направиха открита тренировка пред публиката в София четири дни преди мача помежду им. Двамата боксьори се изправят един срещу друг на 27 октомври в \"Арена армеец\" за определяне на официален претендент за титлата в тежка категория на Международната боксова федерация.", "date": "2018.10.23", "title": "Фотогалерия: Официалната тренировка на Кубрат Пулев и Хюи Фюри"}
{"url": "https://www.dnevnik.bg/photos/snimka_na_denia/2018/10/23/3332315_snimka_na_denia_predstaviane_na_knigata_na_kristian/", "text": "Във вторник следобед Аулата на Софийския университет се оказа тясна за всички колеги, приятели, съмишленици и студенти на покойния доцент Кристиан Таков. Поводът бе представянето на първия от трите тома, посветени на научната дейност и личността на доцента.  Книгата бе представена от професора по трудово право Васил Мръчков. Той каза, че \"Гражданско право. Правни научни изследвания\" е само една част от живота на Таков - от неговото присъствие в университета.  Разказвайки за работата на Таков, Мръчков каза, че той беше запазил детското любопитство в правото, за което пишеше интелигентно и интересно.  Мръков допълни, че физическото отсъствие на Таков сякаш прави по-осезаемо неговото духовно просъствие.", "date": "2018.10.23", "title": "Снимка на деня: Представяне на книгата на Кристиан Таков"}
{"url": "https://www.dnevnik.bg/sport/2018/10/23/3332363_levski_lukoil_vze_vtora_pobeda_vuv_fiba_evropa_rilski/", "text": "Левски Лукойл\" спечели и втория си мач от груповата фаза на четвъртия по сила клубен баскетболен турнир – ФИБА Европа. Българският шампион се наложи финландския \"Катая\" с 94:86 в зала \"Универсиада\". В първата си среща в група G българският тим се наложи убедително над \"Днипро\" и вече има пълен актив от четири точки. Загубата пък е първа за \"Катая\". Най-резултатен за \"Левски Лукойл\" беше Калоян Иванов с 20 точки за 27.25 минути на паркета. Крилото овладя и 13 борби, с което оформи своя \"дабъл-дабъл\". С \"дабъл-дабъл\" завършиха неговият брат близнак Деян Иванов (15 точки и 13 борби) и Божидар Аврамов (14 точки и 10 асистенции). Силен мач направи и американецът Патрик Рембърт, който реализира 19 точки. Единственият от стартовата петица, който не завърши с двуцифрен актив беше Христо Захариев (седем точки). \"Левски Лукойл\" превъзхождаше съперника си по отношение на стрелбата за две точки 63 срещу 40%, но от зоната за тройката българските баскетболисти стреляха едва 20 процента. Състезателите на Константин Папазов обаче бяха много убедителни в подкошието и взеха с девет борби повече. Три минути и половина преди финалната сирена \"Левски Лукойл\" допусна срив и до края реализира само пет точки срещу 14 за съперника, но в крайна сметка до изненада не се стигна. В следващия си мач на 31 октомври \"Левски Лукойл\" е домакин на гръцкия \"Арис\" (Солун). В група F друг от българските представители \"Рилски спортист\" загуби драматично от унгарския \"Фехервар\" като гост със 80:84. Играчите на Людмил Хаджисотиров остават без победа въпреки че направиха силен мач. През целия двубой нито един от двата отбора не успя да се откъсне решително, в последната четвърт домакините от \"Фехервар\" имаха лек аванс. С тройка на Мартин Маринов 38 секунди преди сирената резултатът стана 82:80 за унгарците. Домакините бяха близо до сгрешат при следващата си атака, но с точно изпълнение на Марко Филиповити със сирената за 24 секунди \"Фехервар\" повече с четири, което беше и крайният резултат. За тима от Самоков най-резултатен беше Артър Едуардс с 18 точки, а по 15 добавиха Джейлън Дженкинс и Мартин Маринов. Ветеранът Йордан Бозов добави вкара 11. За \"Фехервар\" шестима баскетболисти завършиха с двуцифрен точков актив.", "date": "2018.10.23", "title": "\"Левски Лукойл\" взе втора победа във ФИБА Европа, \"Рилски спортист\" загуби драматично"}
{"url": "https://www.dnevnik.bg/sport/2018/10/23/3332369_s_dva_gola_za_120_sekundi_baiern_prechupi_aek_kato_gost/", "text": "Байерн\" (Мюнхен) взе две поредни победи за пръв път от септември, след като надигра с 2:0 АЕК като гост в Шампионската лига. Баварците, които  през уикенда надиграха \"Волсфбург\" в Бундеслигата , показаха признаци че навлизат в по-добра форма. Футболистите на Нико Ковач не успяха да спечелят предходните си четири срещи (две загуби и две равенства), но след паузата за националните отбори вече са с две поредни победи. Точни за успеха на \"Байерн\" на олимпийския стадион в Атина бяха Хави Мартинес и Роберт Левандовски. Попаденията паднаха в рамките на 120 секунди, като испанецът откри в 61-ата минута, а Левандовски се разписа в 63-ата. \"Байерн\" вече има седем точки в група Е, а АЕК остава на дъното след третата си поредна загуба. Другите два тима в групата са \"Аякс\" и \"Бенфика\", които играят по-късно. През първото полувреме гостите от Германия бяха по-активни, но така и не успяха да намерят път към вратата Василиос Баркас. След почивката баварците заиграха по-агресивно, атакувайки с повече играчи и това даде резултат. След разбъркване и малка доза късмет Хави Мартинес откри с акробативен удар от въздуха в 61-ата минута. Само две минути по-късно след скоростна атака Серж Гнабри изведе Рафиня отляво, а центрирането на защитника беше засечено от Левандовски – 0:2. В следващия си мач на 7 ноември \"Байерн\" приема АЕК на \"Алианц арена\" в Мюнхен. В друг ранен мач в Шампионската лига от група Н \"Йънг бойс\" и \"Валенсия\" завършиха 1:1. \"Прилепите\" откриха на стадиона в Берн след 26 минути с гол на Миши Бачуай. Швейцарците стигнаха до точката в началото на втората част, когато Гийом Оро се разписа от дузпа.", "date": "2018.10.23", "title": "С два гола за 120 секунди \"Байерн\" пречупи АЕК като гост"}
{"url": "https://www.dnevnik.bg/sport/2018/10/23/3332371_mourinyo_e_stignal_do_old_traford_pesha_zaradi/", "text": "Мениджърът на \"Манчестър юнайтед\" Жозе Моуриньо обясни, че е стигнал пеша до стадион \"Олд Трафорд\" преди  мача с \"Ювентус\" от Шампионската лига  заради затруднения с трафика в града. В интервюто си преди двубоя за телевизията, която го предава във Великобритания BT Sport португалецът направи разкритието. \"Дойдох пеша дотук, минавайки между феновете. Бях с качулка и никой не ме разпозна. Отне ми само две минути, докато момчетата с автобуса дойдоха за 45 минути\", каза Моуриньо. От \"Юнайтед\" смениха хотела, в който отсядат преди двубоя след проблемите при предишното домакинство с \"Валенсия\". Тогава тимът пристигна късно на стадиона заради задръстване и срещата започна с 10-минутно закъснение. \"Червените дяволи\" получиха и последно предупрежение от УЕФА . Поради тази причина те смениха традиционно използвания хотел \"Лаури\" с \"Хилтън гардън\", който е само на 800 метра от \"Олд Трафорд\". \"Сменихме хотелите и пак имаше проблеми. Момчетата стояха в автобуса около 45 минути\", оплака се Моуриньо. \"От \"Ювентус\" също имаха такъв проблем, така че обясних на делегата на УЕФА. Надявам се този път да ни разберат\", добави португалецът. Моуриньо обясни, че е казал на футболистите си да го последват и да вървят пеша до стадиона, но нито един от тях не е решил да слезе от превозното средство. Според правилника на УЕФА всеки отбор трябва да пристигне на стадиона не по-късно от 90 минути преди началото на двубоя.", "date": "2018.10.23", "title": "Моуриньо е вървял пеша до \"Олд Трафорд\" заради задръстване преди мача с \"Ювентус\""}
{"url": "https://www.dnevnik.bg/photos/2018/10/23/3332151_fotogaleriia_svetovnite_snimki_na_denia_za_23_oktomvri/", "text": "Момент от ревю на дизанера Патрисия Виера по време на седмицата на модата в Сао Пауло, Бразилия.", "date": "2018.10.23", "title": "Фотогалерия: Световните снимки на деня за 23 октомври 2018"}
{"url": "https://www.dnevnik.bg/sviat/2018/10/23/3332378_putin_bil_predupreden_ot_suvetnik_na_trump_da_ne_se/", "text": "Съветникът на Белия дом по националната сигурност Джон Болтън, който е на посещение в Москва, каза днес, че е имал продължителен разговор с президента на Русия Владимир Путин относно руската намеса в изборите в САЩ, като го уведомил, че това е непродуктивно поведение на Москва, предаде \"Ройтерс\", цитирана от БТА. На пресконференция след срещата в Кремъл Болтън съобщи, че е казал на домакина си \"Не се месете в американските избори\". Той уточни, че няма доказателства, че руската намеса през 2016 г. е повлияла на изхода на президентските избори, но тя е породила атмосфера на недоверие към Русия. Москва винаги е отхвърляла обвинените за нейна намеса в чужди избори, припомни информационната агенция. По-рано днес беше обявено, че при разговора между двамата  Путин е обявил, че би искал  да се види с американския си колега следващия месец. Болтън каза още, че двамата с Путин са разговаряли дълго и за договора за ракетите със среден и малък обсег и  намеренията на Вашингтон да го денонсира . Той подчерта, че САЩ са далеч от решението да разположат наново такива ракети с ядрени бойни глави при евентуално оттегляне от договора, подписан между САЩ и СССР през 1987 г. Съветникът по националната сигурност на САЩ поясни, че е налице нова стратегическа реалност, в която ракетите с ядрен заряд вече не са само двустранен въпрос, тъй като Китай вече разполага с такива ракети. Китайските ракети биха били забранени от договора за ракетите със среден и малък обсег, ако Пекин беше страна по него, добави Болтън. На пресконференцията си Болтън потвърди увереността на Вашингтон, че от 2013 г. насам Москва нарушава договора за ракетите със среден и малък обсег, добави \"Асошиейтед прес\", също цитирана от БТА. По думите на американския дипломат за Европа не се състои в оттеглянето на САЩ от договора, а във \"вече дислоцираните руски ракети\". На въпрос дали пактът може да бъда спасен, ако Русия отново започне да го спазва, Болтън отговори, че е малко вероятно това да се случи предвид опроверженията на руската страна. Русия винаги е отричала, че нарушава Договора за ликвидиране на ракетите със среден и малък обсег, като на своя страна твърди, че нарушителят е другата страна, припомни АП. Джон Болтън спомена, че Вашингтон още не е решил дали да налага нови санкции срещу физически и юридически лица в Русия заради отравянето с нервнопаралитично вещество на Сергей Скрипал и дъщеря му. Москва също отрича да има нещо общо покушението срещу бившия руски шпионин.", "date": "2018.10.23", "title": "Путин бил предупреден от съветник на Тръмп да не се меси в изборите в САЩ"}
{"url": "https://www.dnevnik.bg/sviat/2018/10/23/3332391_prezidentut_na_slovakiia_e_shokiran_ot_serioznoto/", "text": "Президентът на Словакия Андрей Киска нарече \"шокиращ\" мащаба на присъствие на италианската мафия в страната му, след като се запозна с поръчан от него доклад на службите за сигурност, предаде \"Ройтерс\", цитиран от БТА. Държавният глава разпореди изготвянето на доклада  след убийството на разследващия журналист Ян Куцяк . Думите на президента бяха опровергани от премиера Петер Пелегрини, който каза, че Киска \"тълкувал превратно\" доклада на държавната разузнавателна служба СИС. В авторски материал за всекидневника \"Денник\" Киска пише, че е наредил да се изготви доклад за дейността на италианската мафия след смъртта на Куцяк. Журналистът и годеницата му бяха застреляни през февруари. Според прокуратурата двамата са жертва на поръчково убийство заради разследванията на Куцяк. Той работеше върху разкриване на измами на италиански бизнесмен в Източна Словакия. Чужденецът успял по нечестен път да се възползва от европейски субсидии за селското стопанство. \"Това, което е на бюрото ми, буквално ме шокира\", пише Киска във връзка с доклада на СИС. Президентът разкрива, че в доклада се посочват имената на хора и фирми, замесени в измами с европейски субсидии и сделки със земя през последните 10 години. \"И какъв е резултатът? Нищо. Мълчание.\", пише държавният глава. \"Няма арести, няма засилена полицейска работа\". Словашкият държавен глава заключава, че ако написаното в доклада е вярно, има само една причина за бездействието: \"Тези хора са били прикривани от държавната мафия, полицаи, политици, които съзнателно не са разследвали и са замитали нещата под килима\". Премиерът Пелегрини обаче каза днес, че \"на 4 март президентът е получил сводка от 12 доклада, изготвени от 2000 г. насам по няколко предполагаеми престъпления, които са били разследвани\". \"Докладите не включват никаква недвусмислена информация за връзки между мафията и правителството\", добави Пелегрини. \"Съжалявам, че Киска е направил такова превратно тълкуване\". В последния материал на Куцяк , публикуван след смъртта му, се твърди, че италианец, който тази година беше обвинен в Словакия за измама със земеделска субсидия, в миналото е имал делови връзки с двама словаци, които впоследствие започнали работа в офиса на тогавашния министър-председател Роберт Фицо. И двамата подадоха оставка като помощници на Фицо, но отрекоха всякаква връзка с убийството на Куцяк. Преди на италианеца да бъдат повдигнати обвинения в Словакия, той беше екстрадиран в Италия по друго обвинение за контрабанда на наркотици. Киска, който е безпартиен, каза, че няма да се бори за втори мандат през 2019 г., но ще остане активен в политиката. Той победи Фицо на последните президентски избори през 2014 г. и беше редом с демонстрантите, които настояваха за оставка на Фицо като премиер. Пелегрини, който е член на управляващата в Словакия партия на Фицо \"Смер - социална демокрация\", този месец каза в интервю за Ройтерс, че правителството трябва да произвежда \"дела, а не думи\", за да ликвидира корупцията и престъпността в мафиотски стил. Миналия месец полицията проведе операции и извърши първите арести по убийството на Куциак, но прокурорите още не са съобщили какви са били мотивите за престъплението.", "date": "2018.10.23", "title": "Президентът на Словакия е шокиран от сериозното присъствие на италианската мафия в страната"}
{"url": "https://www.dnevnik.bg/sport/2018/10/23/3332373_federer_pokaza_kolebaniia_no_zapochna_s_pobeda/", "text": "Шампионът Роджър Федерер  започна с трудна победа защитата на титлата в турнира от категория \"АТП 500\" в Базел. 37-годишният швейцарец, който преследва втори пореден и общо девет трофей в родния си град, надигра сърбина Филип Крайнович с 6:2, 4:6, 6:4 за 2.10 часа. Федерер имаше проблеми с началния си удар през цялата среща, като записа шест двойни грешки, вкара 47% от първите си сервиси и беше изправен пред цели 14 точки за пробив в подаванията си. Световният №3 спечели първия сет с убедителен резултат, но още в него пролича, че е далеч от оптималното си ниво. Швейцарецът спечели всяка една от десетте точки, в които вкара първи сервис. Той обаче трябваше да играе на втори сервис в 63% от разиграванията. Осемкратният шампион все пак беше по-ефективен в решаващите моменти, като спаси две точки за пробив и оползотвори двете възможности, които имаше в подаванията на съперника. Втората част започна добре за Федерер, който проби още в първия гейм. Крайнович обаче бързо навакса пасива си. Миналогодишният шампион отново поведе с пробив, но последва сериозен срив в играта му. Той загуби още два пъти подаването си, а с това и сета след 4:6. В решаващата трета част Федерер взе комфортен аванс от 5:2, но играта му продължи да бъде доста неубедителна. Крайнович върна единия пробив и намали до 4:5. Все пак фаворитът за титлата се възползва при втората си възможност да приключи мача. Във втория кръг носителят на 20 титли от Големия шлем ще се изправи срещу Ян-Ленард Щруф. Германецът, който е 52-и в световната ранглиста, отстрани Джон Милан от Австралия след успех със 7:6 (3), 6:2.", "date": "2018.10.23", "title": "Федерер показа колебания, но започна с победа защитата на титлата в Базел"}
{"url": "https://www.dnevnik.bg/sviat/2018/10/23/3331714_ot_voennata_staia_-_kak_feisbuk_otkriva_lujite_po/", "text": "В иначе безинтересната част на обширния комплекс на \"Фейсбук\" в Силициевата долина има заключена врата, на която е залепена табела с надпис \"Военна стая\". Зад вратата се намира ръководен център, създаден от социалната мрежа за борба с фалшиви профили и неверни новинарски публикации преди наближаващите избори. В стаята десетки служители напрегнато са се вторачили в своите монитори, а потоци от данни преминават по огромни контролни табла. На стените са поставени плакати, подобни на тези, които \"Фейсбук\" често използва, за да предупреждава или увещава своите служители. На един от тях пише: \"Във \"Фейсбук\" нищо не е проблем на някой друг.\" Този девиз може да се стори ироничен на някои, като се има предвид, че военната стая беше създадена за противодействие на заплахи, които почти никой в компанията, най-малкото главният изпълнителен директор  Марк Зукърбърг , не приемаше сериозно само преди две години и които сега според критиците на компанията представляват заплаха за демокрацията. Дни след изненадващата победа на президента Доналд Тръмп, Зукърбърг отхвърли твърденията, че резултатът е бил повлиян от измислени новинарски публикации във \"Фейсбук\", и нарече тази представа \"доста смахната\". Безразличното отношение обаче се промени след засилването на критиките срещу компанията в Конгреса и на други места. По-късно тази година тя призна, че е пуснала хиляди реклами, популяризиращи фалшиви информации, поставени от руски агенти. Зукърбърг в крайна сметка превърна подобряването на \"Фейсбук\" в свое лично предизвикателство за 2018 г. Военната стая е важна част от извършващите се подобрения. Нейната технология използва системата за изкуствен интелект, която открива \"недостоверни\" публикации и потребителско поведение. \"Фейсбук\" допусна под строг контрол \"Асошиейтед прес\" и други медии до своята военна стая преди втория тур на президентските  избори в Бразилия  на 28 октомври и изборите в средата на мандата в САЩ на 6 ноември. \"Няма заместител на физическото взаимодействие в реалния свят\", каза директорът на \"Фейсбук \"за изборите и гражданското ангажиране Самид Чакрабарти. \"Главното нещо, което научаваме, е колко ефективно е хора да работят, събрани заедно в една стая.\" Повече от 20 различни екипа сега съгласуват усилията на над 20 000 човека, повечето подизпълнители, посветили се да блокират фалшиви профили и измислени новини и да спират други злоупотреби във \"Фейсбук\" и останалите й услуги. Като част от тези усилия \"Фейсбук\" също така е наела проверяващи факти, включително \"Асошиейтед прес\", които да преглеждат новинарските материали, публикувани в социалната й мрежа. \"Фейсбук\" признава заслугата на своята военна стая и на други засилени проверки за изтриването на 1.3 млрд. фалшиви профила през последната година и премахването на стотици страници, създадени от чужди правителства и други субекти, опитващи се да причиняват неприятности. Остава обаче неясно дали \"Фейсбук\" прави достатъчно, каза президентът на наблюдаващата дезинформацията либерална организация \"Медиите имат значение за Америка\" Анджело Карузоне. Той отбеляза, че сензационните теми, разпространявани в измислени новинарски материали, могат доста ефективно да държат хората \"ангажирани\", а това на свой ред прави възможна продажбата на по-голям брой от рекламите, от които идват повечето приходи на компанията. \"Това, което правят досега, изглежда по-скоро като опит за предотвратяване на ново бедствие за връзките с обществеността, отколкото като намиране на смислени решения на проблема\", каза Карузоне. \"Като цяло бих казал, че все още са на погрешен път.\" Военната стая за изборите и вътрешните й механизми продължават да са твърде непроницаеми, за да се определи дали това помага на \"Фейсбук\" да се справя по-добре със задачата да предпазва услугите си от боклуци или е просто \"временна конферентна стая с куп компютърни монитори в нея\", каза Моли Маккю. Тя описва себе си като изследовател на \"информационната война\" в организацията \"Нова медийна граница\", изучаваща потока от съдържание в социалните медии. Маккю смята, че във \"Фейсбук\" има противоречия дали да блокира някое съдържание, за което вече знае, че е подозрително, \"защото държи хората в своята платформа, като предизвиква емоционална реакция, следователно й харесва те да харесват противоречивите материали. Винаги ще съществува въпросът за придържането към правилата, когато става дума за премахване на радикално, смахнато съдържание, защото именно това занимава хората и именно това искат те.\" \"Фейсбук\" защитава своята военна стая като ефективно оръжие срещу дезинформацията, въпреки че усилията й все още са в процес на развитие. Чакрабарти например призна, че някои \"дефекти\" са попречили на компанията да предприеме неуточнени действия за предотвратяване на опити за манипулация на първия тур на президентските избори в Бразилия по-рано този месец. Той отказа да навлезе в подробности. Военната стая сега е съсредоточена върху следващия тур на изборите в Бразилия и наближаващите избори в средата на мандата в САЩ. Големи американски и бразилски знамена висят на срещуположни стени, а часовници показват времето в двете страни. \"Фейсбук\" отказа да позволи на медиите да разгледат внимателно компютърните екрани пред служителите и настоя репортерите да не споменават част от техниката във военната стая, определяйки това като \"частна информация\". Докато са на работа, служителите във военната стая могат да излизат от нея само за кратки посещения до тоалетната или за да си вземат набързо храна, която да ядат на своите бюра. Макар че не са взети окончателни решения, военната стая вероятно ще се превърне в нещо постоянно за \"Фейсбук\", каза директорът за глобалната политика и правителствения обхват Кейти Харбат. \"Това е постоянна оръжейна надпревара\", каза тя. \"То е новото ни нормално състояние.\" /БТА", "date": "2018.10.23", "title": "\"Фейсбук\" вече има \"военна стая\" за борба с дезинформацията"}
