{"url": "https://www.dnevnik.bg/sport/2017/12/29/3104991_napoli_produlji_v_ritum_na_vurha_v_seriia_a/", "text": "Наполи\" спечели 15-ата си победа за сезона в Серия А и си осигури първото място в класирането в края на 2017 г. Водачът в италианското първенство се наложи с 1:0 при гостуването си на 18-ия \"Кротоне\". Българският нападател Александър Тонев остана резерва за домакините. \"Наполи\" събра 48 точки след последния си мач от първия полусезон. Лидерът води с четири пред шампиона \"Ювентус\", който е с мач по-малко. Марек Хамшик вкара ценния гол за \"Наполи\" в 17-ата минута. Отборът му имаше значително превъзходство през почти целия мач. \"Наполи\" поведе след хубава атака, при която Алан пусна към Хамшик, който с удар по земята преодоля вратаря на съперника. Последваха още добри възможности за гостите. Едва в средата на втората част \"Кротоне\" успя да създаде положения, но не и да изравни. В края \"Наполи\" имаше още шансове да вкара, но стражът на домакините спаси удари на Диавара и Кайехон. В последните секунди на добавеното време играчите на \"Кротоне\" поискаха дузпа, но съдията реши, че няма основание за наказателен удар.", "date": "2017.12.29", "title": "\"Наполи\" продължи в ритъм на върха в Серия А"}
{"url": "https://www.dnevnik.bg/citat_na_deniia/2017/12/29/3104816_citat_na_denia_vsichki_sportuvashti_podkrepiame/", "text": "С тези думи един от вицепрезидентите на Българската федерация по волейбол (БФВ) Любомир Ганев коментира във фейсбук публикацията на спортния министър Красен Кралев за решението на кабинета да  одобри поправките в плана за Пирин, позволяващи строителство в парка . През март 2016 г. Ганев се включи с името си в  отвореното писмо на известни личности от спорта до министър-председателя Бойко Борисов  с призив да бъде спряна \"войната на шепа псевдоеколози\" срещу българския спорт и зимен туризъм. \"Категорично подкрепям това решение, защото съм убеден, че изграждането на втория лифт ще развие ски спорта в Банско. Радостен съм, че с голямо съгласие бе разрешен един дългогодишен проблем. По този начин защитаваме интересите на държавата, на българския туризъм и на спорта. Разбира се, ще се съобразим изцяло с екологичното законодателство и всяко инвестиционно намерение ще минава през екооценка\", написа Кралев. Под публикацията си той получи положителни отзиви от председателя на Българската федерация по художествена гимнастика Илиана Раева, която също се беше подписала в откритото писмо до Борисов, и от баскетболния треньор Константин Папазов. , написа Раева в коментар. , написа Папазов. Кралев посочи, че  Борисов е дал пълна подкрепа за възстановяването на ски влека \"Заека\" на Витоша, който е неизползваем вече осем години . По думите му през януари ще започне процедура по възстановяването и пускането в експлоатация на съоръжението с подготовка на необходимия набор от документи за получаване на разрешение за преместване на част от стълбовете, които са с разрушена основа. Финансирането на процеса ще бъде обезпечено от Министерството на финансите. , добави Кралев.", "date": "2017.12.29", "title": "Цитат на деня: Всички спортуващи подкрепяме изграждането на втори лифт на Банско"}
{"url": "https://www.dnevnik.bg/sport/2017/12/29/3104845_nai-dobriiat_bulgarski_futbolist_shte_bude_nagraden_na/", "text": "Най-добрият български футболист за 2017 г. ще бъде награден на 7 януари. Победителят в 57-ата анкета \"Футболист на годината\" ще бъде обявен на церемония в Централния военен клуб в София от 18.30 часа.", "date": "2017.12.29", "title": "Най-добрият български футболист ще бъде награден на 7 януари"}
{"url": "https://www.dnevnik.bg/sviat/2017/12/29/3104844_tejki_studove_obhvashtat_sasht/", "text": "Опасно ниски температури и значителен снеговалеж обхванаха половината САЩ и представители на властите подканиха хората да помогнат на бездомните и възрастните, предаде агенция \"Асошиейтед прес\". Метеоролозите предупредиха американците да внимават за хипотермия и измръзване от арктическия студ, който обхваща голяма част от страната от Средния запад до североизточните части. Температурите в Уотъртаун, щата Ню Йорк, достигнаха -35 градуса вчера сутринта и се повишиха до -22 градуса рано днес. Продължителното и опасно застудяване накара защитници на правата на бездомните да се опитат да ги приберат от улиците и да им осигурят допълнителни легла. На някои места бяха създадени и центрове за затопляне. Бостънският център за подслоняване на бездомни \"Пайн стрийт ин\" изпрати микробус със социални работници, които да убедят бездомните да прекарат нощта на закрито. Много от тях обаче заявили, че предпочитат улиците. Говорителка на център за бездомници зави, че тези, които не искат да отидат в приют, получават завивки, топли дрехи и топла напитка, както и предупреждение за опасностите от силните студове. Щатското министерство на Охайо по проблемите на възрастните хора предупреди, че старите хора са изложени на по-висок риск от толкова силни студове. Служители на министерството подканиха жителите на щата да посетят членове на семействата си, приятели и съседи, да се погрижат да са на топло и да имат необходимите им храна, вода и лекарства. Защитници на правата на животните подканиха американците да не забравят и домашните си любимци. Вчера от Арканзас до Мейн бяха отбелязани температурни рекорди. Студеният въздух вероятно ще се задържи и през уикенда, като достигне щатите Тексас и Флорида. На връх Вашингтон в Ню Хемпшър беше отбелязана температура от минус 37 градуса. В Средния запад не се очаква температурите в Минеаполис да надхвърлят минус 18 градуса през уикенда. По Нова година в Ню Йорк температурите вероятно ще бъдат между минус 7 и минус 11 градуса. В голяма част от щата Монтана е издадено предупреждение за опасност от снежна буря, която ще бъде последвана от ниски температури./ БТА", "date": "2017.12.29", "title": "Тежки студове обхващат САЩ"}
{"url": "https://www.dnevnik.bg/biznes/2017/12/29/3104848_kfn_shte_pravi_baziran_na_risk_ot_analiz_nadzor/", "text": "Комисията за финансов надзор (КФН) ще осъществява надзор, базиран на риск анализ на наблюдаваните сектори. Това става известно от годишния преглед на дейността на КФН, цитиран от БНР. От комисията припомнят, че от догодина тя ще бъде финансирана изцяло от таксите на поднадзорните компании, а налаганите глоби ще постъпват в държавния бюджет. От КФН отчитат последната година като успешна. В сектора на застраховането изтъкват промените, свързани със задължителната застраховка \"Гражданска отговорност\". Според тях заради направените промени обхватът й се е увеличил до 98%. Освен това догодина ще бъде въведена \"бонус-малус\" системата, която позволява шофьорите без нарушения на пътя да плащат по-малко за застраховката. От небанковия регулатор обръщат внимание и на пенсионните дружества, като обещават още по-стриктен контрол над сектора, който управлява близо 13 млрд. лева. От КФН подчертават и важността на промените, свързани с подобряването на капиталовия пазар.", "date": "2017.12.29", "title": "КФН ще прави базиран на риск от анализ надзор"}
{"url": "https://www.dnevnik.bg/sport/2017/12/29/3104840_stefan_cvetkov_vliza_v_rukovodstvoto_na_kompaniiata/", "text": "Президентът на Българската федерация по тенис Стефан Цветков влиза в борда на директорите на Hopman Cup Pty. Това е компанията, която представлява интересите на Международната тенис федерация (ITF) за събитието. В началото на месеца  Цветков влезе в две от комисиите в ITF . Той беше избран за съпредседател на турнирния съвет и член на работната група за нови възможности. \"Хопман къп\" е световният отборен тенис турнир на смесени двойки, който се провежда в австралийския град Пърт в началото на януари на всяка година. Осем държави, представени от една жена и един мъж, са разделени в две групи. Двубоите между страните се състоят от три срещи - мъжки и женски сингъл, както и мач на смесени двойки. В групите се играе всеки срещу всеки, а победителите от двата потока се срещат във финала. След дни зрителите в Пърт очакват да видят рекордьора по титли от Големия шлем Роджър Федерер, който ще си партнира с Белинда Бенчич. Саша Зверев, Джак Сок, Давид Гофен, Анджелик Кербер и Южени Бушар са сред останалите звезди в предстоящия турнир.", "date": "2017.12.29", "title": "Стефан Цветков влиза в ръководството на компанията, занимаваща се с \"Хопман къп\""}
{"url": "https://www.dnevnik.bg/sviat/2017/12/29/3104866_schetovoditeliat_na_aushvic_triabva_da_izleji/", "text": "96-годишният германец Оскар Грьонинг, известен като \"счетоводителя на Аушвиц\" и осъден за съучастие в убийството на 300 000 души, трябва да излежи присъдата си, заяви германският Конституционен съд, цитиран от агенциите \"Ройтерс\" и \"Франс прес\". През 2015 г. Грьонинг беше осъден на четири години затвор, но обжалваше изтърпяването на присъдата си с аргумент, че напредналата му възраст и физическото му състояние означават, че присъдата ще наруши правото му на живот. Конституционният съд обаче отхвърли тези доводи, заявявайки, че поради тежестта на престъпленията му е особено важно да се види, че той е наказан. Решението на Конституционния съд не може да бъде обжалвано. Все още е възможно обаче Грьонинг да бъде освободен, ако състоянието му се влоши. Кой е Оскар Грьонинг На 21 години Грьонинг се присъединява като доброволец към \"Вафен СС\", а през 1942 г. е прехвърлен на работа в Аушвиц, където броял парите, намерени сред вещите на затворниците и ги пращал в главната квартира на СС в Берлин. В предвоенна Германия бил банков служител. Той никога не е крил нацисткото си минало и в първите дни на процеса срещу себе си призна \"морална отговорност\" за Холокоста. След войната, Грьонинг си създава привидно нормален живот и не обсъжда дори с най-близките си това, на което е ставал свидетел в лагера. 40 години по-късно обаче решава да проговори - след като в случаен разговор разбира, че в Германия има хора, според които Холокостът не се е случил. Негов познат от местния филателистки клуб казва, че е ужасно, че отричането на тези събития е криминализирано, защото унищожаването на толкова много хора не било практически възможно. Грьонинг отвръща само: \"Знам малко повече за това, трябва да си поговорим някога\", а мъжът му препоръчва брошура по повода. Бившият счетоводител на Аушвиц прочита брошурата и я връща на автора с коментара: \"Видях всичко. Газовите камери, кремациите, процеса на подбор. Милион и половина евреи бяха убити в Аушвиц. Бях там.\" Заливат го телефонни обаждания и писма от непознати, които настояват, че това, което е видял със собствените си очи, не се е случило - което само го убеждава, че трябва да продължи да говори. Грьонинг не се побоява да стои пред камерите на Би Би Си в продължение на 9 часа за заснемането на документален филм и признанията му допринасят за решението да бъде съден. В хладния си разказ той показва как нацистката пропаганда го е убедила, че върши правилното нещо и че масовите изтребвания са \"специална задача\". \"Бяхме убедени, че сме жертва на предателство, че има огромна еврейска конспирация срещу нас\".", "date": "2017.12.29", "title": "\"Счетоводителят на Аушвиц\" трябва да излежи присъдата си, гласи окончателното съдебно решение"}
{"url": "https://www.dnevnik.bg/bulgaria/2017/12/29/3104870_putna_policiia_e_ustanovila_nad_18_hiliadi_narusheniia/", "text": "Над 18 хиляди нарушения за периода от 18 до 24 декември са били установени от екипите на Пътна полиция. Актовете и фишовете, съставени за всички констатирани нарушения, са 16 143, съобщиха от ведомството на вътрешното министерство. Сред нарушенията случаите на употреба на алкохол са били 286, като в 137 от тях пробата на водачите е показала над 1.2 промила. Засечени да шофират след употреба на наркотични вещества и техните аналози са 50 души. Дерегистрираните през периода коли са 425: за управление от неправоспособен водач – 281; за шофиране след употреба на алкохол – 124; за управление под въздействие на наркотични вещества - 20. \"Очевидно мярката, която беше заложена в закона за дерегистриране на автомобили, управлявани от неправоспособни водачи или от собственици, управляващи под въздействието на алкохол или наркотични вещества, дава резултат. В началото на годината, когато тя влезе в сила, броят на дерегистрираните автомобили за седмица беше двойно по-голям\", коментира главен инспектор Росен Рапчев, началник на сектор \"Контрол на пътното движение и правоприлагане\" в отдел \"Пътна полиция\", цитиран в съобщението. По време на коледните празници – от 22 до 27 декември - са установени и наказани 230 водачи, седнали зад волана след употреба на алкохол. За същия период са издадени 4484 електронни фиша. Тежките катастрофи са над 100 Настъпилите тежки пътнотранспортни произшествия са 101, при девет от тях са загинали 17 души - пътници и водачи. В повечето от случаите причините за възникване на инцидентите са по вина на водачите – каране с превишена и несъобразена с пътните условия скорост, навлизане в лентата за насрещно движение и употреба на алкохол. Пътна полиция отново напомня на водачите, които ще шофират след празниците, да спазват правилата за движение и да съобразяват скоростта с условията на пътя през зимния сезон. В никакъв случай да не сядат зад волана след употреба на алкохол или наркотични вещества. Нека всички поемат на път добре екипирани и задължително отпочинали.", "date": "2017.12.29", "title": "Пътна полиция е установила над 18 хиляди нарушения между 18 и 24 декември"}
{"url": "https://www.dnevnik.bg/zelen/2017/12/29/3104878_inspektorite_sa_napravili_15_proverki_za_gorene_na/", "text": "Петнадесет съвместни проверки за контрол върху горенето на замърсяващи въздуха отпадъчни материали са направили в София Регионалната инспекция по околната среда и водите, Столичната община и Столичната дирекция на вътрешните работи. Това съобщиха от пресцентъра на екоминистерството, откъдето припомнят, че  акцията започна на 21 декември . Вчера и днес да проверени 7 обекта, като в един автосервиз не е имало работни листа за генерираните от дейността му отпадъци, отчитат от министерството. За това нарушение е предвидена глоба от 15 000 до 50 000 лв. Общо от началото на акцията екипите са проверили 9 автосервиза и 6 пункта за вторични суровини в районите \"Възраждане\", \"Оборище\", \"Красна поляна\", \"Овча купел\" и \"Илинден\". Констатирани са 9 нарушения и са съставени 8 акта, като единият от тях е за две нарушения. В 7 от проверените обекти не са открити нарушения. При две от шест инспектирани площадки за събиране на вторични суровини е констатирано незаконно съхраняване на отпадъци от черни и цветни метали и излязло от употреба електрическо и електронно оборудване. Глобата за такова нарушение е от 15 000 до 50 000 лв. Друго драстично нарушение е установено в автосервиз, където нерегламентирано е било изгаряно отработено масло. На дружеството е съставен акт, а глобата е от 10 000 до 50 000 лв. При други проверки е установено, че в обекта няма работни листове за класификация на отпадъците, за което се предвижда санкция в размер от 5 000 до 15 000 лв. или за установено изгаряне на пластмаси и кабели - от 1400 до 4000 лв. ", "date": "2017.12.29", "title": "Инспекторите са направили 15 проверки за горене на отпадъци в София"}
{"url": "https://www.dnevnik.bg/photos/2017/12/29/3104867_fotogaleriia_svatba_v_bejanski_lager/", "text": "Както много други двойки, младоженците Шофица Бегум и Саддам Хюсеин смятат сватбата си за най-щастливия ден от живота си. Голямата разлика е, че двамата живеят в бежански лагер и сватбата е в едно от няколкото селища, изградени от бамбукови пръти и пластмасови листове в Бангладеш, дом на 660 000 бежанци от етническото малцинство рохинджи.", "date": "2017.12.29", "title": "Фотогалерия: Сватба в бежански лагер"}
{"url": "https://www.dnevnik.bg/biznes/2017/12/29/3104905_angelkova_otchete_7_procenta_rust_na_chujdestrannite/", "text": "България бележи ръст от 7.3% в броя на чуждестранните туристи от януари до ноември 2017 г. спрямо същия период година по-рано, съобщиха от пресцентъра на министерството на туризма, като цитират данни на Националния статистически институт (НСИ). За 11-те месеца на годината България е посрещнала 8 425 620 чуждестранни гости. Най-много туристи са дошли от Гърция, Румъния, Германия, Турция, Русия, Македония. Над 1 060 000 са били посетителите от Гърция, което е ръст от над 8 на сто спрямо същия период на миналата година. Повече от 12% е увеличението на туристите от Турция. Пътуващите от Румъния пък са били 1 054 170. Повече от 853 120 души са дошли от Германия, което е нарастване с над 5%, сочат още данните. Само през ноември общият брой посещения на чуждестранни туристи в България е бил 399 517. \"Данните са изключително добри. Ако запазим това нарастване, имаме реален шанс да надхвърлим 9 млн. туристи на годишна база. Това би било рекорд и ще работим усилено, за да го постигнем\", коментира министърът на туризма Николина Ангелкова. \"Отчетените данни дават възможност и амбиция да се стремим през 2018 г. да достигнем 10 млн. чуждестранни туристи, които да предпочетат държавата ни за почивка или пътуване\", каза още тя. Над 6.3 млрд. лв. са приходите от международен туризъм за 10-те месеца на тази година, сочат данните на БНБ. За периода януари - октомври 2017 г. се отчита ръст от 9.2% спрямо същите месеци година по-рано. За октомври тази година постъпленията от международен туризъм и пътувания са близо 394 млн. лв., като нарастването спрямо същия месец предходната година е 6.6 на сто.", "date": "2017.12.29", "title": "Ангелкова отчете 7 процента ръст на чуждестранните туристи от януари до ноември"}
{"url": "https://www.dnevnik.bg/sport/2017/12/29/3104897_aleksi_pintjuro_specheli_kombinaciiata_v_bormio/", "text": "Алекси Пинтюро спечели 21-ата си победа в Световната купа по ски. Французинът триумфира в алпийската комбинация в Бормио в състезание, в което беше 19-и след първата част. В спускането най-силно се представи Доминик Парис. Той обаче направи грешка в края на слалома, като пропусна врата. Пинтюро се възползва и след много силно представяне в слалома записа най-доброто комбинирано време - 2:41,13 мин. При седмата си победа в дисциплината той остави зад себе си италианеца Петер Фил (+ 0,42 сек). Норвежецът Шетил Янсруд завърши трети с изоставане от 0,45 сек от французина. Начело в класирането за Световната купа е Марсел Хиршер, който не участва в комбинацията. Австриецът е на върха с 534 точки. Втори е норвежецът Хенрик Кристоферсен с 505, следван от Янсруд с 465.", "date": "2017.12.29", "title": "Алекси Пинтюро спечели комбинацията в Бормио"}
{"url": "https://www.dnevnik.bg/sviat/2017/12/29/3104798_kakvo_donese_2017_g_za_pravata_na_jenite/", "text": "Протестиращи с розови шапчици проведоха шествия с участието на милиони, известни личности нарекоха \"свине\" хората, упражнили тормоз над тях, а страни от Индия до Чили приеха закони в подкрепа на жените, което направи 2017 г. много важна за правата на жените въпреки наличието и на неуспехи, казаха активисти. Като се започне с встъпването в длъжност на американския президент Доналд Тръмп, който побърза да предприеме мерки за ограничаване на абортите по целия свят, 2017 г. припомни на мнозина, че в правата на жените има да бъде изминат още дълъг път.  В САЩ и на други места обаче започна нова ера на съпротива, а страни в Близкия изток, Африка и Латинска Америка предприеха стъпки за прекратяване на половата дискриминация, заявиха активисти. \"Това бе година на борба срещу дискриминационните законодателства\", каза пред агенция \"Ройтерс\" изпълнителният директор на агенцията ООН \"Жени\" Фумзиле Мламбо-Нгкука. В Ливан, Тунис и Йордания тази година бяха отменени закони, позволяващи на изнасилващи да избегнат наказание, ако се  оженят за жертвата си  - нещо, което, надяват се активисти, ще направят и други арабски държави.  При поредица успехи срещу  детските бракове  Малави, Хондурас, Тринидад и Тобаго, Салвадор и Гватемала промениха националните си законодателства така, че да забранят тази практика, заяви Мламбо-Нгкука. А в Индия, където  детските бракове  са незаконни, но са често явление, парламентът реши, че полови актове със съпруги на възраст между 15 и 18 години са наказуеми като изнасилване. Забраната на Тръмп за американското финансиране за клиники или организации, предоставящи информация за аборти, нанесе удар на услугите за  семейно планиране  и женското здравеопазване в световен мащаб, заявиха благотворителни организации. Участниците в тази кампания обаче отбелязаха победа в Чили, където властите решиха да узаконят извършването при  определени обстоятелства на аборти , като така в света остават само няколко страни, в които те са изцяло забранени. \"Продължаваме да виждаме напредък в защитата на репродуктивните човешки права в условията на враждебна глобална обстановка\", каза Лилиан Сепулведа от световната програма за правна помощ на Центъра за репродуктивни права. Други водачи на кампании за защита правата на жените заявиха, че 2017 г. е забележителна заради съпротивата срещу сексизма. \"Тази година се промени самият прочит на нещата - премина се от обвиняване, недоверие и стигматизиране по отношение на жертвите към търсене на сметка от извършителите на тормоз\", каза Мламбо-Нгкука. В деня след встъпването в длъжност на Тръмп милиони жени по целия свят излязоха на  протестни шествия срещу американския президент,  като много от тях носеха розови шапчици заради негов коментар за женските гениталии на видеозапис от 2005 г. Няколко месеца по-късно милиони хора се включиха в популярно протестно движение, споделяйки в социалните мрежи под хаштагове #Me too (на английски \"И аз също\") и # balancetonporc  (на френски \"покажи свинята\"). \"Смятам, че това е само началото на ново пробуждане за жените\", каза Боб Бланд, един от националните съпредседатели на движението \"Женски марш\" във Вашингтон. \"С настъпването на 2018 г. имаме стимул да продължим борбата\", заяви тя пред агенция \"Ройтерс\". /БТА", "date": "2017.12.29", "title": "Какво донесе 2017 г. за правата на жените"}
{"url": "https://www.dnevnik.bg/video/2017/12/29/3104576_video_drugite_novini/", "text": "Колко ще бъдат земните жители на 1 януари Рекодни снегове и студове сковаха райони в САЩ и Канада БНТ отново ви кани на \"Сцена под звездите\" 2 милиона души се събират на \"Таймс Скуеър\" \"Духът на Европа\" събира музиката на Стария континент в НДК", "date": "2017.12.29", "title": "Видео: Другите новини"}
{"url": "https://www.dnevnik.bg/bulgaria/2017/12/29/3104900_organizaciia_poiska_prezidentut_rumen_radev_da_naloji/", "text": "От неправителствената организаци - фондация \"Антикорупционен фонд\", поискаха от президента Румен Радев да наложи вето на новоприетия Закон за противодействие на корупцията и за отнемане на незаконно придобитото имущество. Още преди да бъде гласуван на второ четене,  държавният глава обяви , че ще върне проекта, защото с промените няма да се стигне до разкриване на корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване.  От последния брой на Държавен вестник от 29 декември се вижда, че измененията не са обнародвани. Проектът на управляващите беше приет в последните дни на парламента преди коледната ваканция. Още като проект той беше критикуван от различни неправителствени организации. В него се предвижда още създаването на нов орган, който да обедини комисията за конфликт на интереси, за отнемане на имущество, Сметната палата и дирекцията за борба с корупцията в ДАНС. С приетите между първо и второ четене промени беше записано и че новото звено ще може да иска подслушване. От фондацията призовават за вето, защото със закона се създава самоцелно нов орган, без гаранции за неговата независимост от политическо влияние и публична отчетност и без гаранции за основни права и свободи на гражданите. От организацията оспорват механичното сливане на твърде различни по функции и дейности и органи, някои от които през годините са доказали своята неефективност. Според тях проблем е и в избора на председател и членове на комисията с обикновено мнозинство, защото то дава на управляващото мнозинство пълна доминация в органа, което пък създава условия за концентрация и злоупотреба с власт. Проблематични според \"Антикорупционния фонд\" са липсата на защитата за гражданите и организациите, които искат да съдействат на новия антикорупционен орган, процедурата за попълването и подаването на имуществените декларации, защото не е ефективна, тази за отнемане на незаконно придобитото имущество пък е оценена като  .", "date": "2017.12.29", "title": "Организация поиска президентът Румен Радев да наложи вето върху антикорупционния закон"}
{"url": "https://www.dnevnik.bg/sport/2017/12/29/3104916_andi_muri_pokaza_kolebaniia_pri_zavrushtaneto_si_na/", "text": "Бившият водач в световната ранглиста по тенис Анди Мъри показа колебания при завръщането си в игра. Шотландецът се включи в демонстративния турнир в Абу Даби и отстъпи с 2:6 срещу Роберто Баутиста Агут в мач с един сет. Мъри не е играл официален мач от \"Уимбълдън\" през юли заради контузия. Сега той показа, че е далеч от най-доброто си състояние. Шотландецът се придвижваше тромаво по корта и в първите четири гейма не оказа никаква съпротива на испанеца, който поведе с 4:0. В никой от сервис-геймовете си Беутиста Агут нямаше затруднения, докато съперникът му показа колебания при свой сервис. \"Роберто е един от най-добрите тенисисти в света. Когато не си играл дълго, отнема време да намериш ритъма. Към края започнах да се чувствам по-добре, но със сигурност трябва да подобря формата си\", заяви Мъри, който сега е 16-и в света. Шотландецът се включи в турнира  на мястото на Новак Джокович, отказал се заради травма в лакътя .", "date": "2017.12.29", "title": "Анди Мъри показа колебания при завръщането си на корта и загуби тежко от Баутиста Агут"}
{"url": "https://www.dnevnik.bg/sport/2017/12/29/3104646_vishvanatan_anand_stana_svetoven_shampion_po_uskoren/", "text": "Тайбрек определи световният шампион по ускорен шахмат на първенството в Саудитска Арабия. Вишванатан Ананд спечели титлата, след като завърши с 10.5 точки, колкото събраха руснаците Владимир Федосеев и Ян Непомняшчи. Инциецът надделя в допълнителната партия, за да вземе титлата. Представителят на България Иван Чепаринов остана на 38-о място. В последните си пет партии българският гросмайстор взе едва две точки и се смъкна надолу в сравнение с 19-ата позиция, която заемаше ден преди края. Чепаринов завършва с 8.5 точки, след като постигна само една победа в последния ден на турнира. При жените титлата спечели Вънцзюн Цзю от Китай. Тя завърши с актив от 11.5 точки, изпреварвайки сънародничката си Лей Тънчжъ (11). Антоанета Стефанов се изкачи с 11 места в последния ден, за да завърши на 40-а позиция с осем точи.", "date": "2017.12.29", "title": "Вишванатан Ананд стана световен шампион по ускорен шахмат"}
{"url": "https://www.dnevnik.bg/analizi/2017/12/29/3100807_bulgariia_e_bolnoto_dete_na_evropa/", "text": "- Парламентарните избори от началото на годината и последвалата управленска коалиция доминират годината в политически план. И доколкото настоящия парламент не представлява добре обществото, защото липсва така наречената \"демократична общност\", то правителството е сравнително точно отражение на обществената воля. А също и на политическите процеси, които текат по цял свят. Инак два процеса дефинират българската 2017-та политическа година. Първият е, че това управление е кулминацията на управленската философия на ГЕРБ. Борисов и компания за първи път се чувстват толкова комфортно в управленската си позиция и доколкото от тях може да се очаква да свършат полезна дейност за общото благо, това е форматът, в който имат най-голям потенциал да го направят. Същевременно, обаче, заради този комфорт и моделът на пленената държава (captured state) се реализира с невиждана в последните години сила. Големият политически скандал на 2017-та беше това развихряне на механизмите на пленената държава. - \"Европредседателство\" е думата на годината. Не защото европредседателството е толкова значимо международно събитие, а защото е перфектен пример за политическите и административни дефицити в страната. Все пак предстои в следващите шест месеца да видим как страната ще се справи с това, иначе малко, предизвикателство. - Не мисля, че изборът на момент за атаката е част от по-голяма конспирация. Моментът е сега, защото сега е могло да се алокират ресурси за подобна кампания. Целта на тази кампания, разбира се, не е да се направи сериозен преглед на най-новата стопанска история на страната. Целта е да се ударят неудобни личности, или да се превземат привлекателни активи. Понякога се получава, понякога - не. Без значение от успеха на кампанията, в дългосрочен план, тя винаги води до загуба за обществото. С развитието на модела на пленената държава от последните десетина години, България изпадна критично от добрите позиции във всички анализи за развитие на бизнес и инвестиции. Интересното в случая е, че тъй като и без това страната е най-бедна в ЕС, това не се усеща толкова директно и толкова бързо от обикновения човек и за това няма огромен обществен отпор. Вместо това големият удар е и ще е върху социалните и държавни системи като здравеопазването, образованието, пенсиите и отбраната, които страдат и ще страдат от икономическите последствия на модела на пленената държава. - Патриотите са съвсем на място в сегашния политически и управленски модел. Днес, а и в последните години, България не се управлява от партии, които имат определена идеология, която да води до управленските им планове и позиции. Вместо това страната се управлява по племенна логика. Доколкото патриотите връщат поне малко и поне на думи някакъв идеологически елемент в политиката, позиционирайки се по-крайно от Борисов и компания, приносът им е положителен. Ако изобщо нещо хубаво ще се случи на следващи избори в страната, то ще бъде провокирано точно от идеологически сблъсък, в който патриотите, естествено, ще са от едната страна. - Опозицията се представя малко по-добре от средното в парламента в момента, но това няма никакво значение. Народното събрание е загубило всякакъв обществен интерес и легитимност. - В момента и трите партии представляват интересите на определена малка група хора. Точно поради това не съществува съществена разлика нито между идеологическите им послания, нито между поведението им в разделението власт-опозиция. Допълнително в целия свят в момента тече процес на пренареждане на политическите идеологии. Така че да очакваме от нашите партии, които в момента са сто-двеста години назад в развитието си, изведнъж да наваксат и да се окажат в положението, в което светът беше преди 10 години, е наивно. Преди 10 години трябваше ГЕРБ да е партията на обикновените хора - държавните служители, свободните професии, учителите и т.н. БСП да е партията на работниците в индустрията и в услугите. А ДПС да е на малцинствата, страдащи от дискриминация. Това никога няма да се случи, защото светът се промени. В САЩ Тръмп спечели с гласовете на работниците, чиито градове са пред колапс заради износа на индустрията в глобалния свят. В Англия лейбъристите постигнаха рекордна избирателна активност на младото, космополитно поколение. В Германия либералите се превърнаха в защитниците на \"Крепост Европа\". И в трите случая идеологиите са обърнати наопаки от това, с което бяхме свикнали. А това, което ще се случва в България в следващите години е, че противопоставянето ще се базира на две оси. От една страна ще бъде локализъм срещу космополитност, защото това е етосът на времето, в което живеем. От другата страна ще бъде анти-системността срещу статуквото. И трите български партии, за които става дума, със сигурност ще са в полето на статуквото. - Имах по-големи очаквания за настоящия президент, но към момента изглежда, че човекът няма да надскочи себе си и да се превърне във вътрешния враг на гнилата система. Въпреки това Радев изглежда президентски, и като изключим един-два пъти, в които се оказа от грешната страна на обществения дебат, засега не е нито успешен, нито неуспешен президент. - В България не съществува разделение на властите по начина, по който теорията на демокрацията си го представя. Тук има две други неща. Първото е положително, второто е отрицателно. Първо, има острови на независимост. Някой съд някъде в страната някак си е успял да си извоюва независимост. Някоя и друга медия са останали независими. Пък дори и някоя държавна агенция, или дори държавна медия, или университет някак си не са влезли в общата схема. Второ, в България има парцелиране на властта. Управляващият елит се договаря помежду си \"туй е мое, туй е твое\". А тези два феномена се обясняват един друг. В състоянието на парцелираност на властта, все се намира група от хора желаеща да работи в полза на обществения интерес, която намира начин да остане независима. И това се вижда както в полето на традиционното, силно, разбиране за разделението на властите - винаги има един-двама министри или зам.-министри, които не са в общата схема, някой депутат, който очевидно поставя интереса на избирателите си, пред този на партията си, някой партиен лидер, който малко се опитва да модернизира партията си, и някой съдия, чиито решения не зависят от силните на деня, така и в полето на \"мекото\" разбиране за властите и разделението им - независими медии, държавни институции работещи в полза на обществото и т.н. Разбира се, към момента, \"островите на независимостта\" са многократно по-малко от \"парцелите на властта\". - Така както през 19-ти и 20-ти век Османската империя е болният човек на Европа, днес България е болното дете на Европа. Детето, което все си харчи джобните за глупости, излиза навън необлечено и получава двойки в училище. Европа, разбира се, си има много по-важни приоритети от това да се занимава с нас, а и й е пределно ясно, че не би било особено ефикасно да го прави. Така България твърдо стои извън Европа към днешна дата. Парадоксалното в случая е, че самата Европа започва бързо да се променя и вече не би било възможно вътрешен опит за превръщането на България в европейска страна да е успешен. Единственият положителен сценарий би бил ако бъдещата Европа пак е нещо хубаво и ако България тръгне в същата посока. Тогава след 10-20 години България може би ще е европейска страна.", "date": "2017.12.29", "title": "България е болното дете на Европа"}
{"url": "https://www.dnevnik.bg/na_put/2017/12/29/3104389_fotogaleriia_nai-chetenoto_v_na_put_prez_2017_g/", "text": "Интересни дестинации, личен опит в пътуванията, местна кухня, съвети за транспорта и новости в туризма, куриози и премеждия - това са част от темите в рубриката \"На път\", предизвикали най-голям интерес у читателите през тази година. В края на 2017 г. ви представяме десетте най-четени заглавия на статии в рубриката (без фотогалериите), ако сте ги пропуснали. Броят на прочитанията е към 18 декември.", "date": "2017.12.29", "title": "Фотогалерия: Най-четеното в \"На път\" през 2017 г."}
{"url": "https://www.dnevnik.bg/evropa/2017/12/29/3100592_vupreki_zimata_migranti_ot_surbiia_poemat_kum_es_s/", "text": "Осемнайсетгодишният Мудасир от пакистанския град Пешавар е опитвал да влезе в Европейския съюз 30 пъти, но винаги е бил хващан и изпращан обратно в изходната си точка Сърбия. Сега той и десетки други мигранти се изправят срещу минусовите температури близо до Шид, северозападен град в Сърбия на границата с Хърватия, с надеждата да опитат още веднъж да прекосят границата, разказва \"Ройтерс\". Те прекарват нощите в палатки и импривизирани убежища сред храсталаците, които наричат джунглата. \"Опитвал съм 30 пъти, в Сърбия съм от 16 месеца... уморен съм да спя в \"джунглата\", казва Мудасир. В същото време други мигранти, всички мъже, се събират отвън в изоставена фабрика в околностите на Шид, за да получат храна от международната доброволческа група \"Кухня без име\". Т.нар. балкански път за мигрантите бе затворен миналата година, когато Турция се съгласи да спре притока в замяна на помощ от ЕС и обещание за безвизово пътуване за гражданите й. Но хората, основно от Близкия изток, Африка и Азия, продължиха да пристигат в Сърбия, главно от Турция през България, опитвайки се да влязат в Хърватия и да продължат към други страни от ЕС. Според официалните данни в управлявани от сръбското правителство лагери живеят около 4500 мигранти. Правозащитни групи казват, че стотици са разпръснати в столицата Белград и в градове по границата с Хърватия. Двайсет и две годишният мароканец Мухамад разказва, че е опитвал да влезе в ЕС 26 пъти. Три пъти е стигал до Словения, но е бил хващан и депортиран обратно в Сърбия. \"Ще опитам отново... семейството ми е във Франция, а приятелката ми е в Италия\", допълва той. Бруно Алварес от \"Кухня без име\" обяснява, че мигрантите получават две хранения, вода, дрехи, обувки и палатки. \"Дори и да е студено, това няма значение, те ще продължат да опитват, защото... няма развитие в живота им в лагерите\", посочва Алварес. Мигрантите, които не могат да си позволят да плащат на контрабандисти, често се крият в преминаващи камиони и товарни влакове или се возят на покривите им. Наскоро едно афганистанско момиче бе убито от влак, докато тя и семейството й се опитвали да влязат в Хърватия.", "date": "2017.12.29", "title": "Въпреки зимата мигранти от Сърбия поемат към ЕС с надеждата този път да успеят"}
{"url": "https://www.dnevnik.bg/sport/2017/12/29/3104687_grigor_dimitrov_zapochna_podgotovkata_si_v_avstraliia/", "text": "Българският тенисист  Григор Димитров  е в Австралия, където се готви за първия турнир за новия сезон в Бризбейн. Световният №3 проведе първата си тренировка на корт \"Пат Рафтър\", съобщиха организаторите на надпреварата. Димитров спечели турнира в Бризбейн през 2017 г., а след това стигна и до полуфинал на Australian Open. \"След най-добрия сезон в кариерата си, Григор Димитров се завръща за още по-големи успехи. Гледайте на живо първата тренировка на шампиона\", написаха организаторите на турнира. Българинът е водач на основната схема в Бризбейн, след като световният №1  Рафаел Надал се отказа от участие . Испанецът обяви, че е започнал подготовката си прекалено късно и не е в оптимална форма. Надал има проблеми с коляното и все още не е ясно дали ще участва на първия турнир от Големи шлем. Освен Димитров, поставени сред първите осем са още Анди Мъри, Ник Кириос, Милош Раонич, Жил Мюлер, Диего Шварцман, Дамир Джумхур и Миша Зверев. Надпреварата в Бризбейн започва на 1 януари. Междувременно сайтът на Световния тур публикува кратък анализ за представянето на Григор Димитров, базирайки се на специализираната платформа Infosys. Анализаторът на АТП Крей О'Шанеси описва сезон 2017 като най-добрият на българския тенисист не само заради постиженията му, но и заради сериозното подобрение в играта му. Статистиката показва, че Димитров е записал най-голям процент на спасени точки за пробив в кариерата си дотук – 70% (252 от 360). Това е с 10% повече от 2016 година. \"По този показател той е четвъртият най-добър в световния тур, а основната причина е, че вкарва повече първи сервиси в игра в критичните ситуации. Ако той продължава по същия начин, това ще му помогне да играе още по-силно през новия сезон\", пишат от АТП. По-рано през годината излезе проучване, според което  Димитров и Рафаел Надал са сред тенисистите, които се представят най-добре в критични ситуации .", "date": "2017.12.29", "title": "Григор Димитров започна подготовката си в Австралия за турнира в Бризбейн"}
{"url": "https://www.dnevnik.bg/photos/2017/12/29/3104681_snimka_na_denia_masova_svatba_na_boen_korab/", "text": "Военнослужещи от военноморските сили на Народната освободителна армия махат на своите съпруги по време на масовата сватба във военна база в Китай.", "date": "2017.12.29", "title": "Снимка на деня: Масова сватба на боен кораб"}
{"url": "https://www.dnevnik.bg/ot_vas/galeriiotvas/2017/12/29/3104439_chitatelska_fotogaleriia_istoriiata_na_edna_lozarska/", "text": "През 1652 г. Ян ван Рийбек основава колонията Нос Добра надежда.", "date": "2017.12.29", "title": "Читателска фотогалерия: Историята на една лозарска ферма"}
{"url": "https://www.dnevnik.bg/sport/2017/12/29/3104692_venger_ne_se_opasiava_che_moje_da_izgubi_sanches_i/", "text": "Алексис Санчес отбеляза два гола за  победата на \"Арсенал\" над \"Кристъл палас\" с 3:2  и това за пореден път повдигна темата за голямото значение на чилиеца за състава. Договорът на нападателя изтича през лятото на 2018 г. и засега той отказва да го поднови. Ситуацият обаче не притеснява мениджъра на \"артилеристите\" Арсен Венгер. \"Всяка една пресконференция се превръща в психологически проблем, защото трябва да говоря за това. Аз предпочитам да се фокусираме върху футбола и например върху това, че Алексис е прекрасен футболист. Когато нямаш дългосрочен договор най-добрият начин да покажеш своята привързаност към отбора с добро представяне. Е, той прави точно това\", каза Венгер. Френският мениджър изравни постижението на сър Алекс Фъргюсън от 810 мача във Висшата лига, като в тези мачове има 468 победи (58% успеваемост). Венгер вече обяви, че през зимата няма да продава Санчес и Месут Йозил, чиито договори изтичат, с което рискува те да си тръгнат като свободни агенти през лятото. Двамата най-скъпоплатени играчи на \"Емиратс\" могат да преговарят свободно с всеки друг тим от зимата. \"Има планирани разговори за януари, така че това е всичко, което мога да кажа\". С победата си \"артилеристите\" се доближиха на точка от топ 4. Те заемат шестото място с 37 точки, колкото има и \"Тотнъм\". В момента четвърти е \"Ливърпул\". \"Не всичко в \"Арсенал\" обаче е идеално\", отбеляза легендата на клуба Тиери Анри. Французинът анализираше двубоя от \"Селхъртс парк\" за Sky Sports и забеляза, че при попадението на Санчес за 2:1 доста от съотборниците му отказаха да празнуват с него. \"Това показва разделение в съблекалнята. Алексис се почувства сам и направи жестове, питайки защо те не се радват. Това е радост за \"Арсенал\" не за Санчес, и затова той не разбра колегите си\", каза Анри. При попадението на чилиеца единствено Гранит Джака, Шкодран Мустафи, Александър Лаказет, а после и Йозил го поздравиха. След двубоя Арсен Венгер също беше попитан за случката. \"Не не мисля, че има разделение в съблекалнята. Не съм видял тази случка\".", "date": "2017.12.29", "title": "Венгер не се опасява, че може да изгуби Санчес и Йозил през лятото"}
{"url": "https://www.dnevnik.bg/bulgaria/2017/12/29/3104700_dnes_registraciia_na_avtomobili_v_sofiia_shte_se_pravi/", "text": "Днес в столичния отдел \"Пътна полиция\" регистрация на автомобили ще се извършва до 13 часа, съобщиха от МВР, след което ще се прави годишна инвентаризация. До края на работния ден ще бъдат извършвани само административни услуги, свързани с прекратяване на регистрация на пътни превозни средства поради бракуване, спиране от движение и др., уточняват от полицията.", "date": "2017.12.29", "title": "Днес регистрация на автомобили в София ще се прави до 13 часа"}
{"url": "https://www.dnevnik.bg/sviat/2017/12/29/3104701_avtobus_vruhletia_spirka_v_moskva_ima_raneni/", "text": "Пътнически автобус се вряза в спирка на градския транспорт в Москва, ранявайки трима души, съобщиха руските информационни агенции. Това е станало близо до метростанция \"Шодненская\" в северозападната част на руската столица. Според полицията автобусът бил ударен от кола, което го изтласкало към спирката. По-рано тази седмица пътнически автобус излетя от пътя и се вряза в  оживен подлез в Москва , като уби четирима души. ", "date": "2017.12.29", "title": "Автобус връхлетя спирка в Москва, има ранени"}
{"url": "https://www.dnevnik.bg/zelen/2017/12/29/3104693_neno_dimov_stroitelstvo_na_hoteli_v_pirin_niama_da_ima/", "text": "Строителство на хотели в природен парк \"Пирин\" няма да има, решението на правителството от четвъртък е само за спортни съоръжения. Това заяви министърът на екологията Нено Димов пред Нова телевизия. \"В рамките на парка всякакво строителство е забранено и никога не е било разрешавано. Всички, които протестират срещу строителството на хотели, могат спокойно да посрещнат новата година. Строителство на хотели няма. Решението на Министерския съвет е свързано с изграждане на спортни съоръжения в природния парк\", казва Димов. Вчера на последното си заседание за годината правителството  прие поправки  в стария план за управление на Пирин, които предвиждат ново строителство на огромна площ на националния парк. Решението предизвика  протести , които в четвъртък блокираха Орлов мост. Заявен протест има и за днес, а голямо шествие е насрочено за четвърти януари. От публикуваната стенограма от заседанието на кабинета вчера стана известно, че  премиерът Бойко Борисов  казва, че в приетите изменения \"няма нищо, което касае строителство, няма керемиди, няма тухли, няма хотели, няма сгради, няма каквото и да било.\" Пред \"Нова телевизия\" Димов твърди, че няма конкретно инвестиционно намерение за изграждане на спортно съоръжение, а ако такова се появи, то ще трябва да премине бързо да премине през всички процедури, съгласно екологичното законодателство. Това означава, че всяка инвестиционно намерение ще бъде подложено на екооценка, но такава няма да се направи на промяната в плана. Ако трасето на лифта, който ще се прави, минава по един определен маршрут, вие може да оцените това трасе как ще се отрази върху околната среда. Ако няма конкретно инвестиционно намерение, нямате предмет, който да оценявате\", заяви министърът в свое участие и пред БНР. По думите му планът говори за режими. \"Режимите не могат да бъдат оценявани. В момента са разрешени конкретните инвестиционни намерения и всъщност втората точка казва именно това, че ако има инвестиционно намерение за нов кабинков лифт, то трябва да мине през всички оценки, свързани с екологичното законодателство\", повтори Димов. Все пак министърът предполага, че разрешение за строеж за втори лифт би получил единствено конценсионерът -  \"Юлен\". \"Втори кабинков лифт над Банско би спестил много от колите, които се качват. Това е много по-екологичен транспорт. Как може аз да не искам да се развива екологичен транспорт в планината?\", каза министърът. По думите на министъра и дава възможности за развитието на икономиката в рамките на стриктното опазване на околната среда. \"Ние не можем да развием икономиката си за сметка на околната среда, но не може и да спираме икономиката си за сметка на околната среда, т.е. по-доброто съществуване, икономическият напредък зависят от това да се намери баланса между тези две тенденции. Пистите, които в момента са 0,3% от територията на целия парк \"Пирин\". Ако сравним с подобна на България държава, каквато е Чехия, там има шест пъти повече ски зони и осем пъти повече съоръжения\", казва още министърът пред БНР.", "date": "2017.12.29", "title": "Нено Димов: Строителство на хотели в Пирин няма да има, решението е за спортни съоръжения"}
{"url": "https://www.dnevnik.bg/bulgaria/2017/12/29/3104706_s_kakvo_bulgarskoto_evropredsedatelstvo_vpechatli/", "text": "Противопоставяне на руското и турското влияние и участието на доброволци - това са акцентите в българското европредседателство според френския в. \"Монд\" и швейцарския в. \"Тан\", цитирани от БТА. България поема от Естония председателството в Съвета на ЕС и планира да засили сътрудничеството с балканските страни с оглед противопоставяне на руското и  турското влияние там , пише френският \"Монд\" в коментар, придружен със снимка на президента Румен Радев. Българското председателство  вижда тук най-вече удобен случай да постави на преден план тема, централна за него - както направи  Естония с дигиталната икономика . Изборът на София е да акцентира върху задълбочаване на отношенията със Западните Балкани. \"Те имат нужда от ясна европейска перспектива и свързаност както помежду им, така и с държавите членки\", настоява България и споменава в тази връзка планове за действия в сферите на транспорта, енергетиката, дигиталните технологии и образованието, отбелязва вестникът. Изданието припомня, че макар и малка страна, България има задачата да организира министерските срещи на ЕС \"в период с твърде натоварен дневен ред, както винаги към края на мандата\" на настоящите европейски институции. Такъв е обаче принципът на  ротационното председателство  и Брюксел очаква от нея на първо място техническа работа с парламента по многобройните текстове, дискусията за които приключва. Големите държави и Доналд Туск, председателят на Европейския съвет, \"остават на кормилото, що се отнася до големите проблеми като Брекзита и бъдещето на еврозоната\", посочва \"Монд\". В репортаж от България швейцарският \"Тан\" разказва за подготовката на доброволците, които ще подпомагат предстоящата работа. Присъствието им със сигурност най-добре откроява европейския устрем на българите, подчертава пред всекидневника Евгения Колданова от Националния център по подготовката и провеждането на българското председателство в Съвета на ЕС. За 176-те места кандидатстваха над двойно повече хора, въпреки че България остава най-бедната страна в общността и \"доброволчеството не е особено популярно у нас\", добавя тя. Повечето са студенти, но мнозина опитни български компютърни специалисти и служители от стартъп компании също са предложили безплатно услугите си, изтъква изданието. \"Това показва, че наистина имаме среща с историята\", гордо казва Лидия, която следва трета година в Софийския университет. 21-годишното момиче олицетворява проевропейска България, която иска да се представи добре, да се покаже като достоен носител на европейските символи и ценности, заключава \"Тан\". България изключи Турция от програмата си за шестмесечното председателство на Съвета на ЕС, писа Гювен Йозалп на първа страница на турския вестник \"Хюриет\" под заглавие  \"Дали това се вписва във вашето добросъседство?\" . Когато става дума за Западните Балкани, се казва, че те \"имат нужда от ясна европейска перспектива\", че \"амбицията на Българското председателство е да постигне ясен план за действие с конкретни стъпки за всяка от държавите\", защото \"това е пътят към траен мир, сигурност и просперитет в региона\". За отношенията с Турция през следващата половин година се говори като за продължаване на работата чрез диалог и сътрудничество. Никой в България не преследва политическата корупция. В затвора няма нито един бивш служител на правителството. Достигнахме етап, в който описваме държавната корупция като превземане на държавата.\", казва Огнян Шентов от Центъра за изследване на демокрацията (ЦИД) в  статия на лондонския \"Гардиън\" , озаглавена  \"Облаци от корупция висят на България, докато поема председателството на ЕС\" . В нея авторката Дженифър Ранкин цитира от Брюксел доклад на ЦИД, \"който обрисува унищожителна картина на корумпираност от върховете до низините на обществото\". Повече от 20%, или 1.3 милиона пълнолетни българи, са участвали в някаква корупционна операция като плащащи или получаващи подкуп, но през 2015 г. са приключени едва 72 дела, разказва още Ранкин. В полунощ срещу 1 януари ще свири музика и ще блестят фойерверки, когато България - най-бедната и \"най-корумпираната\" страна в ЕС, ще поеме палката на ротационното председателство. Да си председател на заседанията на ЕС и на определянето на дневния ред вече не носи онова влияние, което имаше в миналото, но все пак е много важен момент за тази страна, станала член с последната вълна на присъединили се, се казва още в статията.", "date": "2017.12.29", "title": "С какво българското европредседателство впечатли чужди медии"}
{"url": "https://www.dnevnik.bg/sport/2017/12/29/3104696_djoshua_i_parkur_sa_blizo_do_mach_prez_2018_g_kaza/", "text": "Световните шампиони по бокс в тежка категория  Антъни Джошуа и Джоузеф Паркър  са все по-близо до това да се изправят един срещу друг на ринга. Това съобщиха щабовете на двамата впоследните няколко дни. Промотърът на Джошуа Еди Хърн е в постоянен контакт с колегата си Дейвид Хигинс, който представлява новозеландеца. Хърн обеща, че Джошуа ще има мачове срещу Паркър,  Дионтей Уайлдър  и по възможност  Тайсън Фюри  през 2018 г., а първият от тях ще бъде още през март или април. Паркър иска 40% от парите, но в момента от щаба на британеца предлагат между 30 и 35. \"Работим много в последните няколко дни и мога да кажа, че имаме напредък. Разбира се мач ще има едва, когато подпишем договор, но съм голям оптимист. В началото на 2018 г. ще обявим следващия мач на Ей Джей\", каза Хърн. Антъни Джошуа държи три от поясите в тежката категория – Международната боксова федерация (IBF), Световната боксова асоциация (WBA) и на Международната боксова организация (IBO). Той иска да добави и титлата на Паркър, която е на Световата боксова организация (WBO). И двамата боксьори все още нямат загуба на професионалния ринг, Джошуа е с 20 победи от 20 мача (всички с нокаут), Паркър има 24 победи, от които 18 са с нокаут. \"Мога да кажа, че сме много по-близо до договорка, от когато и да е било преди. Определено трябва да има малък компромис и от двете страни. Еди ми прати договор, който е базиран на контракта, който са имали с Владимир Кличко, сега го преглеждам с адвоката и ще им върнем нашите поправки\", каза промотърът на Паркър Дейвид Хигинс. Според него още през следващата седмица щабът на световния шампион на WBO има готовност да лети за Лондон, за да финализира срещата.", "date": "2017.12.29", "title": "Джошуа и Паркър са близо до мач през 2018 г., каза промотърът на британеца"}
{"url": "https://www.dnevnik.bg/evropa/2017/12/29/3099381_tri_zabludi_za_bulgarskoto_predsedatelstvo_na_suveta/", "text": "ЕС забранява дюнерите, надениците и кривите банани. Освен това въвежда един цвят за линейките и регулира размера на презервативите. Ако повярваме на всичко това, ще се окаже, че евроинституциите са доста по-интересно място, отколкото в действителност са. И все пак митовите и заблудите са вредни. Те създават грешно впечатление за ЕС и неговата работа, която никак не е лека или маловажна. Същото се отнася и за европредседателството. Колкото повече погрешни представи има за него, толкова по-трудно ще ни бъде да дадем реална оценка за начина, по който България ще се представи начело на Съвета на ЕС. Ето някои от популярните заблуди за предстоящите шест месеца, през които България ще задава дневния ред в ЕС. България ще председателства ЕС Не. България няма да председателства Европейския съюз, Европейския съвет, Съвета на Европа или нещо друго. Тя ще ръководи Съвета на ЕС. Това е един от основите органи в съюза и представлява правителствата на държавите членки. В него се събират националните министри на всички страни от ЕС и задачата им е да приемат закони и да координират политики. Съветът на ЕС има 10 различни състава в зависимост от това коя тема се обсъжда. Специална роля имат Съветът по общи въпроси, който играе ролята на координатор, и Съветът по външни работи. Заседанията се ръководят от министъра на държавата председател. Европейският съвет е нещо доста различно. Той обединява държавните или правителствените ръководители на страните от ЕС и задава общите политически насоки и приоритети на блока. А Съветът на Европа е съвсем отделна от ЕС организация. Председателството ще е твърде скъпо Всъщност се очаква България да похарчи около 150 млн. лева (около 76 млн.евро). По този критерий нито сме първенци, нито сме последни на опашката. Според  справка от последните шест години  най-много е похарчила Полша през 2011 г. - 115 млн. евро, а най-икономична била Гърция през 2014 г. - 19 млн. евро. Близо до нас са Латвия (80 млн. евро) и Словакия (70 млн. евро). По прогнозни данни Естония, която в момента председателства ЕС, трябва да похарчи 40 млн. евро. Ще се изложим ли пред чужденците Какво всъщност ще успеем да направим докато сме начело на Съвета на ЕС, зависи от начина, по който изиграем картите си. Като председател България няма много място за импровизации или пък големи възможност да направи нещо нечувано и радикално по простата причина, че ние поемаме част от досиетата на предшестващото ни председателство, а голяма част от дневния ред е предварително зададена. Очакванията не трябва да са твърде големи, защото всъщност правомощията като председател на Съвета не са толкова широки. Но пък кога, ако не сега, България ще е тази, която ще поставя на масата за преговори въпроси, от които има интерес. Или пък ще може да се представи в нова светлина. Както направи Кипър през 2012 г., когато на фона на дълбока икономическа и финансова криза използва председателството, за да рекламира туристическия си сектор.", "date": "2017.12.29", "title": "Три заблуди за българското председателство на Съвета на ЕС"}
{"url": "https://www.dnevnik.bg/sviat/2017/12/29/3104724_kakvo_ne_vidiah_v_zavoda_kalashnikov/", "text": "Традиционни карирани носии, една къщурка в снега и огромно количество картофи. Не очаквах да видя точно това по време на посещението ни в завода \"Калашников\". Пътуването до Ижевск, столицата на Удмуртия в западен Урал, беше организирано от руското външно министерство - специално за журналисти. Всички смятахме, че ще можем да надникнем зад кулисите в производствената база на фирмата, известна по цял свят със своя \"АК-47\". Само че на шепата чуждестранни журналисти първо беше предложена една неочаквана демонстрация на удмуртската култура с участието на \"Бурановские бабушки\", бивши участнички в \"Евровизия\". Те изпълняват известни поп песни на удмуртски, езика на етническото малцинство на удмуртите. Тяхната интерпретация на известната песен на Бийтълс \"Let it Be\" би могла да бъде изтълкувана и като послание към журналистите, дошли с наивни и високи очаквания да научат нещо от руския производител на оръжия. Нови западни санкции Накрая стана ясно, че вместо тъй очакваното посещение в завода на \"Калашников\", ще ни разведат само из фирмения музей. Съобщиха ни, че в последния момент не било получено разрешение за посещение в завода. Ние обаче продължихме да се надяваме, че ще можем да зададем нашите въпроси и в музея. Все пак \"Калашников\" е една от 39-те фирми, които ще бъдат засегнати от новите  американски санкции . В списъка на Вашингтон са включени почти всички големи фирми от руския военнопромишлен комплекс. По данни на руския вестник \"Ведомости\", тези фирми осъществяват над 90% от руския оръжеен износ. \"Калашников\" и преди е попадал под удара на санкциите, но сега е малко по-различно: от 29 януари 2018 г. на фирмите и държавите, които правят бизнес със санкционираните от САЩ руски производители, също ще бъдат налагани американски санкции. Тази мярка трябва да възпре съюзниците на САЩ да се снабдяват с руски оръжия. В музея гидът ни обясни, че противопоставянето на оръжейния производител срещу Запада не е нищо ново в 210-годишната фирмена история. През 1807 г., когато е създадена фабриката, в Русия е имало още две фабрики за производство на оръжия. След дългите войни с Франция, руската империя решава, че е \"стратегически важно военната индустрия да бъде преместена дълбоко навътре в територията на Русия\", далеч от западната руска граница. Въпреки това новите санкции срещу \"Калашников\" са щекотлива тема за концерна. \"Без коментар\" В музея представители на фирмата ни показаха най-новите оръжия. Сред тях и наследникът на \"АК-47\": новият \"АК-204\". На журналистите не бе позволено нито да снимат представителите на концерна, нито да ги интервюират. Бяха допуснати въпроси към представители на пресцентъра, които ни обещаха да ни дадат допълнителни информации, но и те отказаха да бъдат интервюирани или цитирани. Както ни беше обяснено, днес концернът \"Калашников\" произвежда не само автомати. В производствената палитра са включени моторници и дронове. Възродено било и името на известните в миналото мотоциклети \"Иж\". Тази стратегия е в синхрон с изискванията на президента Владимир Путин, който миналата година призова до 2020 г. половината от продукцията на руския военнопромишлен комплекс да бъде предназначена за граждански цели. В разговора ни с представителите на пресцентъра си пролича докъде се простират границите на тези \"допълнителни информации\". Не получихме отговор на въпросите за приватизацията, нито за експанзията на концерна и неговите най-важни пазари. А за санкциите пък изобщо не стана дума.", "date": "2017.12.29", "title": "Какво (не) видях в завода \"Калашников\""}
{"url": "https://www.dnevnik.bg/kultura/2017/12/29/3098128_otkus_ot_vratata_na_magda_sabo/", "text": "Вратата Магда Сабо На 5 октомври 2017 г. се навършиха точно 100 години от рождението на голямата унгарска писателка Магда Сабо, която ни напусна през 2007 година. По този повод \"Колибри\" планира да издаде едни от най-значимите й произведения. На 8 декември излиза романът \"Вратата\", който се занимава с драматичните събития, разиграли се в Унгария през 60-те години на миналия век. \"Вратата\" е поразителна изповед, подписана от една забележителна романистка. Героинята е писателка и разказва за отношенията си със своята прислужница Емеренц Середаш, която е нейна противоположност – едната е възрастна, другата млада; едната едва знае да пише, другата живее с думите; едната е упорита, но и изпълнена със смирение, другата притежава гордостта на интелектуалката. И все пак прислужницата има на какво да научи своята господарка. Емеренц твърдо държи на свободата си, на мълчанието си, на самотата си и отказва на всички достъпа до дома си. Какви тайни се крият зад вратата й? На места книгата звучи като размишление за смисъла на човешкия живот, а Емеренц притежава нещо от героините на античните трагедии. Романът е сред шедьоврите на унгарската литература и се радва на изключителен международен успех. Критиката също е единодушна – определя го като оригинална, вълнуваща творба. Преведена на 42 езика, книгата получава френската награда \"Фемина\" за произведение на чуждестранен автор през 2003 г., филмирана е от носителя на \"Оскар\" Ищван Сабо през 2012 г. и попада в класацията на \"Ню Йорк Таймс\" за 10-те най-добри книги на 2015 година. Магда Сабо е лауреат на най-високото унгарско литературно отличие на името на Лайош Кошут, а книгите й са преведени на десетки езици. Дебютира като поетеса. През 1949-а е удостоена с авторитетната литературна награда \"Баумгартен\", но по политически причини отличието й е отнето, а самата писателка е уволнена и не може да публикува чак до 1958 година. В този период от живота си Магда Сабо се обръща към прозата. Първата й творба, повестта \"Фреска\", е публикувана, когато свалят забраната върху издаването на нейните произведения, наложена от унгарския диктатор Матиаш Ракоши. Една след друга се раждат книги като \"Кажете на Жофика\", \"Сърната\", \"Синият остров\", \"Бал с маски\", \"Рожден ден\", \"Пилат\", \"Данаида\". Семейните тайни и загадката на ежедневните взаимоотношения са постоянни мотиви в творбите й, които се отличават с рядка експресивност и дълбочина на психологическия рисунък. Вратата Рядко сънувам. Но когато все пак се случи, се стряскам обляна в пот. В такива моменти се отпускам назад, изчаквам сърцето ми да се успокои и се замислям върху непреодолимата и магична сила на нощта. Като дете и на младини не сънувах нито хубави, нито лоши сънища, единствено старостта тласка отново и отново към мен, наслоени и непробиваеми, кошмарите на миналото, които са толкова плашещи, защото са по-сбити и по-трагични, отколкото бих могла да преживея, тъй като с мен в действителност никога не са се случвали нещата, от които се будя с писък. Сънищата ми са повтарящи се видения, еднакви като две капки вода. Винаги сънувам едно и също. Стоя долу на стълбището ни, от вътрешната страна на вратата от нечупливо, армирано стъкло в желязната рамка, и се опитвам да отключа ключалката. На улицата е спряла линейка. Прозиращите през стъклото силуети на лекаря и санитарите са неестествено големи, набъбналите им лица са като месечини с хармани. Ключът се превърта, но напразни са усилията ми, не мога да отворя вратата, а трябва да ги пусна вътре, в противен случай ще закъснеят за моята болна. Но ключалката не помръдва, вратата си стои като запоена към желязната рамка. Викам за помощ, но никой от живущите в триетажната сграда не ми обръща внимание, а и не биха могли, защото – внезапно осъзнавам – само си отварям устата като риба на сухо. Върхът на кошмара ми е, когато разбирам, че не само не мога да отворя вратата на бърза помощ, но съм и онемяла. В такива моменти се стряскам от собствения си вик, светвам лампата и се опитвам да се справя със задуха, който винаги ме мъчи след този сън. Около мен е познатата мебелировка на нашата спалня, над леглото ни е семейният иконостас, моите предци с колосани вдигнати яки, облекли куртки, обточени с гайтани, с елементи от унгарски барок или бидермайер, всичко виждащи, всичко разбиращи и единствени свидетели на това колко пъти нощем съм се спускала да отварям вратата на спешния лекарски екип и колко пъти – докато на онемелите улици вместо познатия дневен шум чувам звуците на промъкващите се котки и поклащащите се клони в нощта, нахлуваща през отворената врата – съм си представяла какво би станало, ако някой път напразно се опитам да я преборя и ключът не се превърти. Портретите знаят всичко, а най-добре онова, което упорито се опитвам да забравя, което не е сън: че един ден, един-единствен път в живота ми в действителността, а не в мозъчната анемия на съня, пред мен се открехна една врата, която човекът, който пазеше зад нея самотата и безпомощното си страдание, нямаше да отвори дори и над главата му да се пропукваше горящият покрив на дома. Само аз имах властта да отворя тази ключалка: тази, която превъртя ключа, повече вярваше на мен, отколкото на Господ, а и аз в онзи съдбовен момент мислех, че съм всемогъща, мъдра, разсъдлива, добра и разумна. И двете грешахме: и тя, която вярваше в мен, и аз, която се надцених. Сега всъщност е все едно, защото не може да бъде поправено това, което се случи. Така че нека продължават да се появяват понякога ериниите с медицински шапки над трагичните маски на лицата, с издигнатите като котурни санитарни обувки на краката, и нека се строяват край леглото ми, стиснали в ръцете си двуостри наточени мечове, моите сънища. Всяка вечер гася светлините, очаквайки ги, и зная, че в спящите ми уши ще проехти звънецът, при чийто звук безименното отвращение ще ме повлече към никога неотварящата се в съня ми врата. Моята религия не познава личната изповед, ние признаваме чрез устата на свещеника, че сме съгрешили и сме достойни за вечни мъки, защото сме нарушили по всякакъв начин Божиите закони. Ние получаваме опрощение, без Господ да иска обяснения или подробности от нас. Аз обаче сега ще ги дам. Написах тази книга не за Господ, който знае и кътните ми зъби, не и за сенките, които са свидетели на всичко и виждат часовете ми на бодърстване и сън, а за хората. Досега живеех смело, надявам се така и да умра, смело и без лъжа, но условието за това е да призная: аз убих Емеренц. Дори и фактът, че исках не да я унищожа, а да я спася, не променя това. Договорът Когато разговаряхме за пръв път, исках да видя лицето ѝ, ето защо се притесних, че не ми даде възможност за това. Стоеше пред мен като паметник, неподвижно, не мирно, а по-скоро леко наклонена, челото ѝ не издаваше нищо. По онова време още не знаех, че ще я видя без забрадка едва на смъртния ѝ одър, дотогава винаги ходеше забулена, като някоя много набожна католичка или еврейка на Шабат, чиято религия ѝ забранява да се приближава до Господ с непокрита глава. Беше летен ден, който не предполагаше, нито изискваше някаква защита от слънцето. Стояхме в градината под виолетовия залез и тя изглеждаше не на място сред розите. Чувства се какво цвете би бил човек, ако се е родил растение; розата – този едва ли не безсрамно разлистен карминов цвят – със сигурност не беше нейната среда, розата не е невинно цвете. Веднага почувствах, че Емеренц не би била такава, но все още не знаех нищо за нея, а най-малкото какво цвете би била. Забрадката покриваше главата ѝ така, че засенчваше очите ѝ; по-късно открих, че ирисите ѝ са сини. Искаше ми се да знам каква е косата ѝ, но тя я криеше, докато беше самата себе си. В тази ранна вечер изживяхме важни мигове; и двете трябваше да решим ще се приемем ли една друга. От няколко седмици живеехме в новия си, значително по-голям от предишния дом; за поддържането на досегашното едностайно жилище не ми трябваше помощ, дори и заради това, че замразената ми за десет години кариера тъкмо се съживяваше, и едва тук, на новото място, станах професионален писател, с пораснали възможности и с безброй задължения, някои обвързващи ме с писалищната маса, други извеждащи ме от дома. Та затова стоях тогава в градината срещу мълчаливата старица, вече бях наясно, че ако някой не поеме работата в домакинството, едва ли ще мога да публикувам роденото през годините на мълчание, нито пък да създам това, което тепърва имах да кажа. Веднага щом приключихме с преместването на цялата ни библиотека с книги и на нуждаещите се от пощада паянтови мебели, започнах да проучвам въпроса за домашната помощница. Разпитах всички познати от района и накрая бивша съученичка реши проблемите ни, като каза, че една старица поддържа дома на брат ѝ вече от много години, че тя струва много повече от всички други млади, препоръчва ни я от сърце, само да намерела време за нас. Гарантира ни, че въпросната жена няма да подпали къщата с цигара, няма да се занимава с мъже, няма да открадне нищо, а по-скоро ще донесе, ако ни хареса, защото е страстна раздавачка на подаръци. Никога не е имала съпруг, нито деца, някакъв племенник я посещава редовно, както и един офицер от полицията, всички в района я харесват. Говореше за нея с топлота и уважение, сподели, че Емеренц е и домоуправител, кажи-речи, служебно лице, надяваше се, че ще ни приеме, защото, ако не ѝ харесаме, няма да се намерят толкова пари на света, заради които да поеме работата. Началото не беше многообещаващо. Самата Емеренц не беше любезна, когато я помолих при удобен случай да дойде у нас да си поговорим. Намерих я в двора на къщата, чийто домоуправител беше – живееше близо до нас, толкова близо, че можех да видя дома ѝ от нашата тераса. Переше огромно количество дрехи с изключително старомодни средства: изваряваше бельото в котел, на открит огън, и повдигаше чаршафите с голяма дървена лъжица в и без това мъчителната жега. Беше цялата зачервена от горещината, висока, кокалеста, някак твърде огромна за старица, не беше дебела, но мускулеста, излъчваше сила като валкирия и забрадката на главата ѝ беше като боен шлем. Беше се съгласила да ме потърси, затова стояхме заедно на онзи залез в градината. Наблюдаваше ме безмълвно, докато ѝ изреждах какви ще са задачите ѝ у нас. Както говорех, ми хрумна: никога не съм вярвала на писатели романисти от миналия век, оприличили нечие лице на езеро; засрамих се, както всеки път когато се осмелявах да се съмнявам в класиците, лицето на Емеренц просто не можеше да се сравни с нищо, освен с равната, безизразна водна повърхност в ранни зори. Не знаех доколко я интересува предлаганата от мен възможност, нямаше нужда нито от работа, нито от пари, това личеше в цялата ѝ същност. В действителност за мен беше ужасно важно тя да приеме, но дълго време това лице като огледална повърхност на езеро, засенчено от забрадката, напомняща за ритуален аксесоар, не издаваше нищо. Емеренц не повдигна глава дори и когато най-сетне отговори: възможно е отново да се върнем на темата, защото единият дом, където работи, се е превърнал в нежелано работно място, съпругът и съпругата пият, големият син пропада, няма да ги задържи повече. Ако гарантират за нас и я убедят, че у нас никой не е нито свадлив, нито пиянства, можем да говорим за работата. Слушах я смаяна, за пръв път ми се случваше някой да иска препоръки за нас. \"Не пера бельото на кого да е\" – отсече Емеренц. Имаше чисто, сериозно сопрано. Явно живееше отдавна в столицата, защото, ако не ме бяха обучавали за езиковед, дори нямаше да забележа по гласните, че е родом от нашия край. Запитах я наистина ли е от Хайдушаг. Помислих, че ще се зарадва, но тя само кимна, потвърди, че пристигнала в столицата от Надори, по-точно от съседното на Надори село – Чабадул, и веднага смени темата, като човек, който не желае да се занимава с този въпрос. Като много други неща години по-късно стана ясно, че въпросът ми е бил досаден и нахален, не ѝ е било до припомняне. Емеренц не беше учила Хераклит и все пак знаеше повече от мен, която, щом само ми се отвореше възможност, все бързах да се прибера в напуснатия град, търсех изчезналото, невъзвратимото, сенките на къщите, които навремето падаха върху лицето ми, търсех някогашния си загубен роден дом и, разбира се, не намирах нищо – къде течеше вече реката, сред чиито капки се носеха отломките от моя живот? Емеренц бе достатъчно мъдра, за да не се занимава с невъзможното, пазеше енергията си за нещата, които заради миналото си можеше да направи в бъдещето, но аз, естествено, разбрах всичко това много по-късно. В деня, когато за пръв път чух имената на тези две селища: Надори и Чабадул, усетих само, че много-много не трябва да ги споменавам, че по някаква причина тези две думи са табу. И щом са, то тогава да си говорим за реални неща. Мислех, че ще се споразумеем на почасово заплащане, това щеше да е по-изгодно за нея, но засега тя дори не пожела да решава, осведоми ме, че ще определи колко да ѝ плащам, когато вече има представа за нас и когато вече знае доколко сме немарливи и разхвърляни, а също и колко работа ще ѝ отворим. Ще се постарае да си набави информация за нас – не от съученичката, защото тя е предубедена – и когато разполага с нея, ще се обади, дори отговорът ѝ да е отрицателен. Докато я гледах как се отдалечава, в един изкушаващ миг ми хрумна: тази старица е толкова далеч от правилата, че може би за всички ни би било изгодно тя да не приеме работата, още не е късно, мога да извикам след нея, че предложението вече не е актуално. Не извиках. След няма и седмица Емеренц се върна. Аз, разбира се, и дотогава неведнъж я срещах на улицата, но тя само поздравяваше и се прокрадваше край нас, сякаш не желаеше нито да прибързва с решението, нито безсмислено да тръшва пред себе си още неотворената врата. Когато звънна и видях, че се е облякла празнично, веднага разбрах какво означава премяната. Смутено пристъпвах от крак на крак край нея в оскъдно прикриващата ме плажна дреха. Беше облечена в черно, с рокля от фин плат с дълги ръкави, лачени обувки с каишки на глезените, и сякаш изобщо не бяхме прекратявали предишния си разговор, сподели, че ще започне работата от утре и към края на месеца вече ще може да каже колко да е месечното ѝ възнаграждение. През цялото време се беше вторачила сковано в голите ми рамене. Радвах се, че поне в съпруга ми няма да открие недостатъци, той седеше по сако и вратовръзка в трийсетградусовата горещина; дори и в най-големите жеги никога не изневеряваше на навиците си, придобити в предвоенна Англия. Облечени така до мен, те двамата сякаш искаха да дадат пример на една доловима само от тях примитивна общност, част от която бях и аз, и да ми втълпят почит към външност, която отговаря на човешкото достойнство. Ако по отношение на определени норми изобщо някой някога на този свят приличаше на Емеренц, то това бе единствено съпругът ми. Очевидно поради това дълго време не можаха истински да се сближат. Старата жена подаде ръка и на двама ни, впрочем, можеше ли да го избегне, не ни докосваше; когато аз посегнах, отблъсна пръстите ми, сякаш отпъждаше муха. Онази вечер тя не постъпи на работа при нас, това щеше да е неблагопристойно или неприлично: Емеренц се цани за работата. На тръгване се сбогува със съпруга ми с \"Лека нощ на стопанина\". А той зяпна след нея. Нямаше на земното кълбо друг човек като него, за когото тази прекрасна дума да важи в толкова малка степен. Впрочем тя го наричаше така до смъртта си. Трябваше да мине време, докато съпругът ми свикна с новото си име и започна да му отвръща.", "date": "2017.12.29", "title": "Откъс от \"Вратата\" на Магда Сабо"}
{"url": "https://www.dnevnik.bg/bulgaria/2017/12/29/3104709_v_sofiia_tazi_vecher_otnovo_shte_ima_protest_sreshtu/", "text": "Тази вечер отново ще има протест срещу решението на правителството за промени в устройствения план на парк \"Пирин\". Надсловът е \"Няма да дадем Пирин на мафията\". Сборният пункт е в 18: 30 ч. на площад \"Патриарх Евтимий\". Вчера след като решението на кабинета стана известно също имаше протест, който  блокира \"Орлов мост\" . По-рано днес министърът на екологията  Нено Димов заяви, че промените са балансирани  и не предвиждат строежи на хотели, а само на спортни съоръжения. \"Изрично разписана е възможността за строителство на ски писти и съоръжения в зоната за туризъм, горе-долу пет пъти по-голяма площ от тази, която е разрешена за строителство. Това е свързано с нова сеч. Ще изчакаме официално да бъде публикувано все пак решението, тъй като ние за момента знаем за него само от медиите и след това ще го обжалваме пред Върховния административен съд (ВАС), заяви пред БНР Катерина Раковска от българския офис на \"Фонд за дивата природа\". Сред плановете на природозащитниците е и иницииране на наказателни процедури в Европейската комисия.", "date": "2017.12.29", "title": "В София тази вечер отново ще има протест срещу решението за Пирин"}
{"url": "https://www.dnevnik.bg/analizi/2017/12/29/3104732_sudebniiat_suvet_2012-2017_-_pametta_za_faktite_shte/", "text": "През последните три месеца темата за ВСС и съдебната власт видимо загуби място в актуалния поток на публичните събития, но проблемите не изчезнаха. Паметта за фактите и техният критичен преглед няма да позволи тяхното извращаване в бъдеще, ще помогне да не се повтарят до безкрай едни и същи грешки, за да не започваме на всеки пет години отначало, напомня Калпакчиев. ", "date": "2017.12.29", "title": "Съдебният съвет (2012-2017) - паметта за фактите ще пази от повторение на грешките"}
{"url": "https://www.dnevnik.bg/sport/2017/12/29/3104711_bostun_navaksa_izostavane_ot_26_tochki_za_da_pobedi/", "text": "Лидерът в Източната конференция на  НБА  \"Бостън селтикс\" записа най-големия обрат от началото на сезона и навакса изоставане от 26 точки, за да победи \"Хюстън рокетс\". \"Келтите\" постигнаха драматичен успех със само една точка 99:98 след кош на Ал Хорфърд 3.7 секунди преди края. \"Бостън\" не водеше нито за момент в мача преди центърът Хорфърд да узакони победата, която е 29-а за сезона. \"Ракетите\" загубиха за четвърти пореден двубой и вече са с актив от 25 победи и осем поражения. В началото на третата четвърт  Джеймс Хардън  и компания водеха с 26 точки като не се виждаше как домакините от \"Бостън\" ще се върнат в двубоя. Силен мач направи Кайри Ървинг, който завърши с 26 точки, четири асистенции и четири борби. С 19 се отчете Джейсън Тейтъм, а с 13 Тери Розиър. Хардън беше най-резултатен в двубоя, след като вкара 34 точки. Звездата на \"ракетите\" добави и десет асистенции, но стрелбата не му вървеше. Той вкара пет тройки от 15 опита, а общо беше седем от 27. Хардън реализира и всичките си 15 изстрела от наказателната линия. В друг мач \"Сан Антонио спърс\" победи \"Ню Йорк никс\" със 119:107 след силно представяне на центровете си Ламаркъс Олдридж и Пау Гасол. За \"Никс\" това беше пета поредна загуба, която оставя тима под чертата на плейофите. \"Ню Йорк\" заема деветото място в Източната конференция със 17 победи и 18 загуби. Олдридж реализира 25 точки, а Гасол се отчете с \"дабъл-дабъл\" за четвърти пореден двубой – 17 точки и 11 борби. Всички играчи от стартовете петица на \"шпорите\" завършиха двуцифрен точков актив. За \"Ню Йорк\" Майкъл Бийзли беше най-резултатен, влизайки от пейката, като завърши с 23 точки и 12 борби. Кристап Порзингис, който напусна за нарушения 2:30 преди края, и Кортни Лий завършиха с по 18 точки. Голям обрат имаше и в \"Мода сентър\" в Портланд, където местнит \"Трейлблейзърс\" победи \"Филаделфия 76ърс\" със 114:110. Си Джей Маккълъм реализира 34 точки, помагайки на своя отбор да навакса изоставане от 18 точки в третата четвърт. Много силен направи Шабаз Напиър, който реализира рекордните за сезона 23 точки, както и Юсуф Нуркич с 21 и 12 борби. За \"Портланд\" това беше шеста поредна победа у дома. За \"Сиксърс\" на висота беше Джоел Ембийд с 29 точки и девет борби, а Дарио Шарич добави 25 точки и също девет борби. Въпреки това \"Филаделфия\" не успя да избегне шестата си загуба в последните седем двубоя.", "date": "2017.12.29", "title": "\"Бостън\" навакса изоставане от 26 точки, за да победи \"Хюстън\""}
{"url": "https://www.dnevnik.bg/biznes/2017/12/29/3104734_turgovcite_na_drebno_ochakvat_cenite_da_se_uvelichat/", "text": "През декември общият показател на бизнес климата се понижава с 1.6 пункта спрямо ноември, съобщи Националният статистически институт (НСИ). По-неблагоприятен бизнес климат е регистриран в промишлеността, строителството и сектора на услугите, докато търговията на дребно запазва  равнището си от ноември . Съставният показател \"бизнес климат в промишлеността\" намалява с 1.9 пункта, което се дължи на по-резервираните очаквания на промишлените предприемачи за бизнес състоянието на предприятията през следващите шест месеца. Настоящата производствена активност се оценява като намалена, което е съпроводено и с понижени очаквания за дейността на предприятията през следващите три месеца. Основни пречки за развитието на бизнеса в сектора остават несигурната икономическа среда и недостигът на работна сила остават основните пречки за, като през декември вторият фактор бележи нов дългосрочен максимум (31.4%) от 2003 г. насам. Очакванията на мениджърите са продажните цени да останат без промяна през следващите три месеца. През декември съставният показател \"бизнес климат в строителството\" се понижава с 3.5 пункта, което се дължи на по-неблагоприятните оценки и очаквания на строителните предприемачи за бизнес състоянието на предприятията. Според тях получените нови поръчки през последния месец намаляват, а прогнозите им за следващите три месеца са песимистични. Основните пречки за развитието на бизнеса, продължават да са несигурната икономическа среда, конкуренцията в бранша и недостигът на работна сила. По отношение на продажните цени в строителството очакванията на мениджърите са те да останат без промяна през следващите три месеца. Съставният показател \"бизнес климат в търговията на дребно\" запазва нивото си от ноември. Оценките на търговците на дребно за настоящото бизнес състояние на предприятията и прогнозите им за развитието на техния бизнес през следващите шест месеца остават благоприятни. Относно обема на продажбите и поръчките към доставчиците през следващите три месеца обаче очакванията им се влошават. Факторите \"конкуренция в бранша\", \"недостатъчно търсене\" и \"несигурна икономическа среда\" продължават да затрудняват в най-голяма степен дейността на предприятията. Търговците очакват продажните цени да се увеличат през следващите три месеца.  През декември съставният показател \"бизнес климат в сектора на услугите\" се понижава с 0.9 пункта, което се дължи на изместване на очакванията на мениджърите за бизнес състоянието на предприятията през следващите шест месеца от \"по-добро\" към запазване на \"същото\". В прогнозите си за търсенето на услуги през следващите три месеца мненията им са по-резервирани. Най-сериозните затруднения за дейността остават свързани с конкуренцията в бранша и несигурната икономическа среда. По-голяма част от мениджърите очакват продажните цени в сектора да запазят своето равнище през следващите три месеца.", "date": "2017.12.29", "title": "Търговците на дребно очакват цените да се увеличат"}
{"url": "https://www.dnevnik.bg/sviat/2017/12/29/3104727_italiia_nasrochi_izbori_za_nachaloto_na_mart/", "text": "Италианският президент Серджо Матарела разпусна парламента, който скоро щеше да достигне края на мандата си, започвайки официално кампанията за нови избори, предаде агенция \"Франс прес\". Държавният глава \"подписа указа за разпускане на Сената и на Камарата на депутатите\", се казва в комюнике на президентството. Снощи правителството на Паоло Джентилони се събра на заседание и насрочи парламентарните избори на 4 март 2018 г., предаде \"Ройтерс\". Следобед премиерът посети двореца Квиринал, официална резиденция на президента, за да обяви, че с приемането на бюджета за следващата година, работата на избрания през 2013 г. парламент е приключила. Съгласно установената церемония, Матарела се срещна след това с председателя на Сената Пиетро Грасо и с председателката на долната камара Лаура Болдрини, за да ги уведоми за намерението си да разпусне парламента, преди да се върне в президентския дворец и да подпише указа. След това той отиде в двореца Киджи, за да председателства заседанието на правителството. Джентилони  е третият премиер, избран от този парламент, след  Енрико Лета  и  Матео Ренци . Той ще остане на поста до избирането на нов парламент. Мандатът му може и да бъде продължен поради несигурността какво ще се случи след изборите. Очаква се гласовете да се разпръснат между три полюса, които не са склонни да формират коалиция - десните, лявоцентристите и популистите от \"Движение 5 звезди\". Съществува риск нито една от тези сили да няма категорично мнозинство в следващия парламент./ БТА", "date": "2017.12.29", "title": "Италия насрочи избори за началото на март"}
{"url": "https://www.dnevnik.bg/sviat/2017/12/29/3104773_vuorujen_atakuva_curkva_v_kairo_obnovena/", "text": "Въоръжен мъж атакува днес църква в южно предградие на Кайро и бе ликвидиран от полицаи, предаде агенция \"Франс прес\", като се позова на силите за сигурност в египетската столица. Нападателят откри огън извън християнския храм и рани петима охранители, а след това се опита да щурмува църквата и бе убит от полицаи. Десет души загинаха при атаката, предаде \"Франс прес\", като се позова на източник от египетското министерство на здравеопазването. Според местния вестник \"Ал Уатан\", цитиран от ТАСС, църквата \"Свети Мина\" в предградие на столицата е била атакувана от петима терористи, включително един, опасан с експлозиви. Към настоящия момент трима от нападателите са ликвидирани, в това число камикадзето, който, по всяка вероятност, е трябвало да влезе в храма и да се взриви. Полицията издирва друг нападател, който е избягал от местопрестъплението, съобщи още АФП. Според египетската държавна телевизия, цитирана от агенция \"Ройтерс\", има заловен съучастник в атаката в южното предградие на Кайро Хелуан. Снимка, качена на сайта на правителствения всекидневник \"Ал Ахрам\", показва лежащото на земята тяло на предполагаемия престъпник - брадат мъж, носещ муниции.  Тази година бяха извършени много атентати срещу  египетските християни, коптите,  припомня Франс прес. = Отговорност за повечето от тях пое групировката  \"Ислямска държава\" .  Близо 10 процента от 100-те милиона жители на предимно мюсюлмански Египет са християни. / БТА", "date": "2017.12.29", "title": "Въоръжен атакува църква в Кайро (обновена)"}
{"url": "https://www.dnevnik.bg/bulgaria/2017/12/29/3104735_bivsh_kadur_na_ataka_i_bulgariia_bez_cenzura_stana/", "text": "Бившият депутат от \"Атака\" и бивш кадър на \"България без цензура\" Калина Крумова вече работи в МВР като експерт по пътната безопасност. За новото поприще на Крумова, която е била и тв водещ, съобщи в четвъртък \"Медиапул\". Крумова се е появила на пресконференцията на министъра на вътрешните работи Валентин Радев, главния прокурор Сотир Цацаров и министъра на регионалното развитие Николай Нанков, на която те обявиха, че започват акция срещу катастрофите на пешеходните пътеки. Крумова е започнала работа в  Държавно-обществената консултативна комисия за безопасност на движението по път. Нищо в професионалната й биография не е свързано с темата за пътната безопасност. Крумова започва кариерата си като тв водещ в телевизия СКАТ. Преди това тя завършва специалност \"Икономика на социално-културната сфера\" в УНСС, а след това и магистратура по \"Журналистика и масмедии\" пак там. През 2009 година тя става депутат от \"Атака\". През ноември 2011 г. напуска партията и поиска да стане член на ГЕРБ. През януари 2014 г. Крумова стана член на \"България без цензура\" на Николай Бареков, като дори оглавяваше женската му организация - \"Евромайки\". Крумова напусна партията на настоящия евродепутат на 16 септември 2014 г., за да се върне на следващия ден обратно в \"Атака\". От тази година пък е изпълнителен директор на Института за политика в Пловдив, чийто партньор стана БАН (където Крумова е докторант – бел.ред.), а при откриването на 7 май бе обявено, че първият му випуск ще се състои от млади представители на ГЕРБ и БСП.", "date": "2017.12.29", "title": "Бивш кадър на \"Атака\" и \"България без цензура\" стана съветник по пътна безопасност в МВР"}
{"url": "https://www.dnevnik.bg/biznes/2017/12/29/3104779_i_prez_noemvri_zavodskite_ceni_rastat/", "text": "Общият индекс на цените на производител през ноември нараства с 0.6% спрямо октомври, съобщи Националният статистически институт (НСИ). По-високи цени са регистрирани в преработващата промишленост - с 0.9%, докато в добивната промишленост е отчетено намаление - с 1.5%, a при производството и разпределението на електричество, топлоенергия и газ не се наблюдава промяна. За месец по-съществено се увеличават цените на тютюневите изделия - с 1.9% и на изделия от обработени кожи без косъм - с 0.8%. Намаление има при ремонта и инсталирането на машини и оборудване - по 0.8%, както и при производството на изделия от други неметални минерални суровини - с 0.4%.", "date": "2017.12.29", "title": "И през ноември заводските цени растат"}
{"url": "https://www.dnevnik.bg/sport/2017/12/29/3104781_eden_azar_e_otkazal_da_podnovi_dogovora_si_s_chelsi/", "text": "Звездата на \"Челси\" Еден Азар е отказал да поднови договора си с клуба, след като е научил, че към него има интерес от европейския клубен шампион  \"Реал\" (Мадрид) . Това твърди бащата на футболиста Тиери в интервю за белгийското издание Le Soir. \"Еден отхвърли възможността да удължи договора си, защото има голяма вероятност \"Реал\" (Мадрид) да го привлече. Знаем, че има интерес от този клуб към него\", каза Азар старши. Настоящият договор на футболиста със сините от Лондон изтича през 2020 година. Бащата на Азар все пак уточни, че няма никаква предварителна договорка между нападаетеля и Кралския клуб. Наскоро звездата на \"Челси\" обясни, че много харесва \"Реал\" (Мадрид) и се възхищава на качествата на треньора на европейския клубен шампион Зинедин Зидан. Той премина в Лондон през 2012 г., като в този период стана два пъти шампион във Висшата лига, спечели Лига Европа, а освен това четири пъти беше сред номинираните за \"Златната топка\". Въпреки хубавите думи за \"Реал\", преди два дни Азар обясни, че според него  най-добрият футболист в света е Лионел Меси , а в последните 15 години няма по-силен отбор от \"Барселона\". След интервюто на своя баща, Азар все още не е излязъл с официален коментар. В момента нападателят се готви за съботното домакинство на \"Челси\" срещу \"Стоук сити\". От началото на сезона той има осем гола и осем асистенции във всички турнири.", "date": "2017.12.29", "title": "Еден Азар е отказал да поднови договора си с \"Челси\", твърди баща му"}
{"url": "https://www.dnevnik.bg/sviat/2017/12/29/3104782_makron_i_putin_sa_ljubimite_svetovni_lideri_na/", "text": "Еманюел Макрон  и  Владимир Путин  са любимите световни лидери на българите, показват резултатите от годишното проучване на \"Галъп интернешънъл\". 57% от запитаните дават благоприятна оценка за френския президент, а 53% - за руския. Най-негативно е отношението към турския държавен глава  Реджеп Ердоган  (65% неодобрение) и този на САЩ –  Доналд Тръмп  (52% неодобрение). По-голямата част от българите имат положително отношение към  папа Франциск  (57%) срещу само 5%, които имат негативно мнение за него. В България се забелязва почти удвояване на положителните оценки към Макрон, който се ползва с +43 нетна стойност (разликата между процента на хората, които го одобряват, и тези, които не го одобряват). От 2015 до 2017 г. нетната стойност за канцлера на Германия  Ангела Меркел  намалява почти 3 пъти (от +30 на +11), което най-вероятно се дължи и на политиките по  отношение на бежанците , които тя водеше през последните години. Новото проучване на водещата глобална асоциация \"Галъп интернешънъл\" (GIA) в 55 страни по света показва значително повишаване на позитивното отношение към Путин и значителен спад в одобрението към Тръмп в сравнение с предшественика му  Барак Обама . Но и двамата политици се нареждат по одобрение след папата. Преди две години положителните нагласи по света към президента на САЩ Барак Обама, точно преди края на мандата му, бяха около три пети (59%) в световното изследване, проведено тогава. През тази година, след близо една година от  мандата на президента Тръмп , благоприятното отношение към него е на равнище около 31%, а неблагоприятното е 58%. Междувременно положителните гледни точки към руския президент Путин са се повишили от една трета (33%) през 2015 г. до 43% сега - което е значително увеличение за две години Той е с най-високи сред изследваните лидери позитивни оценки във всички региони по света - освен в САЩ и в страните - членки на ЕС. Папа Франциск отбелязва най-високото ниво на положителни нагласи - 56%, което достига до нива от 75% при анкетираните в Латинска Америка (където е роден) и 66% - при живеещите в страните - членки на ЕС. Въпреки вътрешните политически проблеми в Германия дългогодишният канцлер Ангела Меркел се нарежда сред най-популярните лидери: 49% я одобряват и имат позитивно отношение към нея, в сравнение с 42% преди две години. Тя изпреварва новоизбрания президент на Франция Емануел Макрон, който събира 45% одобрение (в сравнение с 42% одобрение, което имаше неговият предшественик Франсоа Оланд преди две години). Методика Настоящото изследване е част от ежегодния изследователски проект на световната асоциация \"Галъп интернешънъл\", наречен \"Край на годината\" - ежегодна традиция, инициирана и проектирана под председателството на д-р Джордж Галъп през 1977 г. Тази година то бе проведено от световната асоциация \"Галъп интернешънъл\" в сътрудничество с УИН в 55 страни по целия свят. Общо 53 769 души бяха интервюирани в световен мащаб. Във всяка страна е реализирана представителна извадка от около 1000 мъже и жени: лице в лице (23 страни; 24 235 души), по телефон (13 страни; 11 656 души) или онлайн (19 страни; 17 878 души). Теренната работа в различните страни е проведена от октомври 2017 г. до декември 2017 г. Статистическата грешка в изследването е в диапазон +/-3-5% при доверителен интервал - 95%.", "date": "2017.12.29", "title": "Макрон и Путин са любимите световни лидери на българите"}
{"url": "https://www.dnevnik.bg/sport/2017/12/29/3104787_zavrushtaneto_na_djokovich_se_otlaga_zaradi_novi/", "text": "Бившият №1 в тениса Новак Джокович обяви, че отлага завръщането си на корта. Сърбинът трябваше да участва на  демонстративния турнир в Абу Даби , но разкри, че заради продължавщи проблеми с лакътя няма да играе. По програма носителят на 12 титли от Големия шлем трябваше да излезе днес на корта срещу испанеца Пабло Кареньо Буста. \"Ужасно съм разочарован, че съм принуден да се оттегля от участие в Абу Даби. За съжаление през последните няколко дни започнах да изпитвам болка в лакътя и след няколко теста медицинският ми екип ме посъветва да не рискувам. Затова продължавам веднага с терапиите\", каза Новак. Сърбинът не е играл официален мач от  12 юли, когато се отказа на четвъртфинала на \"Уимбълдън\" срещу Томаш Бердих . \"Много съм тъжен, защото исках да се върна към официалните мачове. Всичко вървеше отлично и на тренировки се чувствах много добре. Сега обаче трябва да приема тази ситуация и да работя над възстановяването си\", добави бившият №1. Джокович уточни, че новите проблеми с лакътя му могат да попречат на плановете да участва на Australian Open. Сърбинът има шест титли от първия турнир за Големия шлем. Той е второто голямо име, което може да пропусне турнира, след като преди ден  Рафаел Надал каза, че е закъснял с подготовката си .", "date": "2017.12.29", "title": "Завръщането на Джокович се отлага заради нови проблеми с лакътя"}
{"url": "https://www.dnevnik.bg/v_pamet/2017/12/29/3104789_pochina_edinstvenata_dushteria_na_fransisko_franko/", "text": "На 92-годишна възраст почина Мария дел Кармен Франко и Поло, единствената дъщеря на испанския диктатор Франсиско Франко, предаде ТАСС, цитирайки в. \"А Бе Се\". Преди няколко месеца лекари са открили, че жената страда от рак. Тя е починала в дома си в столицата Мадрид, заобиколена от членове на своето семейство. Дъщерята на Франко е родена през 1926 г. в град Овиедо. След смъртта на баща ѝ през 1975 г. крал Хуан Карлос Първи ѝ дава титлата херцогиня Де Франко. Мария дел Кармен Франко и Поло има седем деца./ БТА", "date": "2017.12.29", "title": "Почина единствената дъщеря на Франсиско Франко"}
{"url": "https://www.dnevnik.bg/skorost/2017/12/29/3104717_dizainerskata_laboratoriia_na_pejo_eksperimentira_i_s/", "text": "Основаното през лятото на 2012 година дизайнерски студио \"Пежо дизайн лаб\" (PEUGEOT Design Lab) показа поредната си разработка извън автомобилната индустрия. Компанията, с мисия да проектира продукти и услуги за външни клиенти, представи прототип на интериора на луксозна лодка. Концептуалният плавателен съд е направен съвместно с френската компания \"Бенето\", която повече от 100 години произвежда лодки и яхти. Ролята на \"Пежо дизайн лаб\" е в изграждането на кокпита, базиран на познатия от новите модели на \"Пежо\" i-Cockpit. Монтиран в над четири милиона леки автомобила, той се отличава с компактен волан, хедъп дисплей, който извежда цялата необходима информация в полезрението на водача, голям сензорен екран, заобиколен от бутони за управление на всички функции, свързани с комфорта. При моторната лодка, направена съвместно с \"Бенето\", малкият волан е комбиниран със 17-инчов сензорен екран, на който се извежда интерфейсът за контрол на всички функции по плавателния съд. Допълнително сгъващ се панел извежда основната навигационна информация в полезрението на водача. Лостчета от двете страни на кормилото осигуряват директен достъп до основните функции по всяко време. Френската марка \"Бенето\", основана през 1884 година от Бенжамин Бенето, прави първата си лодка за улов на стриди през 1910 година. Към днешна дата компанията разработва широка гама яхти и моторни лодки и е глобален лидер в плавателните съдове за удоволствие. В момента повече от 100 000 лодки на \"Бенето\" обхождат моретата, езерата и реките в цял свят. \"Пежо дизайн лаб\" от своя страна вече впечатли с изработката на  подвижен ресторант за стриди  и  луксозен трамвай .", "date": "2017.12.29", "title": "Дизайнерската лаборатория на \"Пежо\" експериментира и с лодка"}
{"url": "https://www.dnevnik.bg/zelen/2017/12/29/3104793_samo_bezplaten_gradski_transport_niama_da_reshi/", "text": "Въвеждането на безплатен градски транспорт няма да намали високите нива на вредни емисии във въздуха в София, ако не е придружен и от други мерки. Това каза кметът на София Йорданка Фандъкова пред журналисти днес. В Столичната община са правени проучвания какъв ефект за въздуха е имало пускането на градски транспорт в други градове. По думите на кмета резултатите не са впечатляващи, защото малко хора спирали да ползват личните си автомобили. Фандъкова посочи, че по тази причина в  аварийните мерки на общината за дни , в които нивата на вредни емисии са опасно високи, се предвижда ограничаване на движението на автомобили в центъра на града и безплатно паркиране в буферните паркинги. След като мерките бяха обявени, жителите на 6 столични квартала протестираха, защото според тях те засягат само центъра на града, а мръсният въздух е в цяла София. Фандъкова коментира, че най-голямото движение на автомобили е към централната част и според общината, ако там движението им бъде забранено, ползването на коли ще се обезсмисли. Кметът на София каза и че търси и обмисля всякакви идеи за справяне с проблема с въздуха, като за целта се среща с граждани и представители на неправителствени организации, които се интересуват от темата.", "date": "2017.12.29", "title": "Само безплатен градски транспорт няма да реши проблема с въздуха, смята кметът на София"}
{"url": "https://www.dnevnik.bg/bulgaria/2017/12/29/3104799_ploshtadut_na_nova_godina_v_sofiia_shte_bude/", "text": "Площадът на Нова година в София ще бъде охраняван от тежка техника, ще има 8 пропускателни пункта. Няма да бъдат допускани пияни хора, както и такива с оръжие, съобщиха от МВР, които обявиха какви мерки предприемат във връзка с предстоящите новогодишни празници. На площад \"Княз Александър I\" в София, където в 22 часа на 31 декември започва новогодишен концерт, няма да бъдат допускани и хора със стъклени бутилки, пиротехнически изделия и други опасни предмети. В района около площада ще бъдат изградени 8 контролно-пропускателни пункта, на които пристигащите ще бъдат проверявани. \"За по-голямо удобство на хората КПП-та ще бъдат разположени на всички възможни места около пл. \"Княз Александър I\". Две линии тежка техника ще бъдат разположени в периметъра около площада. На площада ще има екипи огнеборци и медицински екип на столичната пожарна, готови да окажат помощ на гражданите, ако това се наложи\", съобщи комисар Борислав Муеров, началник на отдел \"Охранителна полиция\" в столичната дирекция на МВР. Осигурени са постове около бежанските центрове, в и извън метростанциите. Екипи ще дежурят и в зоните на стратегическите обекти на територията на столицата – летище, гари, автогари, големи търговски обекти. От началото на празниците по бул. \"Витоша\" в София вече се забелязват служители на жандармерията, които са въоръжени с Без сериозни инциденти по Коледа Без сериозни инциденти и нарушения на обществения ред са преминали коледните празнични дни. Статистиката на СДВР сочи намаление на престъпността като цяло в столицата, отбеляза още комисар Муеров. Четири са заявените джебчийски кражби за периода 22-27 декември. Около 4- 5 са случаите във всяко от деветте районни управления на задържани с наркотични вещества Муеров отдаде тези данни на предприетите превантивните мерки от ръководството на СДВР - \"създадена предварителна организация, проведени срещи с представителите на охранителните фирми, сформирани тактически екипи и засилено полицейско присъствие\". 10 тежки катастрофи в София, 150 хиляди ще се върнат в София на първи януари За периода 23-27 декември в София са станали 10 тежки пътнотранспортни произшествия, заловени са 25 шофьори, управлявали след употреба на алкохол и 4-ма – след наркотични вещества, съобщи комисар Тенчо Тенев, началник отдел \"Пътна полиция\"-СДВР. Очаква се засилен трафик на 1 януари на входните артерии на София – по първоначални данни около 150 хиляди коли ще влязат в столицата. Движението ще бъде подпомагано от екипи на отдел \"Пътна полиция\" и при необходимост те ще имат готовност да преминат към ръчно регулиране. На Владая ще бъдат въведени две платна за прибиращите се към София.", "date": "2017.12.29", "title": "Площадът на Нова година в София ще бъде охраняван от тежка техника, ще има 8 пропускателни пункта"}
{"url": "https://www.dnevnik.bg/sviat/2017/12/29/3104792_zatvarianeto_na_edin_marshrut_otvaria_drug_-/", "text": "Алжирци и мароканци допринесоха за увеличаването на минаващия през Средиземно море миграционен поток към Испания. Броят на достигналите испанските брегове се утрои с цената на над 200 загинали. \"В края на тази година резултатът е достоен за съжаление\", гласи заключението на неправителствената организация Испанска комисия в помощ на бежанците (ИКПБ). Общият брой на  загиналите в Средиземно море  спадна от 4967 през 2016 г. до 3116 през тази, но броят на загиналите при опит да достигнат Испания е най-малко 223 души според Международната морска организация (ММО). 21 468 човека са достигнали бреговете или териториалните води на Испания от 1 януари до 20 декември тази година, рискувайки живота си на  нестабилни лодки,  след като са платили на трафиканти. Това е над три пъти повече от миналата година, когато броят на тези хора е бил 6046. \"Изложени сме на миграционен натиск в целия район на Средиземно море\", подчерта вчера по радиото испанският вътрешен министър, консерваторът Хуан Игнасио Соидо. Италия все още е основният пункт за влизане на  мигранти в Европа . Близо 119 000 достигнаха италианските брегове и 2832 загинаха по пътя, но тези числа показват спад от над една трета в сравнение с миналата година, тъй като броят на потеглящите от Либия се е понижил. На второ място е Гърция, където пристигнаха 28 800 (шест пъти по-малко от миналата година) мигранти. 61 загинаха при опит да достигнат страната (седемкратно намаление), след като ЕС и Турция подписаха споразумение, за да попречат на  пристигането на мигранти . Този вид споразумения продължават да си навличат остри критики от много неправителствени организации, според които ЕС се води само от стремеж да задържи тези хора извън Европа, а не да подобри съдбата им. Ефикасността на мерките е оспорвана и защото според Естрея Галан, генерален секретар на ИКПБ, нарастването на броя на пристигащите в Испания \"показва, че когато се затвори един голям миграционен път, се активизира друг\". През последните години голяма част от  мигрантите, пристигнали по море  в Испания, са от Субсахарска Африка. Новото тази година изглежда е нарастващият брой алжирци и мароканци, които поемат по море. обяснява пред АФП Карлос Арсе от Асоциацията за човешки права в Андалусия. Според Арсе това се дължи на факта, че \"икономическата ситуация в Алжир се влоши през последните три години\", особено защото страната се изправи пред спад на цените на петрола, от който получава 95 на сто от валутните си приходи. Нарастването на броя на мароканците от юни насам беше посочено и от Върховния комисариат на ООН за бежанците (ВКБООН) в доклад, публикуван миналия месец. \"Мароканците използват всякакви методи, за да достигнат Испания (по море), като моторници, дъски за сърф, надуваеми лодки и дървени съдове, които понякога пренасят над 60 души\", констатира ВКБООН. Арсе смята, че в случая с Мароко започналото в края на миналата година протестно движение в северния регион Риф може да е имало последици: полицейските сили, изглежда, са били \"по-концентрирани върху потискането му, отколкото върху  контрола на миграцията \". Това може да е улеснило заминаването на лодки. През ноември в Испания избухна силна полемика, след като близо 500 мигранти, предимно алжирци, бяха задържани в затвор в андалуското селище Арчидона, който още никога не е бил използван. Според Алехандро Кортина, директор на асоциацията \"Малага акьой\", през последните две седмици \"стотици (хора) вече са били върнати в Алжир\", включително \"много непълнолетни\". Властите подчертават, че центровете за задържане на чужденци са препълнени, а затворът има \"душове, отопление, легла и спортни зали\". \"Не можем да приемем тези хора да останат на свобода под претекст, че пристигат толкова лодки и че можем да ги спасим\", подчерта министър Соидо. \"Лишаването от свобода трябва да бъде запазено за случаите, при които има извършено престъпление, а такова няма\" в случая с незаконната миграция, твърди Хосе Виляхос, адвокат на асоциацията \"Алхесирас акьой\". / БТА", "date": "2017.12.29", "title": "Затварянето на един маршрут отваря друг - мигрантите, пристигнали в Испания, се утроиха"}
{"url": "https://www.dnevnik.bg/bulgaria/2017/12/29/3104803_mvr_otkri_nesuotvetstviia_v_25_pirotehnicheski_izdeliia/", "text": "Над 300 проверки на качеството и годността на пласираните в търговската мрежа пиротехнически изделия са извършили съвместните екипи на сектор \"Контрол на общоопасните средства\" при СДВР и Държавната агенция за метрологичен и технически надзор. Открити са 25 продукта, несъотвестващи с изискванията; издадени са три заповеди за спиране на фойерверки с нарушена опаковка, съобщиха от МВР. \"Както миналата година, така и сега КОС съвместно с ДАМТН извършваме тези проверки във връзка с празниците, когато се наблюдава най-засилено търсене на пиротехнически средства. Имаме заповеди за спиране на разпространението на три вида фойерверки, които са с нарушена опаковка\", заяви на брифинг инж. Мирослав Йотов – главен директор на Главна дирекция \"Контрол на пазара\". По думите му проверките са показали спад на нарушенията в сравнение с миналата година. Той обобщи, че предприетите превантивни действия дават своя резултат - потребителите вече имат изградена правилна култура за тяхната употреба. Писаров отново припомни, че не трябва да се купуват пиротехнически изделия от нерегламентирани места, защото това крие опасност. От началото на декември месец служителите на КОС – СДВР са извършили 1223 проверки в столицата и са установили 2336 нарушения, свързани с незаконно притежание на пиротехника, допълни инспектор Писаров. Той припомни основните правила за използване на пиротехнически изделия - пиратки и фойерверки. Забранено е използването на пиротехнически изделия в превозни средства, в близост до леснозапалими материали и в районите на здравни, учебни и социални заведения, храмове и манастири. - Не използвайте видимо повредени пиротехнически изделия или такива с изтекъл срок на годност. - Не нарушавайте целостта на изделията, не правете опити за тяхното разделяне или съединяване. - Не предоставяйте пиротехнически изделия на деца по никакъв повод, а при употреба спазвайте указаните задължителни безопасни отстояния от други хора. - Не използвайте фойерверките на закрито или в стъклени или метални контейнери. - Задържането в ръка на възпламенени бомбички, пиратки и фойерверки или в близост до лицето и косата могат да предизвикат локални изгаряния и травми, натискането им с крак също може да бъде опасно. - Не използвайте самоделно направени фойерверки. - Ако при употреба пиротехническото изделие не се възпламени, оставете го настрана и изчакайте около 15 минути, след което го залейте с вода. - Препоръчваме, когато използвате пиротехнически изделия, да разполагате с вода или пожарогасител, които да използвате при евентуално възникнал пожар. - Погрижете се пиротехническото изделие да е поставено върху твърда, равна повърхност. - Бъдете внимателни, ако има силен вятър. - Не пушете, докато пренасяте пиротехническите изделия. - Никога не насочвайте и не хвърляйте фойерверките към хора или животни. - Четете и спазвайте инструкциите за употреба, изписани върху пиротехническото изделие. - Не се препоръчва употребата на алкохол, когато използвате пиротехнически изделия.", "date": "2017.12.29", "title": "МВР откри несъответствия в 25 пиротехнически изделия"}
{"url": "https://www.dnevnik.bg/bulgaria/2017/12/29/3104806_deloto_sreshtu_daniel_mitov_ne_uspia_da_zapochne/", "text": "Делото срещу бившия външен министър Даниел Митов и неговия заместник Христо Ангеличин не успя да започне в четвъртък в специализирания наказателен съд. Вчера разпоредителното заседание по делото беше отложено заради отсъствието на защитника на Митов, съобщи \"Медиапул\". Следващото заседание е насрочено за 16 февруари. Съдът разпореди да бъде изпратена призовка до МВнР и Министерството на финансите, които да осигурят свой представител за следващото заседание. От  съобщението на прокуратурата  преди време за внесения обвинителен акт се разбра, че Митов е обвинен в това, че в периода от 15.01.2016 г. до 22.07.2016 г. като министър на външните работи, при условията на продължавано престъпление, не изпълнил служебните си задължения с цел да набави облага за търговско дружество. От това настъпили значителни вредни последици в размер на 494 458,03 лв. за Министерството на външните работи. Христо Ангеличин е обвинен, че в същия период не е упражнил контрол върху дейността на дирекция \"Управление на собствеността и материално-техническо осигуряване\" в МВнР. Вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез министерството. Прокурор по делото е Боряна Бецова, която беше обвинителят по случая срещу бившия заместник-председател на парламента Христо Бисеров. Той беше оправдан на три инстанции. Това е първото от т.нар. дела за корупция по високите етажи на властта, които от 5 ноември вече се гледат от специализирания наказателен съд. Пред медиите Митов каза, че няма нанесени материални щети на МВнР и това е било установено от прокуратурата и че \"няма нищо ненормално или несъобразно със закона\" едно министерство да подпише с друго временно осигуряване на самолетни билети. По думите му това е правено многократно в българската административна практика и няма нищо нередно в този случай.", "date": "2017.12.29", "title": "Делото срещу Даниел Митов не успя да започне"}
{"url": "https://www.dnevnik.bg/sport/2017/12/29/3104829_federika_brinyone_iznenada_rebensburg_i_shifrin_na/", "text": "След шест подиума за Италия в стартовете при дамите от Световната купа по ски Федерика Бриньоне спечели първа победа от началото на сезона. Опитната състезателка беше най-бърза в гигантския слалом в австрийския курорт Лиенц, последен старт за 2017 г. Бриньоне, която е на 27 години, записа четвърти времена и в двата манша, но с общо време от 2:05.52 се качи на най-високото стъпало. Италианската изпревари големите фавортки в дисциплината Виктория Ребенсбург и  Микаела Шифрин . Разликата между първите три на финала беше едва осем стотни. Ребенсбург и Шифрин заемаха първите две позиции след първия манш, но следобед Бриньоне се оказа по-бърза от тях. В първото спускане разликите също не бяха големи, като първите седем състезателки бяха събрани в половин секунда. Следобяд Бриньоне имаше сериозни проблеми от старта до първата контрола, където загуби 30 стотни, но в долната част на трасето беше безапелационна. За Бриньоне това е шеста победа в Световната купа и четвърта в дисциплината гигантски слалом. Тя се качи на подиума за 20-и път в кариерата си в 160-ия си старт. Съсетзателката на ски клуба Карабинери е и единствената италианка, която печели в дисциплината през последните девет сезона. В топ 10 влязоха Теса Уорли, австрийката Щефани Брюнер, две представителки на Словения – Ана Древ и Мета Хроват, Петра Влъхова, Рагхилд Мовинкел и опитната Лара Гут. Микаела Шифрин, която спечели слалома в четвъртък и имаше десет победи в Световната купа през 2017 г. не издържа в края на пистата. Тя не успя да изравни рекорда на Линдзи Вон от 11 победи в рамките на една календарна година (2010 и 2012 г.). Също така беше сложен край на серията на американката от поредни успехи. Шифрин триумфира в последните три старта –  гигантския слалом в Куршевел ,  паралелния слалом  във френския курорт и слалома в Лиенц. Американката добави 60 точки към актива си за Големия кристален глобус и вече има 881. Авансът ѝ пред Виктория Ребенсбург е 371 точки, а Петра Влъхова излезе трета, като има 385 точки. За Малкия глобус в дисциплината Ребенсбург си върна първото място, събирайки 298 точки, с 13 повече от Шифрин. Следващото състезание при дамите е нощният слалом в Осло на 1 януари. Междувременно  Световната федерация по ски (FIS)  съобщи за промяна в календара на Световната купа. Стартовете в Марибор от гигантския слалом и слалома, които трябваше да се проведат на 6 и 7 януари са преместени за Кранска гора. Причината е топлото време и липсата на сняг в словенската столица.", "date": "2017.12.29", "title": "Федерика Бриньоне изненада Ребенсбург и Шифрин на гигантския слалом в Лиенц"}
{"url": "https://www.dnevnik.bg/sviat/2017/12/29/3104832_siriiskite_imami_se_moliat_za_dujd_po_zaruka_na_asad/", "text": "Сирийският президент  Башар Асад  е инструктирал имамите в страната да призоват вярващите да се молят за дъжд по време на днешните петъчни молитви. Разпоредбата е била направена с циркулярно писмо, разпространено от министерството на религиозните въпроси, цитирано от държавната агенция САНА, предаде агенция \"Асошиейтед прес\". По информация на САНА недостатъчните валежи и промените в климата са навредили на тазгодишната реколта в  Сирия , където вали основно през зимата. Петъчните молитви са най-важните в мюсюлманския свят. Имамите правят ежеседмични проповеди по въпроси, вариращи от семейството до политиката, а в сегашния случай - времето. Еврейските богомолци в Израел се помолиха за дъжд вчера на Стената на плача по призив на министъра на земеделието Ури Ариел./ БТА", "date": "2017.12.29", "title": "Сирийските имами се молят за дъжд по заръка на Асад"}
{"url": "https://www.dnevnik.bg/bulgaria/2017/12/29/3104835_poveche_ot_50_mln_lv_otpusna_kabinetut_na/", "text": "Общо 53.4 млн. лв. допълнителни разходи отпусна Министерският съвет основно за дейности в областта на отбраната, съобщи пресцентърът му. По бюджета на Министерството на отбраната се отпускат 23 млн. лв., от които за поддръжка на хардуера на комуникационните, информационните и навигационните системи на летища на военновъздушните сили – 20 млн. лв., за строително-ремонтни дейности – 2 млн. лв., и за ремонт на административната сграда на служба \"Военна информация\" – 1 млн. лв. Парите за военновъздушните сили са за сметка на предвидените за осигуряване на летателната годност на самолетите МиГ-29 – процедура, която беше спряна поради  обжалване от трета страна . За ремонт на висши военни училища чрез бюджета на Министерството на отбрана се трансферират 28 млн. лв. От тях за ВА \"Г. С. Раковски\" се отпускат 7 млн. лв., за НВУ \"Васил Левски\" – 16 млн. лв., и за ВВМУ \"Н. Й. Вапцаров\" – 5 млн. лв. Останалите пари са за ремонт на пътища в община Елин Пелин - 1 млн. лв. Толкова пари са одобрени и за възстановяване и рехабилитация на улици в Златарица и в Горско ново село. На община Аксаково се предоставят 400 000 лв. за придобиване на последните три етажа от административната сграда на кметството. Постановлението на Министерския съвет е прието неприсъствено на 22 декември.", "date": "2017.12.29", "title": "Повече от 50 млн. лв. отпусна кабинетът на Министерството на отбраната"}
{"url": "https://www.dnevnik.bg/razvlechenie/2017/12/29/3104839_djein_fonda_ne_ochakvah_da_dojiveia_i_do_30_godini/", "text": "Не очаквах да доживея до 30\", заяви 80-годишната актриса Джейн Фонда пред сп. \"Пийпъл\". \"Предполагах, че няма да живея дълго и ще умра самотна и с някаква зависимост. Не си и мислех, че ако изобщо живея толкова много, ще бъда жизнена, здрава и все още ще работя. Благодарна съм.\" Фонда е имала тежко детство след самоубийството на майка ѝ и бързия втори брак на баща ѝ. Страдала е от булимия и е взимала халюциногенни наркотици. Актрисата печели първия си \"Оскар\" през 1972 г., на 35-годишна възраст. 45 години по-късно, тя е активист против войната и в защита на правата на жените, има успешна серия фитнес режими и се е омъжвала три пъти. На 21 декември навърши 80 г. и признава, че е хвърлила много труд, за да стане по-добър човек. \"Съдя останалите хора по-малко. Прощавам. Преди не беше така\", казва тя.", "date": "2017.12.29", "title": "Джейн Фонда: Не очаквах да доживея и до 30 години, благодарна съм"}
{"url": "https://www.dnevnik.bg/sviat/2017/12/29/3104804_ot_bidonvilite_i_futbola_do_prezidentskoto_kreslo_-/", "text": "Дете от бидонвилите на Монровия, превърнало се в световна футболна звезда през 90-те години, Джордж Уеа осъществи мечтата на живота си след края на спортната си кариера и стана в четвъртък президент на Либерия. Новият лидер се надява да донесе помирение в съсипаната от гражданската война страна. Някогашният блестящ нападател на \"Пари Сен Жермен\" и \"Милан\" спечели с голяма преднина - 61.5% от гласовете - втория тур на президентските избори срещу своя съперник, вицепрезидента Джоузеф Боакай. Единственият африканец, получавал \"Златната топка\" (през 1995 г.), Уеа често отсъстваше от страната по време на гражданската война през периода 1989-2003 г., в която загинаха близо 250 000 души. Впуснал се в политиката с приключването на конфликта, той изгуби втория тур на изборите през 2005 г. срещу  Елън Джонсън-Сърлийф  - първата жена, избрана за държавен глава в Африка - а след това - през 2011 г. - не успя да се пребори и за вицепрезидентския пост. Тогава партията му отправи обвинения за фалшификации, но не постигна нищо. Този път, докато противникът му Джоузеф Боакай подаваше все нови искове по повод \"фалшификации и пропуски\", опорочили според него първия тур, \"Мистър Джордж\" прикани своите привърженици да се въоръжат с търпение и спокойствие. В събота той демонстрира сила, като събра десетки хиляди симпатизанти на най-големия в страната стадион, в Монровия, и заяви пред АФП: \"Зная, че (Джоузеф) Боакай не може да ме бие. Народът е с мен\". Петнайсет години след като окачи бутонките си на стената, той уверява, че е \"натрупал опит\" на политическия терен и си е взел поука от предишните провали. През декември 2014 г. Уеа за пръв път зае изборна длъжност - той стана сенатор, изпреварвайки уверено един от синовете на г-жа Сърлийф. \"Промените не бива да плашат никого. Вижте моя живот - от футболист се превърнах в политик\", каза той по време на кампанията. \"И всеки от вас може да го направи. Ние си приличаме\", добави бившият футболен ас, отгледан от баба си в монровийския бидонвил Гибралтар. Опожарена къща Критикуват го заради твърде неясната му програма и чести отсъствия от Сената, но той отвръща, като припомня успехите си в здравеопазването и образованието, остава все така близък до населението и раздава обещания: \"Ще направя така, че болниците у нас да бъдат оборудвани, а лекарите и сестрите - обучени и да имат имат стимул да работят\". Уеа си избра за подгласничка Джуъл Хауард-Тейлър, бившата съпруга на някогашния партизански командир и президент Чарлз Тейлър (1997-2003), станала днес уважаван сенатор. Но твърдейки, че \"всички бяха приятели с Чарлз Тейлър\", Джордж Уеа повтаря, че \"не поддържа връзки\" с бившия президент, осъден през 2012 г. от международното правосъдие на 50 години затвор за престъпления срещу човечеството и военни престъпления в съседна Сиера Леоне. По време на гражданската война Уеа се обяви за мир в Либерия и отправяше към ООН призиви да спаси страната му. За отмъщение бунтовници опожариха къщата му в Монровия и взеха за заложници двама негови братовчеди. От Камерун до Монако Като човек от етноса кру, един от основните в Либерия, Джордж Уеа не е част от елита - потомците на бивши американски роби, традиционно доминиращи в политическия живот. Животът на 22-годишния тогава младеж придобива щастлив обрат за първи път през 1986 г. благодарение на Арсен Венгер. Тренирал по онова време монакските футболисти, френският тактик го открива в камерунския отбор \"Тонер\" (Яунде) и го отвежда в подножието на легендарната Скала на Монако. През следващите 14 години здравият нападател игра за най-големите европейски клубове - \"Пари Сен Жермен\" и \"Милан\" в апогея на кариерата си, а след това - за \"Челси\", \"Манчестер Сити\", \"Марсилия\", натрупвайки внушително състояние. Той обаче не забравя и предградията на Монровия, където все още рита футбол с приятели. /БТА", "date": "2017.12.29", "title": "От бидонвилите и футбола до президентското кресло - кой е новият президент на Либерия"}
{"url": "https://www.dnevnik.bg/sport/2017/12/29/3104842_voleibolniiat_marica_privleche_kanadska_nacionalka/", "text": "Волейболният  шампион при жените \"Марица\"  привлече канадска националка, обявиха от клуба. Пловдивчанки взеха диагонала Шайна Джоусеф. Канадката е втората чуждестранна състезателка в състава на \"Марица\" след сръбкинята Кристина Чешляр. Договорът ѝ е до края на сезона. Очаква се Джоусеф да се присъедини към отбора по време на лагера в Турция след Нова година. Вероятно тя ще изиграе първите си мачове за състава по време на приятелските срещи в Бурса. Официалният ѝ дебют за жълто-сините може да бъде на 11 януари, когато пловдивчанки приемат сръбския \"Визура\"  в Шампионската лига . Дцоусеф е на 22 години и идва в \"Марица\" след пет сезона в университетското първенство на САЩ с отбора на \"Флорида гейтърс\". През 2016 г. канадката стана най-резултатна с 26 точки при победата с 3:2 срещу България в Гран при. \"Всеки ден, когато стъпвам на волейболния корт, целта ми е да стана по-добра като състезател. Опитвам се да науча колкото мога повече, за да бъда най-добрият спортист, който мога да бъда. Всичко останало ще си дойде на мястото\", казва Шайна Джоусеф, цитирана от сайта на \"Марица\".", "date": "2017.12.29", "title": "Волейболният \"Марица\" привлече канадска националка"}
{"url": "https://www.dnevnik.bg/biznes/2017/12/29/3104926_putuvaniiata_na_bulgari_v_chujbina_sa_se_uvelichili_s/", "text": "Пътуванията на българи в чужбина през ноември 2017 г. са 417.6 хил., или с 11.8% повече спрямо същия месец на миналата година, съобщи Националният статистически институт (НСИ). Над половината от пътуванията са за държави в Европейския съюз, но най-масово посетени са съседните на България страни. В сравнение с ноември 2016 г. e регистрирано увеличение при пътуванията със служебна цел - с 16.3%, с други цели - с 10.4%, с цел почивка и екскурзия - с 9.8%. През ноември 2017 г. посещенията на чужденци в България са 556.1 хил., или с 6.1% повече в сравнение с ноември 2016 година. Увеличението е при пътуванията е съответно: със служебна цел - с 11.5%, с цел почивка и екскурзия - с 9.8%, с други цели (вкл. гостувания и транзитни преминавания) - с 1.3%. Транзитните преминавания през България са 28.2% (156.6 хил.) от всички посещения на чужденци в България. От общия брой чужденци, посетили България през ноември 2017 г., делът на гражданите от Европейския съюз е 56%, или с 5% повече в сравнение със същия месец на миналата година. Най-много са посещенията от румънци - 128.4 хил., следват граждани на Гърция - 96.9 хил., Турция - 89.5 хил., Македония - 41.8 хил., Сърбия - 40.9 хил., Германия - 17.0 хил., Украйна - 14.6 хил., Обединеното кралство - 10.0 хил., Италия - 8.7 хил., и Франция - 6.9 хиляди.", "date": "2017.12.29", "title": "Пътуванията на българи в чужбина са се увеличили с почти 12% през ноември"}
{"url": "https://www.dnevnik.bg/bulgaria/2017/12/29/3104919_protest_sreshtu_reshenieto_za_pirin_za_vtora_vecher/", "text": "Протест срещу решението на правителството за промени в устройствения план на парк \"Пирин\" събра за втора поредна вечер граждани, които се събраха първо на кръстовището на булевардите \"Патриарх Евтимий\" и \"Васил Левски\" и стигнаха до Орлов мост. Вчера на последното си заседание за годината правителството  прие поправки  в стария план за управление на Пирин, които предвиждат ново строителство на огромна площ на националния парк. По-рано днес министърът на екологията  Нено Димов заяви, че промените са балансирани  и не предвиждат строежи на хотели, а само на спортни съоръжения. По-късно от пресцентъра на министерството на екологията обявиха, че Димов ще отговаря на въпроси за парка \"Пирин\" на живо във фейсбук на трети януари.", "date": "2017.12.29", "title": "Протест срещу решението за Пирин за втора вечер затвори Орлов мост"}
{"url": "https://www.dnevnik.bg/sviat/2017/12/29/3104809_barselona_i_taragona_poiskaha_da_se_otcepiat_ot/", "text": "Идеята не е нова: много каталунци от средиземноморското крайбрежие от години не искат да принадлежат към останалата част от Каталуня. Те наричат своята област \"Табарния\", а тя обхваща градовете Барселона и Тарагона, както и граничещите територии. Какво е особеното в случая? В тази област поддръжниците на независимостта на Каталуня са малцинство. На местните избори миналата седмица голямото мнозинство гласува за партиите, които са против отцепването на Каталуня от Испания. След изборите възникнала идеята за онлайн-петиция. Целта е \"Табарния\" да бъде обявена за отделен испански регион, който няма нищо общо с каталунските региони, в които сепаратистите са силни. Една \"много изобретателна идея\" Според директора на консервативния вестник \"La Razón\" Франсиско Маруенда, петицията е \"една много изобретателна идея\". \"Това проваля още малко процеса за независимостта. Защото  изборите показаха , че има две Каталунии. Едната Каталуня е отворена към света, проевропейска, напредничава и иска да остане част от Испания. А другата Каталуня, която представлява господин Пучдемон, е назадничава\", казва Маруенда. Според инициаторите на кампанията, \"Табарния\" не принадлежи към Каталуня поради ред причини. Анкетите например сочат, че там почти всички жители говорят испански, а не каталунски. В сайта на кампанията пише, че \"Табарния\" е \"регион, който се различава в много отношения от Каталуня, въпреки че е част от тази област\". Същевременно инициаторите на кампанията подбират същите думи като поддръжниците на независимостта. Те постоянно твърдят, че съществуват съществени различия между Испания и Каталуня. Каталунският депутат от либералната партия \"Граждани\" Карлос Карисоса съзира и други паралели в кампанията \"Табарния\". \"Инициаторите на кампанията казват, че хората в \"Табарния\" са гневни, защото Каталуня ограбва областта. Защото тази зона е най-богатата и храни и другите области\", казва той. Карлос Карисоса не е на страната на поддръжниците на \"Табарния\". \"Но кампанията сякаш кара сепаратистите да се погледнат в огледалото и им казва, ча са абсолютно безразсъдни\", добавя той. Запланувано е и собствено знаме Председателят на партията \"Граждани\" Алберт Ривера междувременно публикува следния пост в Туитър: \"Ако националистите претендират за несъществуващото право на отцепване, тогава всеки може да претендира за него. Аз обаче предпочитам единството\". Според социалистите пък, единствената цел на кампанията е да покаже слабостите на движението за независимост - поне това заяви един от говорителите на партията. Впрочем, инициаторите на кампанията \"Табарния\" искат да създадат и собствени знамена. На тях трябвало да се виждат елементи както от флага на Барселона, така и този на Тарагона. В сайта на кампанията се казва, че новото знаме трябвало да се вее по всички балкони на въпросния регион. Ако онлайн-петицията събере шест милиона подписа, инициаторите искат да тръгнат по път, който силно напомня на движението за независимост на Каталуня. Те възнамеряват да организират референдум за отделянето на \"Табарния\" от Каталуня. Всъщност цифрата от 6 милиона поддръжници е доста пресилена. Защото цяла Каталуня има население от 7.5 милиона души.", "date": "2017.12.29", "title": "Барселона и Тарагона поискаха да се отцепят от Каталуня"}
{"url": "https://www.dnevnik.bg/sviat/2017/12/29/3104904_di_cait_bulgariia_e_korumpirana_no_bezopasna_za_es/", "text": "\"Корумпирана, но не създава проблеми за ЕС\"  - под това заглавие германският в.\"Ди Цайт\" представи в четвъртък България като председател на Съвета на ЕС от 1 януари. За пръв път тази най-бедна страна в ЕС поема тази позиция, пише изданието и допълва, че българите може да са запълнили дупките по пътя между летището в София и НДК, да са напълнили града с 3000 камери и каруците да изчезнат от улиците на столицата, но не са поставили под контрол корупцията. Авторът Томас Розер описва Националния дворец на културата като бивш \"олющен бункер\" и обяснява, че сградата, модернизирана срещу 22.5 млн. евро е както символ на усилието на правителството страната да се представи добре, така и на основния ѝ проблем - корупцията, защото прокуратурата разследва предишния директор за злоупотреба с държавни средства. Корумпираните служители няма от какво да се опасяват, допълва Розер. \"Никой не поставя сериозно под въпрос членството в ЕС и НАТО, най-малкото защото е прекалено очевидно, че страната ще закъса без тези два съюза. Така че България с желание играе ролята си на партньор на ЕС на Балканите, който не създава проблеми и на който може да се разчита.\" Девизът на председателството е \"Съединението прави силата\", но за България засега това означава, че тя не се противопоставя на големите и доминиращи държави в ЕС, допълва Розер. За изминалите 11 години на членство страната се опитва да поддържа хармония в отношенията с Брюксел и особено с Берлин, а според Евробарометър българите имат почти рекордно (57%) доверие в съюза. Пропуснати шансове Но също така за 25 години България изгуби почти една пета от населението си и в страната са останали предимно възрастни хора, застрашени от бедност при средна пенсия от 170 евро. Повече от десетилетие след присъединяването към ЕС България остава на дъното на почти всички статистики. Въпреки солидния икономически растеж от близо 3% от БВП годишно и публичен дълг под 30% от БВП емиграцията продължава. Жизненият стандарт в градове като София, Пловдив, Бургас или Варна забележимо се е подобрил през последните 10 години, не само ИТ секторът намира квалифицирани евтини работници, нови магистрали, жп линии, пристанища и метро линии са изградени с помощта на ЕС. Мнозина българи, обаче, смятат, че страната им е пропуснала много повече шансове в сравнение с другите присъединили се - съседна Румъния, например, вече настига Хърватия благодарение на доста по-силен растеж. Отдавна България иска да влезе в Шенген и макар да е покрила техническите изисквания граничарите ѝ са смятани за корумпирани, продължава статията. Популисти и социалисти прокарват проруски курс. Ограда по границата с Турция започна да се издига още преди Унгария да запечата през 2015 г. достъпа от Сърбия и Хърватия, мигрантите, опитващи да минат през България, се оплакват от побоища и обири от полицията, а в граничните райони ги чакат националистически отряди и депутати. Авторът запознава читателите на \"Ди Цайт\" и с цитати от изказвания на вицепремиера Валери Симеонов, заради които през октомври бе осъден в Бургас за използване език на омразата. Корумпираните няма от какво да се боят \"Такива отклонения по време на председателството биха накърнили репутацията на България. Но преди всичко страната страда от корупция и слабо върховенство на закона. Проучване на Европейския парламент от 2016 г. твърди, че корупцията струва 15% от БВП на България всяка година. Олигархични и и бизнес интереси държат политиката и правораздаването под контрол - докато извършилите престъпления политици в съседна Румъния масово свършват в затвора, в България корумпираните служители все още почти нямат причина да се опасяват, че ще бъдат санкционирани.\" Розер изрежда и отсъствието на други коригиращи фактори за корумпираните - докладите на Европейската комисия остават почти без последици, а медиите вместо да действат като аларма са станали беззъби и за годините на членството си в ЕС страната слезе от 51-о на 109-о място в класацията за свобода на медиите на \"Репортери без граници\". \"Дори държавното ръководство не вярва в антикорупционен закон, приет набързо преди Коледа. Той няма да свърши работи и защото в него не се защитава анонимността на информаторите, посочва вицепрезидентът на България Илиана Йотова: \"Прокараха го, само за да можем да заявяваме в началото на европредседателството, че си имаме антикорупционен закон.\"", "date": "2017.12.29", "title": "\"Ди Цайт\": България е корумпирана, но безопасна за ЕС"}
{"url": "https://www.dnevnik.bg/sviat/2017/12/29/3104946_rabotodateliat_na_magnitski_e_osuden_v_rusiia_na_9/", "text": "Роденият в САЩ британски гражданин Уилям Браудър, чиято кампания срещу корупцията в Русия доведе до приемането на т.нар. Закон \"Магнитски\" в САЩ и още 4 държави, бе осъден задочно в Русия на 9 години затворническа колония. Той бе работодател на адвоката Сергей Магнитски, който почина през 2009 г. в московски затвор, след като разкри схема за кражба на стотици милиони долари от руски служители, а мединиската помощ, от която се нуждаеше, бе отлагана до последния момент. Малко преди да почине Магнитски твърдеше, че е подложен на тормоз, за да направи \"признания\", че шефът му е укривал данъци. Сега Браудър, ръководител на инвестиционния фонд Hermitage Capital Management, бе признат за виновен в умишлено довеждане до фалит на компания и укриване на данъци, съобщи Главната поркуратура. Щетите за руския фиск, причинени от него и втория обвиняем Иван Черкасов, са оценени на 3.4 млрд. рубли (почти 59 млн. долара). Браудър е глобен 200 000 рубли (3500 долара) и му се забранява за прави бизнес в Русия в продължение на 3 години. Черкасов получи 8 години затворническа колония с общ режим на задържане. Британецът отвърна в \"Туитър\", че отхвърля обвиненията и че присъдата е реакция от президента Владимир Путин на това, че от 2012 г. насам със Закон \"Магнитски\" вече се преследват руски служители, стоящи зад особено тежки форми на корупция и потъпкване на човешките права. В САЩ и Канада законът има и международна версия, покриваща всички страни по света. Това е втората подобна присъда за Браудър. През 2013 г. той задочно получи 9 години затвор в процес, станал скандален с това, че в него бе осъден и вече починалият Магнитски. Тогава \"Интерпол\" отказа да впише британеца сред обявените за международно издирване, защото делото е \"с предимно политически характер\".", "date": "2017.12.29", "title": "Работодателят на Магнитски е осъден в Русия на 9 години колония"}
{"url": "https://www.dnevnik.bg/sviat/2017/12/29/3104925_granichniiat_spor_na_hurvatiia_i_sloveniia_moje_da/", "text": "Словения призова Европейската комисия да се намеси в граничния ѝ спор с Хърватия, след като Загреб пропусна срока да приложи решение на  Постоянния арбитражен съд в Хага.  Това трябваше да се случи днес. Двете бивши югославски републики водеха  спор  от обявяването на независимостта си през 1991 г. за 13 квадратни километра в слабо заселен район и ивица териториални води във и около  Пиранския залив . Спорът стана причина за забавяне на преговорите за присъединяване на  Хърватия към Европейския съюз  с 10 месеца. През юни хагският съд постанови, че около три четвърти от оспорваната територия в Пиранския залив принадлежи на Словения, включително и канал през хърватските води, дълъг 10 морски мили, който да даде на страната излаз в международните води на Адриатическо море. Според решението словенските войници, разположени в планинския парк \"Света гора\", който вече принадлежи на Хърватия, трябва да напуснат мястото и стотината словенци, притежали на имоти по хърватското крайбрежие, трябва да се откажат от тях. Загреб обаче не признава решението с мотива, че в панела е имало и словенски съдия, споделял конфиденциална информация с правителството. След това разкритие, направено през 2015 г., Хърватия се оттегли от делото, макар съдът да призна за случилото се и да посочи, че нарушението не е било достатъчно сериозно, за да попречи на следващите процедури. Последната среща между двете държави бе на 19 декември и завърши без резултат. Словения обяви, че ще приложи решението едностранно, Хърватия настоява за нови преговори. Спорът вероятно ще завърши в Европейския съд в Люксембург, коментира EUObserver. Любляна обаче поиска и намесата на Европейската комисия, тъй като в договора си за присъединяване към ЕС от 2013 г., Хърватия се ангажира да признае решението на арбитражния съд.", "date": "2017.12.29", "title": "Граничният спор на Хърватия и Словения може да стигне и до Брюксел"}
{"url": "https://www.dnevnik.bg/photos/2017/12/29/3104944_fotogaleriia_vtori_den_protest_za_pirin/", "text": "Протест срещу решението на правителството за промени в устройствения план на парк \"Пирин\" събра за втора поредна вечер граждани. Те тръгнаха от кръстовището на булевардите \"Патриарх Евтимий\" и \"Васил Левски\" и стигнаха до Орлов мост.", "date": "2017.12.29", "title": "Фотогалерия: Втори ден протест за Пирин"}
{"url": "https://www.dnevnik.bg/ot_vas/galeriiotvas/2017/12/29/3104736_chitatelska_fotogaleriia_pazardjik_-_sinagoga_curkva/", "text": "Почивните дни покрай Рождество и Нова година са отново време за пътуване из България. Минавам през Пазараджик, където си поставям за цел да снимам синагогата, джамията и църквата \"Св. Богородица\". Бързам, защото почти се свечерява, а трите места са сравнително отдалечени едно от друго. Първата ми спирка е синагогата в центъра на града.", "date": "2017.12.29", "title": "Читателска фотогалерия: Пазарджик - синагога, църква, джамия"}
{"url": "https://www.dnevnik.bg/sviat/2017/12/29/3104817_nestabilnostta_ne_ni_plashi_sviknali_sme_s_neia_-/", "text": "Италианците ще гласуват на 4 март на избори, които се очаква да доведат до парламент без ясно мнозинство, нестабилност и потенциални сътресения на пазарите в третата по големина икономика от еврозоната. Кабинетът на премиера Паоло Джентилони определи дата за гласуването, след като вчера президентът разпусна парламента, с което сложи официално начало на предизборната кампания. На практика тя се води ожесточено от седмици. Предвид факта, че проучванията предсказват, че никой няма да спечели парламентарно мнозинство, Джентилони заяви, че ще остане на поста и ще гарантира приемственост, докато не бъде създадено ново правителство. При сегашното положение десноцентристкият съюз, сформиран около партията на  Силвио Берлускони  \"Форца Италия\" (\"Напред, Италия!\"), изглежда, ще спечели най-много места - нещо, което може да изведе 81-годишния бивш премиер, управлявал четири мандата, отново в центъра на събитията, въпреки че той не може да стане министър-председател заради присъда за данъчни измами. Джентилони заяви пред медиите, че в края на едногодишното му управление Италия не бива да се опасява от несигурност, подчертавайки, че тя вече е често явление в много европейски страни. \"Не трябва да правим драма заради риска от нестабилност, ние сме доста привикнали с нея\", каза той, визирайки честите правителствени смени в Италия. Премиерът добави, че на други места в Европа \"политическите системи се италианизират\". Германия все още води преговори за  сформиране на нов кабинет  след избори, които не доведоха до ясен резултат, в Испания и Португалия управляват правителства на малцинството, а Великобритания участва в сложни преговори за  напускането на ЕС . Но Италия, която има едно от най-високите равнища на безработица в блока и втория по големина държавен дълг от страните в еврозоната след Гърция, е смятана за особено уязвима. Италианската икономика е на път да отбележи тази година най-големия си растеж след 2010 г., но остава сред най-слабо представящите се в Европа, каквато е от създаването на валутния съюз през 1999 г. \"Редуване на поста\" Джентилони е третият премиер, заемал поста след последните избори през 2013 г., които не излъчиха ясен победител. Предшественикът му  Матео Ренци  се оттегли през декември миналата година, след като гласоподавателите отхвърлиха на референдум планираната от него конституционна реформа. По-рано вчера, на традиционната пресконференция в края на годината, която дава министър-председателят, Джентилони призова партиите да не използват тактики на сплашване на избирателите и да не дават нереалистични обещания. Всички основни политически сили обещават да повишат бюджетния дефицит и да намалят данъците въпреки рекордния държавен дълг и по всичко личи, че имиграцията ще бъде основна тема в кампанията, като десните партии често предупреждават за \"нашествие\" на мигранти. Антисистемното Движение \"Пет звезди\" води в проучванията на общественото мнение с около 28% от гласовете, следвано от управляващата Демократическа партия (ДП), чийто член е Джентилони, с около 23 на сто. Очаква се обаче повечето от местата в парламента да бъдат спечелени от консерватвния съюз, като партията \"Форца Италия\" на  Берлускони  има около 16%, а десните \" Северна лига \" и \" Италиански братя \" - съответно 13 и 5%. Подкрепата за ДП спада заради банковите скандали и вътрешното разцепление и имаше предположения, че на изборите Джентилони може да заеме мястото на нейния лидер Ренци като кандидат-премиер. Джентилони, чийто рейтинг е по-висок от този на Ренци, не се оставя да бъде подмамен да разкрие това, но посъветва левоцентристката формация да отхвърли популизма и да води трезва кампания като \"спокойна управляваща партия\". \"Това е посланието, което ДП иска да изпраща, и ако го направи, мисля, че ще спечели подкрепа\", каза той. Въпреки че президентският пост има предимно церемониална роля, президентът Серджо Матарела вероятно ще стане водеща фигура, ако изборите не излъчат ясен победител. Очаква се той да покани десноцентристите да се опитат да сформират правителство, в случай че тяхната коалиция спечели най-много места, както се очаква. Но ако тя не успее да събере мнозинство, следващият опит може да се падне на своенравното Движение \"Пет звезди\", ако то все още е най-голямата партия. Неговият лидер Луиджи Ди Майо заяви вчера, че ще работи за политическо споразумение с други партии след изборите. Това е промяна на курса от досегашния отказ на движението да участва в коалиции. /БТА", "date": "2017.12.29", "title": "Нестабилността не ни плаши, свикнали сме с нея - какво очакват италианците от поредните избори"}
{"url": "https://www.dnevnik.bg/sport/2017/12/29/3104837_kapitanut_na_manchestur_siti_stana_magistur_po_biznes/", "text": "Защитникът на  \"Манчестър сити\"  Венсан Компани е известен като един от най-добрите футболисти на своя пост, а вече може да се каже и с добро образование. Капитанът на \"гражданите\" получи дипломата си от Висшето бизнес училище в Манчестър, като вече е дипломиран магистър в специалността \"Бизнес администрация\". Компани, който играе за \"Манчестър сити\" от 2008 г., започна да учи през 2012 г., посещавайки занятията задочно. \"Той се представи много добре и получи 72 точки при защитата на своята дисертация. Тя беше на тема как професионалните футболни клубове от Висшата лига могат да се възползват от домакинското си предимство\", съобщиха от учебното заведение. \"Винаги съм смятал, че образованието е много важно, а моята майка ми го повтаряше често. Когато играеш на най-високо ниво, дори управлението на личните ти финанси се превръща в бизнес. Аз имам интерес към различни инвестиции, така че дипломата ще бъде голям плюс за мен\", коментира Компани. Футболистът уточни, че в началото е имал притеснения заради факта, че е бил единственият спортист в класа. \"Всички други бяха блестящи в своите интереси и области и ме насърчиха. Помогнаха ми много.\" Компани добави, че от учебното заведение са проявили нужното търпение към него да завърши, тъй като много пъти е отлагал занятията заради ангажиментите си със  \"Сити\" . \"Футболът е много повече от спорт и една игра. Това е индустрия, в която социалните проблеми влияят много. Интервюирах 25 футболисти, които са играли на много високо ниво в Англия и Европа, за да направя своята дисертация. Чувствам, че след този курс съм много по-подготвен и знам, че това ще ми помогне за моята кариера в бъдеще\", каза още защитникът.", "date": "2017.12.29", "title": "Капитанът на \"Манчестър сити\" стана магистър по бизнес администрация"}
{"url": "https://www.dnevnik.bg/sport/2017/12/29/3104968_mourinyo_se_vpechatli_ot_promianata_v_mnenieto_na_klop/", "text": "Мениджърът на \"Манчестър юнайтед\" Жозе Моуриньо даде знак, че не забравя лесно. Той призова журналистите да попитат колегата му Юрген Клоп какво се е променило в мнението му за скъпите трансфери във футбола. Забележката му дойде в контекста на  рекордния за \"Ливърпул\" трансфер на Върджил ван Дайк . Мърсисайдци привличат бранителя  от \"Саутхемптън\"  за 75 млн. паунда. Преди година след рекордния за световния футбол по това време трансфер на Пол Погба (89.3 млн. паунда) Клоп каза, че ако е разполагал с подобни средства в \"Ливърпул\", би действал по друг начин. \"Ако бях един от вас (журналистите), бих го попитал за коментара му от преди година\", заяви Моуриньо сега, насочвайки вниманието към германеца. \"Действителността е такава, че ако те мислят, че даден играч е подходящият за тях и наистина го искат, трябва да платят цената му или няма да го получат, защото такъв е пазарът в момента. Върджил ван Дайк е най-скъпият защитник в историята на футбола. По-добър ли е от (Паоло) Малдини, (Джузепе) Бергоми или (Рио) Фърдинанд? Не може да се каже. Просто такъв е пазарът. Или плащаш, или не плащаш\", заяви Моуриньо. Клоп коментира, че \"в последните шест месеца всичко се промени\". \"Става въпрос за нужда и възможности. Ако искам да привлека футболист, последното нещо, за което мисля, е цената. Това не е защото хвърлям пари наоколо, а е така заради играча. Не е приятно, но такъв е пазарът. Трябва да се приспособим\", каза германецът.", "date": "2017.12.29", "title": "Моуриньо се впечатли от промяната в мнението на Клоп за скъпите трансфери"}
