{"url": "http://www.dnevnik.bg/sport/2017/09/26/3048864_ivelin_popov_napusna_s_kontuziia_pri_ravenstvo_na/", "text": "Ивелин Попов и клубният му тим  \"Спартак\" (Москва)  записаха второ поредно равенство в  Шампионската лига , завършвайки 1:1 с \"Ливърпул\" като домакин. След като преди две седмици руснаците съжаляваха за изпуснатата победа срещу \"Марибор\" сега се радваха на точката, която не дойде никак лесно срещу мърсисайдци. Бразилецът Фернандо изведе \"Спартак\" напред в 23-ата минута с прекрасно изпълнение от пряк свободен удар. Само осем минути по-късно Коутиньо изравни след пас на Садио Мане. Ивелин Попов  започна като титуляр и остана на терена до 84-ата минута, когато получи схващане и беше заменен от Лоренсо Мелгарехо. \"Спартак\" излезе четирима трима от основните си футболисти – капитанът Глушаков, водещият реализатор Куинси Промес, Зе Луиш и Комбаров. Руският шампион обаче игра много силно като колектив, хвърли много сили и макар, че игра по-малко с топката, беше много организиран в защита. Домакините разчитаха на контраатаки, а Ивелин Попов беше едно от оръжията в предни позиции. В 23-ата минута Самедов спечели нарушение в близост до наказателното поле, а Фернандо с красиво изпълнение не остави шанс на Лорис Кариус. \"Ливърпул\" веднага вдигна оборотите, като на няколко пъти Садио Мане и Мохамед Салах се озоваха на добри позиции, но шутовете им бяха блокирани от защитници на домакините. Стигна се до 31-ата минута, когато скоростна акция на гостите завърши с изравнителен гол на  Филипе Коутиньо . Бразилецът направи двойно подаване с Мане, влезе в наказателното поле и с мощен шут преодоля Артьом Ребров. След почивката \"Спартак\" се прибра по-дълбоко в собствената си половина, като в началните минути имаше натиск на гостите. След това изненадващо \"Ливърпул\" отстъпи инициативата и \"Спартак\" имаше няколко изгодни положения. В средата на втората част кадровите проблеми на \"Спартак\" станаха и по-сериозни след напускането заради травма на вратаря Ребров, който получи тежък удар в подбедрицата от Салах. На терена влезе 22-годишният Селихов, който се справи блестящо и направи няколко важни спасявания в края на мача. Ивелин Попов хвърли много сили, както в предни позиции така и помагайки в защита. Халфът получи крампи, а в 84-ата минута падна на тревата и даде сигнал, че не може да продължи. Българският футболист завърши двубоя с пробягана дистанция от 11.5 км и 81% точни пасове. Попов получава лека контузия само 10 дни преди мача на националния отбор с Франция от световните квалификации. В другия мач от групата \"Севиля\" разгроми \"Марибор\" с 3:0 и оглави класирането. Андалусийци имат четири точки, а \"Ливърпул\" и \"Спартак\" са с по две. Словенският шампион заема последното четвърто място с една точка. В следващите срещи на 17 октомври \"Ливърпул\" гостува на \"Марибор\", а \"Спартак\" приема \"Севиля\".", "date": "2017.09.26", "title": "Ивелин Попов напусна с контузия при равенство на \"Спартак\" с \"Ливърпул\""}
{"url": "http://www.dnevnik.bg/sport/2017/09/26/3048686_gustavo_kulma_prepodpisa_s_cska_do_2021_g/", "text": "Колумбийският нападател Густаво Кулма поднови договора си с ЦСКА. Настоящият контракт на крилото беше до края на този сезон, а новият е до лятото на 2021 г. 24-годишният Кулма има 36 мача за червените, в които вкара девет гола. Последните му попадения дойдоха при  успеха срещу \"Верея\" (3:0) в София . Наскоро Кулма каза в интервю \"този шампионат ще бъде нашият\" и очаква ЦСКА да спечели титлата. \"В момента имаме голям отбор, в който вече има и постоянство. Ние сме като едно семейство. Двама-трима играчи повеждат отбора, те са добре познати в България. Говоря за (Станислав) Манолев - страхотен играч, който ни сплотява, както и Бодуров, който е с много голям опит. Те двамата помагат на отбора да израства\", заяви той. \"Ръководството, спортно-техническият щаб и всички служители на футболен клуб ЦСКА пожелават на Густаво Кулма много здраве и успехи с червения екип\", обявиха червените в сайта си. ЦСКА  взе осем поредни победи и е начело с 25 точки , като води с една пред \"Лудогорец\". В следващия кръг червените гостуват на \"Етър\".", "date": "2017.09.26", "title": "Густаво Кулма преподписа с ЦСКА до 2021 г."}
{"url": "http://www.dnevnik.bg/sviat/2017/09/26/3048689_ministurut_na_pravosudieto_na_rumuniia_e_proveriavan/", "text": "Румънски прокурори от специалната агенция за борба с корупцията (DNA) по високите етажи на властта обвиниха министъра на правосъдието в намеса в наказателно разследване, засягащо двама високопоставени правителствени служители. Те поискаха Висшият съдебен съвет да провери коментари на Тудорел Тоадер във връзка с водено от тях разследване. В петък от DNA съобщиха, че разследват вицепремиера Севил Шайдех за злоупотреба със служебно положение във връзка с промяна статута на терени. Във връзка със същия случай от агенцията поискаха парламентът да одобри разследване и на Рована Плумб, отговаряща за еврофондовете. И двете отричат да са сторили нещо нередно. Прокурорите смятат, че те са помогнали през 2013 г. за незаконно прехвърляне на 320 хектара държавни земи под контрола на общинския съвет в Телеорман, който, от своя страна, ги е отдал за експлоатация от частни оператори. Трансферът е станал с укази на правителството, които според прокурорите противоречат на конституцията и на законите за управление на държавна собственост и националните водни ресурси. Тоадер каза във вторник пред журналисти, че съдът, а не прокурорите, трябва да проверят дали постановленията са били използвани законосъобразно. \"Коментарите на министъра на правосъдието за продължаващо наказателно разследване са форма на намеса в дейността на прокурорите\", се казва в реакцията на DNA. От Висшия съдебен съвет се иска да провери дали думите му \"могат да засегнат независимостта на правосъдната система\", тъй като той на практика поставя под въпрос законността на работата им. Миналия месец Европейската комисия изрази загриженост по повод планирана реформа на правораздаването, с която на министъра на правосъдието ще се предостави повече контрол над системата, което освен това и ще накърни напредъка на страната в борбата с корупцията.", "date": "2017.09.26", "title": "Министърът на правосъдието на Румъния е проверяван за намеса в разследване"}
{"url": "http://www.dnevnik.bg/biznes/2017/09/26/3048697_ot_1_ianuari_cigarite_i_alkoholut_shte_imat_novi/", "text": "Тютюневите изделия и бутилираните алкохолни напитки ще се продават с нов бандерол от 1 януари 2018 г., съобщи Министерството на финансите. По закон министърът утвърждава новите образци три месеца преди влизането им в сила, а заповедите за това са публикувани в днешния брой на \"Държавен вестник\". Единичните цени на бандеролите се запазват - за тютюневи изделия e 0.013 лв., а за алкохолни напитки – 0.032 лв.", "date": "2017.09.26", "title": "От 1 януари цигарите и алкохолът ще имат нови акцизни бандероли"}
{"url": "http://www.dnevnik.bg/sport/2017/09/26/3048482_protestut_na_amerikanskite_sportisti_-_pravo_na_izbor/", "text": "Конфликтът между американските спортисти и президента Доналд Тръмп продължава с пълна сила, а позициите им предизвикат двуполюсни реакции. Тръмп стана обект на масово недоволство, след като оспори правото на играчите да протестират по време на американския химн и призова за уволнение на всеки, който прибегне до подобни действия. Президентът обвини протестиращите спортисти в абсолютно неуважение към страната, химна, националния флаг и всички военни. Toй дори ги нарече \"кучи синове\". Това доведе до безпрецедентна вълна от протести по време на мачовете, в която за пръв път се включиха състезатели и отбори извън Националната футболна лига (НФЛ). \"Това е най-влиятелната позиция в света. Намираме се във времена, в които човекът, който заема най-влиятелната позиция в света, има възможност да ни обедини като хора, да вдъхнови младите и да им вдъхне спокойствието, че могат спокойно да се разхождат по улиците, без да бъдат съдени заради цвета на кожата или расата си. Само че на него не му пука\", заяви голямата звезда на баскетбола Леброн Джеймс. Протестите са насочени срещу расизма, социалната несправедливост и полицейската бруталност в страната. Те бяха подети от куотърбека на \"Сан Франциско 49\" Колин Каперник миналото лято, като той получи подкрепата на много свои колеги. \"Според мен това е неуважение към войниците, моряците, летците и всички онези, които се борят да защитят нашите права. И ние имаме правото да кажем, че не сме съгласни. Аз самият не съм фен на богати, разглезени спортисти, които не уважават нашия флаг\", заяви сенаторът от Тексас Тед Крус в подкрепа на мнението на Тръмп. Мнозина от най-популярните спортисти в САЩ, сред които и Леброн Джеймс, са заявявали, че няма да коленичат по време на химна от лични съображения. Те обаче категорично подкрепят правото на всеки да изрази своето недоволство. \"Всички ние имаме правото да изкажем нашите чувства и мисли. Уважавам това право. За мен лично моят глас е по-важен от коляното ми. Аз говоря пред медиите всеки ден и това, което казвам, достига до много хора. Но аз заставам зад всички тези момчета, защото тук не става въпрос за неуважение към флага и военните. Става въпрос за равенство и за това всеки да има мнение и право да говори свободно\", каза Джеймс. В понеделник Тръмп отново застана зад думите си, че протестиращите спортисти трябва да бъдат уволнени. \"Това е много неуважително към нашия флаг и към нашата страна. Така че аз наистина мисля, че собствениците (на отбори) трябва да направят нещо по въпроса.\" \"Ние имаме една велика страна и велики хора, които представляват нашата страна. Особено нашите войници. Те заслужават уважение. А когато коленичиш и не уважаваш американския флаг, това е неуважително отношение. Това няма нищо общо с расата. Никога не съм казвал нещо за расата. Тук става въпрос за уважение към нашата страна и нашия флаг\", каза още президентът на САЩ.  Друга от звездите на НБА - Стеф Къри от \"Голдън стейт уориърс\", неколкократно заяви, че заради несъгласието си с политиката на Тръмп не е сигурен дали ще се включи в традиционното посещение в Белия дом на шампиона в НБА. Водещият реализатор на \"воините\" - Кевин Дюрант, също каза, че няма да отиде. \"Не харесвам човека, който в момента ръководи Белия дом\", каза най-полезният играч в тазгодишните финали. Тръмп реагира, като написа в \"Туитър\": \"Посещението в Белия дом се счита за огромна чест за всеки шампион. Стеф Къри се колебае, в такъв случай поканата се оттегля.\" Ръководството на \"Уориърс\" отговори, че при това положение няма да посети Белия дом. \"Приемаме, че президентът Тръмп даде ясно да се разбере, че не сме поканени\", заявиха от клуба. Те възнамеряват вместо това да използват гостуването си на \"Вашингтон уизърдс\" през февруари, за да \"отпразнуваме равенството, единството и и разнообразието - ценностите, които ние следваме като организация\". \"Вярваме, че няма нищо по-американско от това гражданите на нашата страна да имат правото да изразяват себе си свободно по въпроси, които са важни за тях. Разочаровани сме, че нямахме възможността по време на целия този процес да изразим нашите мнения или да влезем в открит диалог по въпроси, засягащи нашите общности, чието повдигане считаме за важно\", каза още ръководството на шампионите в НБА. Леброн Джеймс реагира остро на публикацията на Тръмп, че оттегля поканата към Къри, и нарече президента \"задник\". \"Стеф Къри вече каза, че няма да отиде. Така че няма никаква нужда от покана. Да отидеш в Белия дом беше огромна чест, преди да се появиш\", обърна се звездата на \"Кливланд кавалиърс\" към президента чрез профила си в \"Туитър\". По-късно на пресконференция Джеймс заяви, че не съжалява, че е нарекъл Тръмп задник. \"Той не разбира силата, която има, бидейки лидер на тази прекрасна страна. Той не разбира колко много деца, без значение от расата, гледат на президента на САЩ като на извор на съвети, на лидерство, на окуражителни думи. Той не разбира това. Това е нещото, което ме натъжава повече от всичко друго.\" \"Това, което ме ядосва, е фактът, че той използва спорта като платформа да ни раздели. А спортът е толкова, толкова невероятен заради това, което може да направи за хората - без значение от размера, формата, расата, етноса, религията или нещо друго\", продължи Джеймс. \"Това е най-великата страна в света. Земята на свободата. Но ние все още имаме проблеми, както всички останали. И докато имаме тези проблеми, трябва да намерим начин да се обединим и да станем по-добри като хора. Защото хората управляват тази страна, а не един определен човек. И със сигурност не този човек\", завърши баскетболистът. Тръмп продължи с призивите за уволнения и призова феновете в САЩ да бойкотират всеки мач, в който някой коленичи или протестира под друга форма по време на изпълнението на националния химн. \"Това, което трябва да направите, е, като видите нещо подобно, дори само от един играч, да напуснете стадиона. Гарантирам ви, че това ще ги накара да спрат. Просто станете и си тръгнете\", призова американският президент.", "date": "2017.09.26", "title": "Протестът на американските спортисти - право на избор или неуважение"}
{"url": "http://www.dnevnik.bg/biznes/2017/09/26/3048722_karanikolov_razgovaria_s_ruskiia_poslanik_za/", "text": "Министърът на икономиката Емил Караниколов е обсъдил днес развитието на българо-руските търговско-икономически отношения на среща с руския посланик в София Анатолий Макаров, съобщи пресцентърът на министерството. Според съобщението двамата са акцентирали върху възможностите за разширяването и задълбочаването им. На срещата е било изтъкнато, че от началото на годината се отбелязва положителна тенденция на увеличаване на двустранния стокообмен с 35% до почти 2 млрд. долара към края на юни. Посланик Макаров е подчертал позитивната тенденция и изразил надежда тя да се запази и да се увеличи. Министър Караниколов е представил мерките за насърчаване на инвестициите, както и възможностите в индустриалните зони в страната. Задълбочаването на двустранното сътрудничество е във фокуса и на разговорите в Москва на енергийния министър Теменужка Петкова. Там  тя участва в  в заседание на работна група \"Енергетика\"  към Междуправителствената българо-руска комисия за икономическо и научно-техническо сътрудничество.  По време на срещите на Петкова вчера  руски компании са заявили желание  да участват в модернизацията на български енергийни обекти.", "date": "2017.09.26", "title": "Караниколов разговаря с руския посланик за двустранното сътрудничество"}
{"url": "http://www.dnevnik.bg/sviat/2017/09/26/3048738_makron_predloji_obsht_bjudjet_na_evrozonata_za/", "text": "Френският президент Еманюел Макрон представи в Сорбоната визията си за реформиране на Европейския съюз, включваща промени в еврозоната и задълбочено сътрудничество в отбраната и миграционната политика. След речта той потвърди, че нарочно е избрал да говори веднага след парламентарните избори в Германия, за да постигне по-голям ефект от идеите си. \"Някои казват, че е трябвало да изчакам да приключат коалиционните преговори в Берлин. Но ако бях постъпил така, реакцията в Германия щеше да бъде \"Предложенията ти са страхотни, но ги правиш прекалено късно - коалиционното споразумение вече определи какво ще правим с Европа в следващите 4 години\", цитира думите му \"Ройтерс\". КАКВО ПРЕДЛОЖИ ПРЕЗИДЕНТЪТ: Той повтори идеята си страните, използващи единна валута, да се договорят за   и да се гарантира стабилност на еврозоната срещу икономически сътресения. Когато засегна темата за икономическия суверенитет, Макрон обясни, че \"стабилна икономическа сила може да се изгради единствено около единна валута - от тази форма на икономически и монетарен съюз можем да създадем интегрирана Европа\". \"Фундаменталният въпрос не е за механизъм, който с магическа пръчица да реши всичките ни проблеми. Не става дума и за споделяне на натрупаните в миналото дългове или за решаване финансовите проблеми на една или друга държава. Това, което е заложено на карта, е намаляването на безработицата, засягаща една пета от европейските младежи.\" \"Такъв бюджет може да върви единствено ръка за ръка със силно политическо ръководство на  и парламентарен контрол на европейско равнище.\" Европа трябва да дефинира  , отразяваща икономическата реалност във всяка държава, добави той. Европа се нуждае от \" ... нека финансираме проучвания в нови области като изкуствения интелект\", каза още президентът за проблемите в цифровата сфера. \"Не можем да приемем, че има европейски компании, които се облагат с данъци, и международни, които не плащат\", добави той, визирайки транснационални корпорации, възползващи се от неизяснения въпрос къде трябва да се плаща данък - там където са регистрирани, или там, където се реализират продажбата им. Ръководителите на ЕС трябва да се заемат с въпроса за \"облагане на стойността там, където тя се създава, и това ще ни помогне да реформираме из основи данъчните си системи,   с единствената цел да избягват данъци\". Франция не се отказва от целта след по-малко от десетилетие - към 2024 година, да се постигне  , за което ще се извърши хармонизиране на съответните закони. \"Една още по-крехка Европа днес е подложена на ударите на вълните на глобализацията\", каза в речта си френският президент. \"Единственият път, гарантиращ бъдещето ни, е прераждането на Европа - суверенна, обединена и демократична.\" Според него към 2024г. страните членки трябва да се договорят за една \"по-опростена, по-прозрачна и по-малко бюрократична Европа\". Не можем да продължаваме с Европейска комисия от 30 членове - по един за всяка държава член\", добави той по повод разширяването на ЕС. Затова Макрон предлага  Според Макрон \"в началото на следващото десетилетие Европа трябва да разполага със   за действие\". \"Трябва да създадем за Европа  \", добави той. Френският държавен глава се обяви против индивидуални акции за проблема с имиграцията, \"защото само в рамките на Европа можем ефективно да защитим границите си и да посрещнем нуждаещите се от защита по достоен начин, докато в същото време връщаме онези, които не отговарят на критериите да станат бежанци\". \"Нужна ни е   и търсещите убежище, която да ускори и хармонизира процедурите в различните страни\" добави той. Постепенно трябва да се изгради и  , за да гарантира по-добра защита на външните граници на ЕС, допълни Макрон. По повод миграционните вълни и проблемите, които създава Африка, президетът настоя, че \"повече не можем да гледаме на Африка като на заплаха, тя ни е партньор и помощта за развитие на континента трябва да се увеличи\". Относно защитата на околната среда и цената, която плащат бизнесът и потребителите за това, Макрон каза, че \"се нуждаем от , това е неизбежно\". Според него \"проучвания сочат, че не е ефективен данък за въглеродните емисии под 25-30 евро на тон\". Така той заявява желание допълнително да се облагат при внос продукти, създадени в чужбина, където екостандартите са по-ниски и поради това по-евтини, но предизвиканото от производството им замърсяване се разнася по цялата планета. В проектобюджета за следващата година е записано, че Франция ще повиши от 30.5 на 44.6 евро на тон т.нар. въглероден данък. Съгласно приетият при предходната администрация план от 2015 г. размерът на този екоданък трябва да достигне 100 евро на тон до 2030 г.", "date": "2017.09.26", "title": "Макрон предложи общ бюджет на еврозоната за финансиране на инвестиции"}
{"url": "http://www.dnevnik.bg/zelen/2017/09/26/3048730_ekoministurut_informira_evrokomisar_karmenu_vela_che/", "text": "Министърът на екологията Нено Димов е информирал еврокомисаря по околна среда, морско дело и рибарство Кармену Вела, че ще търси международна експертиза, която да прецизира границите и режимите на защита в  понто-сарматските степи , част от европейската мрежа Натура 2000, съобщават от пресцентъра на МОСВ. Такива бяха заявките на министър Димов след организираните протести в региона, които обявиха, че защитата на степите застрашава поминъка на местните хора и два пъти бойкотираха обществени обсъждания на плана за тяхната защита, с експерти и учени от БАН, изготвили документа. Местните власти отказаха разговори въпреки  че стана ясно, че ограниченията засяга много малка част от териториите в района на Калиакра  и повечето не са земеделски земи. Планът трябваше спешно да заложи мерки за опазването на последните оцелели защитени степи след презастрояването на Калиакра с вятърни перки и голф игрище, заради които Брюксел ни осъди. В момента – заради отлагане приемането на плана, рискът от финансови санкции е голям Но според Димов проблемът в случая е, че предложените от българските експерти граници на защитени територии не са достатъчно благонадеждни и затова тепърва ще търси мнение на чужди експерти. По казуса \"Калиакра\" министър Димов и комисар Вела са набелязали съвместни действия за намиране на балансирано решение, което да защити както местообитанията на понто-сарманските степи, така и интересите на местните общности и собствениците на имоти в района, обясняват от МОСВ. В съобщението не се казва обаче какви са тези мерки. Причината за визитата на Нено Димов в Брюксел са двете наказателни процедури срещу България за мръсния въздух и по казуса \"Калиакра\", съобщават от пресцентъра на МОСВ.  По наказателната процедура за въздуха двамата са се съгласили, че това е \"изключително тежък проблем, който има не само екологично, но и социално-икономическо измерение\". За да не бъдат наложени санкции на България, трябва да бъдат положени съвместни усилия на различни институции и министерства за решаване на проблема с наднормени стойности на фини прахови частици във въздуха. Основна роля за реализирането на мерките за подобряване на чистотата на въздуха да имат местните власти, подчертават от ведомството. Според МОСВ, Комисията се ангажира да помага в този процес. Министър Димов и комисар Вела се съгласиха да бъдат организирани работни срещи по проблема, първата предстои до края на 2017 година. На нея ще бъдат представен проект с конкретни мерки на национално ниво, разработен от Световната банка. ", "date": "2017.09.26", "title": "Екоминистърът информира еврокомисар Кармену Вела, че ще търси чужди експерти за \"Калиакра\""}
{"url": "http://www.dnevnik.bg/kultura/2017/09/26/3048663_bulgarskiiat_film_korab_v_staia_shte_se_sustezava_na/", "text": "Българският филм \"Кораб в стая\" на режисьора Любомир Младенов ще направи дебюта си в конкурсната програма на фестивал в Токио. 30-ото издание на престижния кинофорум ще се състои от 25 октомври до 3 ноември в японската столица. Камерната драма на Любомир Младенов разказва за фотограф, който се увлича по млада жена, чийто брат има психически проблеми. \"Филмът е за изгубеното вдъхновение и как то може да се намери на необичайни места. Посланието е позитивно\", каза пред \"Дневник\" режисьорът Любомир Младенов, който е режисьор на документалния \"Витоша\" и на игралния \"Ловен парк\". В главните роли са Цветан Алексиев, Елена Димитрова, Катерина Керемидчиева и Иван Димитров. Оператор е Диан Загоричинов, продуценти - Надежда Косева и Светла Цоцоркова, а копродуценти - братя Чучкови. \"Кораб в стая\" ще се състезава в основния конкурс с още 14 заглавия от цял свят, включително новият филм на Маргарете фон Трота Forget about Nick и Grain на Семих Капланоглу - носителят на \"Златна мечка\" от Берлинале 2010 г. за \"Мед\". Токийският фестивал е един от 15-те \"големи\" световни състезателни фестивала - заедно с Кан, Берлинале, Локарно, Венеция и други - и един от двата най-важни в Азия. В предни годининагради оттам са взимали \"Урок\" на Кристина Грозева и Петър Вълчанов (специална награда на журито 2014) и \"Източни пиеси\" на Камен Калев с Гран при от 2009 г.", "date": "2017.09.26", "title": "Българският филм \"Кораб в стая\" ще се състезава на фестивала в Токио"}
{"url": "http://www.dnevnik.bg/sport/2017/09/26/3048754_alpinistut_ivan_tomov_izkachi_manaslu/", "text": "Алпинистът Иван Томов е изкачил връх Манаслу (8156 м), обяви той в профила си във \"Фейсбук\". \"И така. Манаслу. Стартирах тази нощ в 1.30 и се качих в 6.05 от лагер 4 (7440 м.) и си слязох в базов лагер (5000 м.) в 13 часа. Изкачих се на 13-ия ден след пристигането в базовия лагер, прекарвайки шест нощи в планината и седем в базов\", заяви Томов. Това е вторият осемхилядник, на който българинът стъпва. През 2014 г.  той се качи на Броуд Пик (8047 м) заедно с Боян Петров . През юли 2016 г. Томов направи неуспешен опит на Нанга Парбат (8126 м). Тогава прекрати експедицията си заради здравословни проблеми. Боян Петров  стана първият българин, стъпил на Манаслу  - направи го на 30 септември 2015 г. Почти веднага след това  на върха се качи и Атанас Скатов .", "date": "2017.09.26", "title": "Алпинистът Иван Томов изкачи Манаслу"}
{"url": "http://www.dnevnik.bg/ot_vas/novini_ot_vas/2017/09/26/3048670_evropeisko_razvitie/", "text": "Видими резултати в периода 2007 - 2017 г. Дали заради мрачното време и дъжда, но днес \"красотите\" на иначе престижния квартал в полите на Витоша - \"Симеоново\", изпъкват повече от обикновено. С особено вълнение споделям с вас видяното в рамките на прехода от автобусната спирка до дома ми. Мисля, че заслужаваме напълно да ни свалят по 3 кожи, когато плащаме данъци. Всичко започна от качването в автобуса. Автобус 98 (на снимката).", "date": "2017.09.26", "title": "Европейско развитие"}
{"url": "http://www.dnevnik.bg/sport/2017/09/26/3048727_bfs_globi_surovo_chetiri_kluba_za_necenzurni_i/", "text": "Комисията по етика и феърплей към Българския футболен съюз (БФС) глоби с общо 9000 лева четири клуба след изиграването на десетия кръг в Първа лига. Санкционираните отбори са ЦСКА, \"Славия\", \"Берое\" и \"Левски\", като основанието за наказанието са \"нецензурни и вулгарни скандирания\" на феновете по време на мачовете. Всички те ще трябва да платят глоби по 1000 лева. \"Берое\" е глобен с още 5000 лева заради \"неизпълнение разпоредбите на делегата\". От клуба заявиха пред \"Дневник\", че не са наясно за какво е глобата, но предположенията са, че не е бил свален транспарант, закачен на оградата по време на мача с \"Левски\". На издигнатия плакат пишеше: \"Каква съдба да си слуга на Домус ага... БФС оставка\". В събота ръководството на  ЦСКА излезе с иронична декларация към феновете на отбора  да спрат с агресията и обидите към противниците. От клуба призовават феновете си да няма псувни по съдии и съперници, а запалянковците да негодуват с \"много по-позитивен и приятелски да изказват мнението си за тях\". \"В случай на несправедливи решения, които ощетяват отбора ни, ви съветваме да бъдете учтиви към тях, да не нагрубявате тяхната крехка психика и роднини, за да не се стига до нови грешни отсъждания срещу нас\", допълват от клуба с уточнение да се използва \"хубавия български книжовен език\". Президентът на \"Славия\" Венцислав Стефанов пръв изрази недоволството си за отношението на привържениците на другите отбори. Комисията за етика и феърплей към  БФС  пък обяви, че ще предприеме мерки, за да \"наложи толерантност и спортсменство по футболните терени в България\".", "date": "2017.09.26", "title": "БФС глоби сурово четири клуба за \"нецензурни и вулгарни скандирания\""}
{"url": "http://www.dnevnik.bg/bulgaria/2017/09/26/3048761_cacarov_se_sreshtna_s_federalen_prokuror_ot_sasht_i/", "text": "Главният прокурор Сотир Цацаров се срещна днес с федералния прокурор на Южна Калифорния Робърт Киафа, съобщи пресцентърът на държавното обвинение. Киафа е на посещение в България по покана на посолството на САЩ и на фондация \"Риск Монитор\". Предвижда се той да изнесе лекции пред съдиите и прокурорите от Специализирания съд и Специализираната прокуратура за антикорупционни разследвания и за разследване на престъпления в обществените поръчки, се казва още в съобщението. Двамата обвинители са обсъдили проблемите с незаконната миграция, с организираната престъпност и корупцията. Делата в Южна Калифорния, свързани с незаконна миграцияq били между 3 000 и 5 000 годишно, коментирал Киафа. Той е посочил обаче, че не всички случаи се превръщат в наказателни производства. Цацаров му обяснил, че според българското законодателство всяко незаконно преминаване на границата е престъпление и се разследва от прокуратурата. Федералният прокурор от САЩ е успокоил Цацаров, че в случаите на наказателни дела срещу политически фигури прокуратурата винаги е упреквана, че се превръща в средство за политическо наказание - това се разбира още от съобщението на държавното обвинение. Гостът допълнил, че обвиненията на прокуратурата се доказват в съда, без значение дали има тълкувания на действията на обвинението от трети страни. Двамата са се обединили около становището, че работата на правоохранителните органи може да е успешна само ако разследващи и прокурори работят заедно.", "date": "2017.09.26", "title": "Цацаров се срещна с федерален прокурор от САЩ и обсъдиха незаконната миграция и корупцията"}
{"url": "http://www.dnevnik.bg/evropa/zemedelie/2017/09/26/3048774_ek_otdelia_2_mln_evro_za_merki_sreshtu_dvoiniia/", "text": "Насоки към държавите-членки за противодействие на нелоялните търговски практики и отделянето на 2 млн. евро за допълнителни изследвания и изготвянето на методология за сравними анализи. Това са първите действия, които ЕК предприема срещу предполагаемия двоен стандарт на храните на мултинационални компании, предлагани на пазарите в Западна и Източна Европа, стана ясно от съобщение на комисията, публикувано във вторник. За проблема, за който сигнализират от няколко години държавите в Централна и Източна Европа, се заговори усилено през последните месеци, а през юли стана ясно, че ЕК отхвърля на този етап идеята да се изготви допълнително законодателство по темата, но ще предложи други мерки, свързани с институциите за защита на потребителите в държавите-членки. Според предложението на ЕК сега се планира да бъдат отделени 2 млн. евро от европейския бюджет, които ще се ползват за установяването на евентуален двоен стандарт на храните. Планът е 1 млн. евро от тази сума да бъдат предоставени на европейския Съвместен изследователски център (JRC) за разработване на методика, чиято цел е да подобри сравнителните изследвания на храни, които се правят от различни институции и организации в държавите-членки. Идеята е \"държавите-членки да могат да обсъждат този въпрос на солидна споделена научна основа, която е една и съща за всички\", става ясно от информацията на комисията. Останалите 1 млн. евро пък ще бъдат отделени за допълнителни изследвания и проучвания за качеството на храните в отделните държави-членки. Тази мярка вече бе обявена от председателя на ЕК Жан-Клод Юнкер в годишната му реч за състоянието на Съюза. Тогава той каза, че не приема \"в някои части на Европа на хората да се продават храни с по-ниско качество, отколкото в други държави, въпреки че търговската марка и опаковката са едни и същи\". ЕК е публикувала и насоки към държавите-членки, в които се обясняват изискванията на законодателството на ЕС в областта на храните и защитата на потребителите, които различните институции трябва да вземат под внимание, когато анализират евентуален проблем с различно качество на продуктите. В тях се казва още, че \" в случай, че при дадено нарушение е налице трансграничен елемент, органите за защита на потребителите могат да действат чрез мрежата за сътрудничество\" в това направление на европейско ниво. Дебатът за евентуалния двоен стандарт при храните бе повдигнат още през 2011 г., когато словашка неправителствена организация установи, че в някои хранителни продукти, продавани в Западна и Централна и Източна Европа, има разлики в две направления. От една страна в \"източноевропейските\" продукти се ползват по-евтини заместители на основни съставки, а от друга- има разминаване в количеството им. От началото на годината тази тема бе повдигната активно и от Вишеградската четворка като Унгария, Чехия и Словакия предоставиха допълнителни изследвания, според които има разминавания в качеството. Българската агенция за храните също проведе проучване през пролетта на 30 продукта като беше установена минимална разлика в съдържанието на някои от тях.", "date": "2017.09.26", "title": "ЕК отделя 2 млн. евро за мерки срещу двойния стандарт на храните"}
{"url": "http://www.dnevnik.bg/sviat/2017/09/26/3048720_srubski_chetnicheski_komandir_e_osuden_v_hurvatiia_na/", "text": "Съд в хърватския град Сплит призна за виновен и изпрати за 15 години в затвора бивш командир на сръбски четнически отряд заради това, че по време на гражданската война при разпадането на Югославия е изтезавал и убивал войници и цивилни. Драган Василкович, който е на 62 години и е известен още като Капитан Драган, има сръбско и австралийско гражданство. Той бе обвинен в нарушаване на Женевската конвенция при мъчения и убиване на хърватски военни и полицаи в Книн. Освен това под негово командване в периода 1991-1993г. са извършвани престъпления край градовете Глина и Бенковац. Процесът продължи една година и Василкович отрече да е извършвал каквито и да е престъпления. Най-вероятно адвокатите му ще обжалват присъдата. Той бе екстрадиран в Хърватия преди две години след като в продължение на 9 години води битка да не бъде връщан на Балканите. Сърбинът е живял в Пърт и е работел като голф инструктор под името Даниел Снеден. Василкович е първият австралиец, екстрадиран по обвинения в извършване на военни престъпления. Присъдата идва повече от две десетилетия от кървавите събития в Хърватия и Босна и Херцеговина и 13 години, след като бе издадена заповед за задържането му. В присъдата се казва, че ще се вземат предвид сроковете, които е прекарал в ареста в Австралия и в затвора в Сплит, което означава, че ще трябва да излежи само три години и половина от присъдата, ако тя се потвърди на последна инстанция. Освобождаването му може да дойде още по-рано, защото в Хърватия има възможност излизането на свобода да стане след излежаването на две трети от присъдата.", "date": "2017.09.26", "title": "Сръбски четнически командир е осъден в Хърватия на 15 години затвор за военни престъпления"}
{"url": "http://www.dnevnik.bg/video/2017/09/26/3048781_video_ruski_strategicheski_bombardirovachi_atakuvat/", "text": "Руската армия отново използва стратегически бомбардировачи, за да подкрепи с крилати ракети настъпление на сирийската армия в района на Дейр аз Зор, последната голяма крепост на ислямистите в Сирия. Министерството на отбраната разпространи видео запис на излитащите ракетоносци Ту-95МС и летящите цистерни Ил-78 от авиобаза \"Енгелс\" в Саратовска област. Преди нанасяне на удара самолетите са преминали през въздушното пространство на Иран и Ирак. На записа се вижда, че в един момент те са били съпровождани от изтребители Су-30 и Су-35, както и няколко експлозии, които според описането са моментите на попадение на ракетите Х-101. Военните изброяват, че \"с внезапни удари от въздуха са били унищожени командни пунктове, райони на съсредоточаване на бойци и струпване на техника, както и складове с боеприпаси\". Съобщението не съдържа обяснение защо срещу такива цели и противник без модерни зенитни системи са използвани ракети с обсег от 5000 км, които имат вариант и за ядрена бойна глава.", "date": "2017.09.26", "title": "Видео: Руски стратегически бомбардировачи атакуват ислямисти в Сирия"}
{"url": "http://www.dnevnik.bg/sport/2017/09/26/3048171_arsenal_izluga_uest_bromich_v_mach_sus_sporni_sudiiski/", "text": "\"Арсенал\" извоюва много трудна победа с 2:0 при домакинството на \"Уест бромич\" в последния мач от шестия кръг на Висшата лига. Два гола на Александър Лаказет донесоха трите точки на \"артилеристите\" в равностоен двубой, белязан от доста спорни съдийски решения. Попаденията за лондончани паднаха при статични ситуации - свободен удар и дузпа, които бяха отсъдени за дискусионни нарушения. В същото време гостите от Западен Мидландс не получиха наказателен удар въпреки основателните си претенции. Срещата на \"Емиратс\" тази вечер ще бъде запомнена и с едно историческо постижение. Полузащитникът на \"Уест бромич\"  Гарет Бари подобри рекорда за най-много изиграни мачове  във Висшата лига. Той записа 633-ото си участие в английския елит, за да изпревари легендата на \"Манчестър юнайтед\" Раян Гигс. Мениджърът \"Уест бромич\" Тони Пюлис пък записа своя мач №100 във Висшата лига. \"Емиратс\" обаче отново не се оказа щастливо място за 59-годишния специалист, за когото това беше 11-а загуба от 11 шампионатни гостувания срещу \"Арсенал\". Историческо постижение имаше и на сметката на Лаказет. Рекордната покупка на \"Арсенал\" се разписа във всяко един от първите си три домакински мача във Висшата лига - нещо, което не е правил нито един футболист досега. Първата опасност в двубоя между \"Арсенал\" и \"Уест бромич\" дойде в четвъртата минута, когато Алексис Санчес завъртя добре топката от пряк свободен удар, но тя премина малко встрани от далечната греда. Четири минути по-късно Джей Родригес беше изведен зад защитата и се устреми към вратата на \"Арсенал\". Той финтира Шкодран Мустафи и беше фаулиран, но реши да се изправи и да стреля. Ударът му към далечния ъгъл беше спасен от Петер Чех, след което топката се отби в страничния стълб. Джейк Ливърмор получи шанс за добавка, но отправи неточен удар. В 18-ата минута главният съдия Боби Мадли отсъди пряк свободен удар на границата на наказателното поле за доста леко падане на Мохамед Елнени. Алексис Санчес се зае с изпълнението и стреля точно, Бен Фостър спаси, но топката попадна в Лаказет, за когото остана да насочи с глава топката в опразнената врата на три метра от голлинията. До края на полувремето \"Уест бромич\" имаше две изключителни възможности да изравни. В 38-ата минута гостите организираха скоростна контраакта по левия фланг. Гжегож Криховяк спечели много терен в половина на \"Арсенал\", стигна до наказателното поле и центрира към далечната греда за Джей Родригес. Нападателят отправи точен удар с глава и успя да преодолее Петер Чех, но Начо Монреал направи зрелищно изчистване от самата голлиния. В последните секунди преди почивката Киърън Гибс свали топката към далечната греда за Родригес, който отново се озова на голова позиция. Нападателят обаче отново нямаше късмет при удара си с глава. Шест минути след началото на втората част \"Арсенал\" беше много близо до второ попадение. Лаказет овладя топката в наказателното поле и си отвори позиция за изстрел, но топката профуча над вратата. В 66-ата минута Аарън Рамзи проби по аутлинията вляво от вратата и падна след единоборство с Алън Ньом. Боби Мадли реши, че има основания да отсъди наказателен удар, а Лаказет не сгреши от бялата точка. Четири минути по-късно френският нападател имаше възможност да запише хеттрик. Той преодоля Бен Фостър след подаване от дълбочина, но си затвори ъгъла и отправи доста неточен удар. \"Арсенал\" контролираше ситуацията в последните 20 минути и не позволи на \"Уест бромич\" да се върне в мача. Така \"артилеристите\" постигнаха 11-ата си поредна домакинска победа във всички турнири. Тимът на Арсен Венгер записа третия си шампионатен успех за сезона и събраха 10 точки. Лондончани изостават с една точка от \"Тотнъм\", \"Ливърпул\" и \"Уотфорд\", които разделят четвъртата позиция. \"Манчестър сити\" и \"Манчестър юнайтед\" са начело с по 16 точки, следвани от шампиона \"Челси\" с 13.", "date": "2017.09.26", "title": "\"Арсенал\" излъга \"Уест бромич\" в мач със спорни съдийски решения"}
{"url": "http://www.dnevnik.bg/analizi/2017/09/26/3047880_obshtestvo_ili_glutnica/", "text": "Мила родна картинка в метрото... Две момчета, приблизително на по 15 години, седят с изпружени крака. На \"Вардар\" се качва майка с момиченце на не повече от 5 годинки. Момчетата си прибират краката, за да могат двете да застанат пред тях. Мъж на около 50-те, стоящ наблизо, съвсем спокойно, даже бащински казва на момчетата да станат, та да може майката и детето да седнат, да не ги блъскат хората, които ще се качат на \"Константин Величков\". И почти шеговито добавя, че двете момчета я какви юнаци са станали вече, никаква блъсканица няма да им е проблем. Момчетата го гледат с безразличие, макар и очевидно примесено с леко колебание. В този момент седящата до тях жена, към 40-годишна, оказала се майка на едно от момчетата, почти избухва: Какви са тия глупости? От цялото метро тях ли намерихте да разкарате!? Искате от малки да учим децата си да са будали, да са слаби, да не си бранят интересите, да отстъпват своето на другите! Хората наоколо онемяха. И аз онемях. Помислих си – как тази жена възпитава своя син (а може би има и друго дете)? Тя не е хептен млада, не е проста или тъпа... За нея отстъпването на място в метрото на по-нуждаещ се не е въпрос на ценност, а въпрос на борба за оскъден ресурс, т.е. на брутална борба или-или - или тя, или другият човек.  – ако аз печеля, ти губиш; победа-загуба, win-lose. Този тип конфликти, особено когато са за оскъдни ресурси (както в случая - 1 място за сядане), са с минимално социално съдържание, т.е. те са практически биологически конфликти, казано по-натурално – животински. А когато човек е настроен да разглежда практически всички спорни ситуации като конфликти от този тип, той развива определени сетива, способности, нагони, нагласи, комплекси и неизбежно става безсърдечен, лош, зъл и нагъл. ", "date": "2017.09.26", "title": "Общество или глутница"}
{"url": "http://www.dnevnik.bg/sviat/2017/09/26/3047840_moje_li_berluskoni_da_obedini_italianskite_desni/", "text": "Бившият италиански премиер Силвио Берлускони се върна на предната линия на италианската политика. Той даде заявка да оглави намиращата се в подем умерена десница на парламентарните избори, които се очаква да бъдат в началото на 2017 г. Точно в същия момент неговият съюзник  Матео Салвини  говореше пред членове на своята партия - \"Северната лига\", и изрази своите амбиции да стане следващия министър-председател. \"Салвини - премиер!\" се четеше на плакат, закачен на катедрата. В действителност за нито един от двамата не изглежда вероятно да оглави следващото правителство, в случай че успеят да постигнат изборна победа, и вече се появяват алтернативни кандидати. \"Явно е в ход борба за надмощие между Берлускони и Салвини, но тя няма да излезе извън контрол. Двамата добре знаят, че един открит сблъсък между тях ще бъде самоубийствен за влиянието им сред избирателите\", каза Пиетро Игнаци, професор по политология от Болонския университет. \"Истината е, че двамата ще останат начело на своите партии, но нито един от тях няма да бъде следващият министър-председател\", добави той. Това ще открие пътя за консенсусен кандидат, който ще трябва да изглади огромните различия между трите основни десни партии - от яростната антиевропейска платформа на \" Северната лига\"  и \"Италиански братя\" до проевропейската визия, която Берлускони прегърна. Последните проучвания на общественото мнение показват, че триото на отдавнашните съюзници води в анкетите, според които те ще получат общо 35% от гласовете, като антиимигрантската \"Северна лига\" с около 15% има лека преднина пред  \"Форца Италия\"  на Берлускони. Другите две големи партии - антисистемното движение  \"Пет звезди\"  и управляващата левоцентристка Демократическа партия (ДП), имат по около 28 процента. \"Пет звезди\" изключа възможност да се коалира с когото и да било, а електоратът на левия център се свива заради яростните боричкания между различните леви партии. Берлускони се завръща Според сегашната избирателна система никоя партия или блок няма изгледи да спечели достатъчно места, за да управлява самостоятелно. Политическите наблюдатели обаче смятат, че вятърът духа в платната на десния център след години на неблагоприятен за него развой и това му дава предизборен импулс. Берлускони безславно се оттегли  от властта през 2011 г. по време на дълговата криза. Затънал в секс скандали и проблеми с правосъдието, той впоследствие бе изгонен от Сената и получи забрана да заема изборни длъжности заради присъда за данъчна измама от 2013 г. След сложната сърдечна операция, която претърпя миналата година, повечето анализатори му написаха политически некролог. Не за пръв път обаче медийният магнат, сега 81-годишен, се съвзе. Сега той обжалва пред Европейския съд за правата на човека наложената му забрана да се кандидатира в избори. Заседанието на съда е насрочено за ноември, но решението вероятно ще се забави с няколко месеца, което почти сигурно означава, че той няма да може да се кандидатира в следващите национални избори, които трябва да се състоят не по-късно от май 2018 г., а най-вероятно през март. \"Въпреки възрастта си Берлускони гори от желание отново да седне в премиерския стол. Това ще бъде неговото последно \"Ура!\". Реално погледнато обаче, това надали ще се случи\", каза високопоставен представител на \"Форца Италия\", който отказа да бъде назован по име заради деликатността на темата. Многозначително е, че Берлускони направи завръщането си на политическата сцена на събитие, организирано от неговия виден съпартиец  Антонио Таяни , който в момента е председател на Европейския парламент. Според източници от \"Форца Италия\" Таяни е на челно място за заместник на Берлускони. Компромис Докато името на Берлускони се свързва със спомените за секс купоните, станали известни като \"Бунга-бунга\", и с цветистия му език, Таяни е далеч по-слабо колоритна личност, а неговите проевропейски инстинкти го правят фигура, вдъхваща доверие на международните пазари. Именно тези инстинкти биха представлявали проблем за хардлайнерските съюзници на Берлускони, които редовно клеймят Европейския съюз и неведнъж са настоявали Италия да излезе от еврозоната. \"Лидерът на десния център трябва да бъде избран по прозрачен начин, вероятно чрез първични избори\", каза в неделя по телевизия \"Скай Италия\" Джорджа Мелони, която е начело на \"Италиански братя\". \"Струва ми се, че Таяни трудно би се наложил\", отбеляза тя. \"Италиански братя\" е малка националистическа партия, антиимигрантска и противничка на еврото. Тя се опитва да се разграничи от \"Северната лига\" с аргумента, че оперира в цялата страна, а не само в богатия Север. Окрилен от силните резултати на \"Северната лига\" в анкетите, Салвини казва, че лидерът на партията, която спечели най-много гласове на изборите догодина, трябва автоматично да стане кандидат за премиер. Но Берлускони, който четири пъти е заемал този пост, изключва възможността да предаде щафетата на властта на Салвини, който се прегърна с европейската крайна десница и обяви подкрепата си за френския \"Национален фронт\". \"Ние създадохме десния център в Италия и винаги сме го ръководили, излагайки и изпълнявайки неговата програма\", каза Берлускони в неделя. Двамата (със Салвини) не са си говорили от месеци, като казват, че обсъждането на стратегията не е спешен въпрос. Политически анализатори подхвърлят тезата, че за настроената в полза на бизнеса \"Форца Италия\" може да се окаже по-лесно да създаде правителство на националното единство с ДП на бившия премиер  Матео Ренци,  отколкото със \"Северната лига\". Лоялисти на \"Форца Италия\" обаче отхвърлят подобна идея. \"Ние управлявахме години наред в правителство заедно със \"Северната лига\", а сега управляваме заедно с нея в регионите, и то добре\", каза депутатът от \"Форца Италия\" Дебора Бергамини. Един такъв пример е регионалната коалиция в Лигурия, оглавявана от Джовани Тоти от \"Форца Италия\". Миналия уикенд той присъства на предизборни митинги както на \"Форца Италия\", така и на Северната лига, а този уикенд и на митинг на \"Италиански братя\". \"Тоти внимателно гради мостове между трите партии и би бил естествен избор да оглави една национална коалиция\", каза Игнаци от Болонския университет. /БТА", "date": "2017.09.26", "title": "Може ли Берлускони да обедини италианските десни"}
{"url": "http://www.dnevnik.bg/detski_dnevnik/2017/09/26/3038973_ima_li_zabraneni_hrani_za_decata_i_koga_e_nai-vajno_da/", "text": "С Здравето на децата е отговорност на родителите. Безусловно. Освен всичко друго, или може би на първо място, това включва възпитаването им в  усет към здравословното и разумно хранене , активния начин на живот и пълноценния сън. И трите неща са ключови фактори за поддържането на здравословно тегло, особено при подрастващите, когато хормоните на растежа бушуват. Но това възпитание не трябва да става със забрани и ограничения въпреки всички широкодостъпни и широкорекламирани вредни изкушения, а с личния пример на родителите и с осигуряване на условия за здравословен живот у дома и в училище, казва диетологът д-р Митко Ригов. За децата никоя храна не е забранена, стига да е с мярка, обобщава той. Д-р Ригов е главен асистент и диетолог в отдел \"Хранене и диетика\" в \"Александровска болница\" и специалист в собствен кабинет. \"Дневник\" го потърси за съвети към родителите как да научат децата си на принципите на здравословното хранене и как да предотвратят натрупването на наднормено тегло, което в момента е  проблем на всяко пето българско дете . Растеж, а не трупане  В пубертета е нормално подрастващите да наддават маса. Те са в процес на развитие и растеж, така че увеличаването на теглото е напълно естествено. Важното обаче е това тегло, което детето качва, да не са излишни телесни мазнини, а да бъде активна маса – мускулна и костна, казва д-р Ригов. Натрупването на излишни мазнини в този момент иначе става предпоставка за влошен здравен статус в бъдеще. Постигането на добро тегло при растежа зависи от цялостния режим на хранене - честотата, продуктовия набор, приготовлението на храната с щадящи кулинарни технологии, а не с пържене и паниране; но също от голямо значение e и движението и недопускането на застоял начин на живот. Това което детето приема като храна, трябва да има еквивалентен разход на енергия и всичко ще бъде наред, казва специалистът. Натрупването на мазнини си личи, ако се появи коремче, така наречените \"паласки\" или пък наедряване в областта на гърдите, което най-много издава момчетата за излишните килограми, защото за момичетата е по-нормално. \"Виждал съм деца с наднормено тегло на различни възрасти – както на 7, така и на 10, така и на 12, или на 15-17. Трудно е да се каже, че само пубертетът е рисков. Тогава ефектът може да е по-изявен и има вероятност наднорменото тегло да ускори развитието, но в същото време тийнейджърите са вече по-активни и обръщат повече внимание на вида си - искат да изглеждат по-добре, да се харесват на себе си и на другия пол и полагат повече усилия. Така излизат с добро тегло след 12-14-а година, защото се занимават със себе си, активни са и обикновено не са склонни да трупат излишно тегло\", казва диетологът. Уроци по здраве  Теглото зависи от много фактори – наследственост, здравословно състояние и разбира се най-важното е начинът на хранене и начинът на живот, повтаря д-р Ригов. Това е комплексен проблем и подходът трябва да бъде такъв. На първо място вкъщи трябва да му се осигурят условия за добро хранене и най-важното, което да възприеме в режима си, е  . \"Първата работа сутрин като стане преди да отиде на училище трябва да е да закуси. Това е много важно, а повечето деца не го правят. Закуската може да бъде най-либералното ядене за целия ден, каквото иска може да си хапне детето\", казва д-р Митко Ригов. Разбира се, закуската може да е либерална, но трябва да се мисли и кои са най-важните храни за подрастващите в този период – храни, които ще им дадат пълноценни белтъчини, калций, желязо и други микроелементи, добри мазнини и въглехидрати. Обядът и вечерята също трябва да са планирани и да не се пропускат. Редовното хранене като цяло е задължително за здравословното тегло, като между основните хранения може да има и допълнителни. Старият познат принцип, че трябва  , все още е най-верният. Децата могат да се научат на правилния начин на хранене на първо място от личния пример на родителите си и когато и у дома и в училище са им осигурени необходимите условия, смята д-р Ригов. \"Това може да стане както с един вид просвета при диетолог или със специализирана литература, но най-вече като от най-ранна възраст им се показва на практика. И не със забрана, защото забраните не винаги вършат добра работа, но с личен пример и с постоянство\", коментира той. Проблемът е, че ако едно семейство полага такива усилия за възпитанието за хранене на детето си, десет други няма да го правят и то пак ще се влияе сред приятелите си и да консумира неща, които не би трябвало да са чести в хранителния му режим. Изкушенията  Изкушенията, за които всички знаем, че не са полезни като чипсовете и вафлите, са всъщност най-рекламирани и най-достъпни за децата. \"Но за децата няма забранени храни, тук говорим да се възпитава едно добро хранително поведение като цяло. Да се хранят по-често, да им се позволяват храни, които те предпочитат. Ако тези храни не са от най-добрите, те да са  , но да ги има\", казва диетологът. По думте му децата трябва да се научат активно да избират храната си, но като им се даде необходимата информация. Могат да си позволяват по-високо калорични изкушения, но да знаят, че е по-добре да ги изядат по-рано през деня, когато са най-активни, отколкото вечер. Умерено да ползват компютри и устройства и да се движат повече. И също да си лягат и да стават навреме както през учебната година така и през ваканцията, защото за здравословния начин на живот няма почивка.", "date": "2017.09.26", "title": "Има ли забранени храни за децата и кога е най-важно да се яде: Съветите на диетолога д-р Митко Ригов"}
{"url": "http://www.dnevnik.bg/sviat/2017/09/26/3048218_nad_90_ot_glasuvalite_na_referenduma_se_obiaviha_za/", "text": "Над 90% от упражнилите правото си на глас в референдума за независимост на Иракски Кюрдистан са подкрепили независимостта на региона. Това показват първите официални резултати, които бяха оповестени от избирателната комисия в Ербил, съобщава БТА. Избирателната активност на вчерашния вот пък е била над 72 процента. Окончателните резултати от референдума се очакват до три дни. След гласуването кюрди празнуваха до късно през нощта по улиците на Ербил, столицата на Иракски Кюрдистан, където се чуваха автомобилни клаксони, развяваха се кюрдски знамена и гърмяха фойерверки. Веднага след обявяването на резултатите правителството на Ирак обяви, че няма да води преговори с регионалното правителство в Иракски Кюрдистан за гласуваната независимост в \"противоконституционния референдум\". Президентът на Иракски Кюрдистан Масуд Барзани заяви от своя страна, че референдумът не е обвързващ и целта му е да даде на неговото правителство мандат да преговаря с Багдад и съседните страни за отцепването от Ирак на контролирания от кюрди район. Вчера  иракската армия обяви, че е започнала \"големи маневри\"  съвместно с турските военни по общата граница, без да даде подробности. По-рано Багдад нареди изпращане на войски в Киркук и други спорни райони в името на сигурността на гражданите, а депутат от иракския парламент предупреди, че Кюрдистан може да се превърне във втори Израел, предизвиквайки войни от самата си поява. Шиитските милиции Хашд аш Шааби изразиха готовност да се сражават, за да \"защитят гражданите на Киркук и спорните райони, окупирани от гангстери, които не се съобразяват със заповедите на главнокомандващия,\"", "date": "2017.09.26", "title": "Над 90% от гласувалите на референдума се обявиха за независим Иракски Кюрдистан"}
{"url": "http://www.dnevnik.bg/intervju/2017/09/26/3046472_prof_georgi_momekov_rakut_nikoga_niama_da_bude_pobeden/", "text": "Ф \"Дневник\" разговаря с проф. Георги Момеков, д.ф., председател на Българското научно дружество по фармация и преподавател в катедра \"Фармакология, фармакотерапия и токсикология\" при Фармацевтичен факултет на Медицински университет-София за отркриятията и клиничните изпитвания във фармацевтиката, самолечението, страничните ефекти, срока на годност и качествата на лекарствата.  - Ибупрофенът е много хубава молекула и като средство за лечение на възпаление е вече наравно с парацетамола. Проблемът с проучванията... Има страшно много проучвания и това, което убягва на хората е, че ние говорим тук за популационни статистики, всеки съди по баба си и леля си, но ако погледнем голямата картина виждаме други по-общовалидни резултати. Когато се разработва лекарство, то се тества клинично при подбрана популация от хора. Има си критерии за включване. Подбират се хора, които не са супер хетерогенни, защото при хетерогенна извадка никога няма да се получи хубаво проучване. Но дори една богата голяма фирма ще направи проучване, което в най-добрия случай ще обхване десетина хиляди души, понякога 15 и повече, макар че това вече е екзотика. След което, си представете, че това е лекарство за лечение на язва. Потенциалните потребители са над 1 млрд. и ако един страничен ефект се наблюдава с честота едно на 15 хиляди души, той никога не може да бъде хванат в рамките на формалната програма за клинични проучвания. Понякога 10-15 години, след като нещо, е пуснато на пазара се оказва, че то има неприемливи – супер редки, но ужасно тежки странични ефекти, които не позволяват то да се употребява в хуманната медицина. Има един антибиотик например – хлорамфеникол – и все още при тежки инфекции той има своята роля, може да се използва дори за лечение на антракс, чума и менингити, но от капките за очи с това вещество са умрели хора, документирано. Защото при един на 30 хиляди души прави много тежка анемия. Винаги в медицината се гледа съотношението полза-риск. Има тежки заболявания с лоша прогноза, при които ние абсолютно пренебрегваме някои странични ефекти, които биха били неприемливи ако, да речем, човек ще лекува хрема. Ако ще лекуваме хрема и ще ни окапва косата или пък ще станем стерилни - тогава това не бихме го приели. Всичко е въпрос на кантар. - Ако направим бърз преглед, язвената болест например е заболяване, от което все още може да се умре. Обаче преди десетилетия за същинско лечение са се взимали антиациди, които нямат траен ефект и рано или късно се стигало до хирургия, с която да се изреже проблемът. В момента има лекарства, които се справят с всяка язва в рамките на няколко седмици. Има огромен напредък. За ХИВ - каквото и да говорим, човекът със своя гений успя да превърне едно ужасяващо заболяване в хронична болест. В момента хората не развиват СПИН, а персистират десетилетия с ХИВ-инфекция. Хепатит С също беше победен. Във всяка индустрия особено в такава индустрия, в която има голям марж, има и много страшни неща, но аз мисля, че ползите от нея са много по-големи от всичките вреди, за които се говори. - Зависи кои са учените и къде се намират. Ако са учени от университет, те могат да намерят нещо много ценно, но нямат финансовия ресурс да го докарат до пазара. Защото истината е, че това е състезание, което е подобно на оплождането. Втурват се много сперматозоиди, но един отива и върши някаква работа. Отпадането е много голямо - отпадат лекарства на различен етап от разработването им. Може да е още на етапа пред клиниката, да се окажат канцерогенни при мишките, да речем. А за съжаление, едно проучване понякога може да е направено и много леге артис, но когато подадеш документи за регистрация по официалната процедура, те просто да ти кажат: не, не ни седи много добре. Така че могат да минат 10 години, могат да минат и милион години, т.е. в крайна сметка никога да не стигне до пазара. Много често у нас се преекспонират свойства. Някой нещо открил или победил рака... Никога няма да бъде победен ракът в този смисъл, защото ракът не е една болест, това са над 300 различни заболявания и с лечението им ще се случват интересни неща, но те ще бъдат  все по-тясно насочени . Няма как да се намери едно хапче за всичките. И затова е много опасно, когато учени се занимават с шарлатания, това е наукоподобие. Да, той е открил нещо, което не е минало даже през плъх, мишка, куче или маймуна, но той вече говори за излекуване. Определена биологична активност не гарантира клиничен ефект. - Окей е, разбира се. Ние живеем в динамичен свят и знаем, че лекарите стават все по-трудно достъпни. Да, в идеалния случай, за всяко нещо трябва да ходиш на лекар, но нито имате време, нито имате желание да се занимавате и двамата, заради това, че си кихнал няколко пъти. Всичко зависи от това кой е пациентът. Ако пациентът е здрав, нормален, интелигентен човек, той би могъл да поеме в свои ръце част от грижата за себе си и да се консултира с фармацевт за някои неща. Ако обаче пациентът знае, че има тежки хронични заболявания, че има имунен дефицит, че е много възрастен, че му е правена тежка оперативна интервенция, че има тежко инфекциозно заболяване – да, разбира се, всичко е въпрос на популация. И да, понякога едно лекарство е асоциирано с рискове, но тези рискове са да речем едно на половин милион, има такива. Това е голямата картина, обаче има и популации, в които този риск ще е много голям. Затова самите компании, които толкова се демонизират понякога от хората, си имат отдели по безопасността на лекарствата и са длъжни да събират периодична информация за лекарствената безопасност, която да подават в агенциите по лекарства. Така че и агенциите и компаниите търсят странични ефекти и ги докладват непрекъснато. - Абсолютен проблем е. Изтеклият срок на годност е нещо, което означава, че лекарството трябва да се вземе и да се изхвърли в боклука. Всеки ще ви каже \"да, ама...\". Но с това \"ама\" не правим нищо. И за кренвирша важи - може би ще става за ядене след една седмица, ама... Тъй като лекарствата съдържат активни съставки и помощни вещества, производителят е провел серия от проучвания, които показват в какъв период от време лекарствената субстаниция остава непроменена над 90% от това, което трябва да е. Ако пише 10 мг активно вещество, и 9 да е пак ще върши работа. Но извън срока на годност вече ние попадаме в зоната на здрача. Те самите са отпуснали някакъв толеранс, но след като мине срокът на годност производителят не носи отговорност за нищо, което се случва. В много от случаите ще се касае за това, че просто лекарството няма да бъде достатъчно ефективно, но има случаи, при които е установено, че лагеруването дори при нормална среда води до натрупване на токсични отпадни продукти. Тетрациклините например, тези антибиотици, крият риск от бъбречно увреждане, когато са с изтекъл срок на годност. При капките за очи пък като ги отвориш, независимо какво пише на опаковката, след отваряне са годни четири седмици, защото вътре могат да се развият много опасни бактерии, които могат да увредят окото. Така че изтеклият срок на годност просто означава това - че продуктът вече не е годен за употреба. - Лекарството е предписано от лекар или препоръчано от фармацевт на конкретна личност. Принципът на индукцията - от общото към частното - тук не е валиден. Не можем да считаме, че за всички хора, които познаваме с подобни симптоми можем да препоръчаме нашето лекарство. Защото един пациент с болест на Хочкин може да има висока температура и ние давайки му антипиретик ще му маскираме клиниката. Има хора, които имат язва, защото имат рядко туморно заболяване, но ако им се препоръча лекарство за язва, ще се прикрият симптомите и няма да отидат на лекар. Така че е много важно да не се препоръчва просто така. Другото важно е да не се пие по-кратко, или по-дълго, отколкото е казано. Ако антибиотикът е за 5-7 дена - пиеш го, независимо че на третия ден си окей. И обратното, ако докторът ти е казал, че за съжаление имаш хипертония и ще пиеш хапче доживот - ами доживот ще го пиеш. - Не съм експерт. Хомеопатията е доста по-различна от конвенционалната медицина като принцип. Като цяло тези продукти са възникнали традиционно и като учение, говорим за началото на 19 век. Т.е. те не са минавали през тази формална оценка на безопасност, ефективност и т.н. Предвид че там дозите са много ниски, те вероятно са безопасни.  По отношение на ефективността  - нищо не може като кон с капаци да се отрече, но не съм специалист по хомеопатия. Това, което бих препоръчал на хората е да не спират конвенционалното лечение. Нека да опитат, ако искат и с хомеопатия, но ако лекарят им е предписал някакъв лекарствен продукт да не го спират, най-малкото без да поговорят първо с него.", "date": "2017.09.26", "title": "Проф. Георги Момеков: Ракът никога няма да бъде победен, но ще се случват интересни неща в лечението му"}
{"url": "http://www.dnevnik.bg/sport/2017/09/26/3048175_borusiia_posreshta_real_v_kljuchov_mach_ot_grupa_n_na/", "text": "\"Борусия\" (Дортмунд) посреща носителя на трофея \"Реал\" (Мадрид) в ключов мач от група Н на Шампионската лига. Германският отбор стартира със загуба при гостуването на \"Тотнъм\" и трябва да избегне второ поражение, за да не се окаже много рано в тежка ситуация в битката за място в осминафиналите. Английският вицешампион гостува на аутсайдера в групата АПОЕЛ (Никозия), където играе единственият българин в най-силния клубен турнир - Живко Миланов. Ако се стигне до очакван успех в Кипър, тимът на Маурисио Почетино ще събере шест точки и ще си осигури отлична позиция преди двата порени мача с \"Реал\". Формата \"Борусия\" впечатлява с резултатите си от началото на сезона в Бундеслигата. Жълто-черните постигнаха клубен рекорд от 16 точки в първите шест кръга и са начело в класирането с три точки аванс пред шампиона \"Байерн\" (Мюнхен). Тимът на Петер Бос вкара 19 гола в тези шест мача. \"Реал\" е на противоположният полюс. Тимът на Зинедин Зидан започна неубедително защитата на титлата в Примера дивисион и са шести след първите шест кръга. Белите изостават с цели седем точки от лидера \"Барселона\" и имат само две победи в последните си пет мача. Миналата седмица мадридчани допуснаха  сензационна загуба от \"Бетис\" (0:1) на \"Сантяго Бернабеу\" , която сложи край на серията им от 73 поредни мача с отбелязан гол. През уикенда шампионите постигнаха труден успех с 2:1 при гостуването на \"Алавес\". Новините Лидерът в Бундеслигата не може да разчита на петима свои играчи. Maрсел Шмелцер, Рафаел Гереро и Себастиан Роде са аут заради контузия в коляното, а дългосрочно извън сметките на Петер Бос са Марко Ройс и Ерик Дурм, които се възстановяват от операции съответно в коляното и бедрото. Марк Бартра е под въпрос за двубоя тази вечер.  Мадридчани също имат доста проблеми с контузени футболисти. Последният, който влезе в списъка, е титулярният ляв бранител Марсело. 29-годишният бразилец получи частично разкъсване в двуглавия бедрен мускул и ще отсъства около един месец. Зинедин Зидан не може да разчита и на другия си ляв краен бранител - новото попълнение Тео Ернандес. В тази ситуация старши треньорът на белите ще използва в тази зона централния бранител Начо Фернандес. Извън строя са още Карим Бензема, Матео Ковачич и Хесус Валехо, а Тони Кроос е под въпрос за мача в Дортмунд. Треньорите  \"Не мисля, че \"Реал\" е по-слаб отбор, защото има няколко контузени играчи. Те имат толкова много добри играчи, че липсата на двама-трима няма да им се отрази. При нас също липсват няколко момче, но това няма да ни попречи да играем нашия футбол. Възможно е да се играе агресивно и с висока преса срещу \"Реал\", но трябва да го правим умно и внимателно.\"  \"Не мисля, че ни липсва увереност, защото вярваме в това, което правим. Аз вярвам на играчи си. Понякога нещата не се получават, но трябва да продължим да работим здраво и да показваме желание. Всеки сезон и всеки следващ мач ще бъде по-труден и ако не се представяме на най-високо ниво, нещата ще станат доста тежки за нас. На всеки три дни трябва да показваш колко струваш. Искаме да покажем добър футбол, да дадем всичко от себе си и да стигнем колкото се може по-далеч.\" Факти \"Реал\" никога не е печелил при гостуване на \"Борусия\". Двата отбора са се срещали пет пъти в официални мачове на германска земя. Домакините са спечелили три от тях, а две са завършили наравно. *Двата отбора бяха в една група в Шампионската лига и през миналия сезон. Тогава и двата мача завършиха 2:2. *\"Реал\" и \"Борусия\" изиграха цели осем мача от 2012 г. насам. Испанците спечелиха само два от тях - с 2:0 в реванша от полуфиналите през 2013 г., когато отпаднаха с общ резултат 3:4, и с 3:0 в първия мач от четвъртфиналите през 2014 г., когато продължиха с общ резултат 3:2. *В общо десет официални срещи помежду им до момента двата отбора са разменили по три победи. Всички мачове днес \"Севиля\" - \"Марибор\" \"Спартак\" (Москва) - \"Ливърпул\" \"Манчестър сити\" - \"Шахтьор\" (Донецк) \"Наполи\" - \"Фейенорд\" \"Бешикташ\" - \"Лайпциг\" \"Монако\" - \"Порто\" АПОЕЛ - \"Тотнъм\" \"Борусия\" - \"Реал\"", "date": "2017.09.26", "title": "\"Борусия\" посреща \"Реал\" в ключов мач от група Н на Шампионската лига"}
{"url": "http://www.dnevnik.bg/sviat/2017/09/26/3048229_puerto_riko_e_v_goliama_beda_obiavi_donald_trump/", "text": "Американският президент Доналд Тръмп заяви, че Пуерто Рико е в \"голяма беда\", след като островът бе пометен от урагана \"Мария\". Той написа в \"Туитър\", че островът и преди това е страдал от лоша инфраструктура и огромен дълг, а сега, след природното бедствие, положението е още по-тежко, съобщава БТА. \"Голяма част от острова бе унищожена, милиарди долари се дължат на Уолстрийт и банките\", каза още президентът на САЩ и допълни, че този дълг трябва да бъде уреден. По-рано вчера губернаторът на Пуерто Рико Рикардо Росельо заяви, че се опасява от хуманитарна криза на острова, ако Съединените щати не предприемат незабавни мерки, за да се притекат на помощ на опустошената тяхна територия. \"Размерът на тази катастрофа е огромен\", каза той и припомни, че Пуерто Рико се намира в тежка финансова ситуация. Дългът на тази американска територия надхвърля 70 милиарда долара. Ураганът \"Мария\" отне живота на 13 души, предизвика наводнения, проливни дъждове и почти напълно унищожи телекомуникационните мрежи на острова.", "date": "2017.09.26", "title": "Пуерто Рико е в голяма беда, обяви Доналд Тръмп"}
{"url": "http://www.dnevnik.bg/photos/2017/09/26/3047987_fotogaleriia_nai-dobroto_ot_pustrata_sedmica_na_modata/", "text": "\"Прада\", \"Гучи\", \"Фенди\", \"Армани\" и други известни италиански марки показаха последните си колекции на Седмицата на модата в Милано. Третият поред от големите модни фестивали приключи снощи и ще бъде последван от парижката седмица на модата. Ето някои от акцентите от събитието, заснети от фотографите на \"Ройтерс\". На снимката: Момент от ревюто на \"Прада\"", "date": "2017.09.26", "title": "Фотогалерия: Най-доброто от пъстрата Седмица на модата в Милано"}
{"url": "http://www.dnevnik.bg/bulgaria/2017/09/26/3048237_sumneniiata_za_izbora_na_chlenove_na_noviia_sudeben/", "text": "Съмненията за избора на членове на новия Висш съдебен съвет (ВСС) от парламентарната квота ще останат. Имаше някои противоречиви изказвания. Това заяви настоящият член на ВСС Соня Найденова пред Би Ти Ви. Нейният и на колегите ѝ мандат изтича на 3 октомври. Тя отхвърли обвиненията на Ясен Тодоров, че решението ѝ да се откаже от кариерния си бонус е популистко. Тя обясни, че  заедно с Калин Калпакчиев са се отказали от парите,  защото по закон не трябва да ги получат. Самият  Тодоров обяви вчера, че също се отказва от бонуса си . Найденова обясни, че право на бонуси имат съдиите и прокурорите, но не и самата администрация на съдебната власт, каквато е ВСС. Тя уточни, че максималният паричен бонус, който може да се получи е до 20 заплати. По думите ѝ средната брутна заплата във Висшия съдебен съвет е малко над 5 хил. лв.", "date": "2017.09.26", "title": "Съмненията за избора на членове на новия съдебен съвет от парламента ще останат, заяви Соня Найденова"}
{"url": "http://www.dnevnik.bg/analizi/2017/09/26/3047772_ministurut_na_ikonomikata_ili_ikonomikata_sa_prioritet/", "text": "Това твърдение е абсурдно по много причини. Държавата има ангажимент да гарантира правовия ред и справедливостта, равните шансове пред всички субекти, независимо частни или държавни. Доколкото знам България все още се води демократична държава с пазарна икономика. Може би Борисов го е забравил. Понякога, когато си на власт, не е лошо да си припомняш Конституцията:  \" .\" На всички. Никъде Конституцията не казва, че държавните са с предимство. Изказването на Борисов, че се интересува само за добруването на държавните дружества е дори по-нелепо, заради претенциите управлението му да е дясно. Дясното насърчава частните предприемачи, ограничава намесата на институциите в икономиката и не допуска държавата да заема страна в частни взаимоотношения. Което по никакъв начин не можем да кажем за казуса с \" Дунарит \". В същото интервю Борисов казва и друго  Явно министърът го е послушал. Водейки персоналната си битка с \"Емко\", А с непремерените си публични изяви, той е на път да премахне най-големия посредник – държавния \"Кинтекс\". На международния пазар \"Кинтекс\" е синоним за коректност и качество. Само с няколко свои действия министърът на икономиката ликвидира това дългогодишно усилие. Първо развали договора между \"Емко\" и \"Кинтекс\" за поръчката на индийското министерство на отбраната по един нелогичен начин (Бел. Ред. - Караниколов твърди, че не е той, а това е действие на \"Кинтекс\", но той й е принципал) . После прехвърли изпълнението на същата тази поръчка на \"ВМЗ Сопот\", който няма технологичния капацитет да я изпълни (или поне, не в тези кратки срокове). Така Караниколов поставя държавния ни посредник в ситуацията на сръбския Yugoimport. Преди около 15 години сръбският еквивалент на \"Кинтекс\", Yugoimport, изпадна в подобна ситуация и не успя да изпълни договора си с индийското министерство на отбраната. Като резултат Yugoimport оттогава не може да се върне на този пазар.  Оръжейният бизнес е силно чувствителен. Всяко колебание в сигурността на качеството и доставките води до загуба на доверие, градено с години, а оттам и на позиции и пазари. Но министър Караниколов не се ограничава. На 20 септември, сряда, той дава поредната си безумна пресконференция. На която се оплете още повече. Обясни, че договорът между \"Емко\" и \"Кинтекс\" е прекратен, тъй като \"Емко\" е с отнет лиценз за внос и износ, но има за производство. Обаче няма обяснение защо, когато износител е \"Кинтекс\", а \"Емко\" само производител, държавните институции не позволяват процедурата по износ да приключи. Липсва и отговор на въпроса защо, след като \"Емко\" са обвинени в пропуски в производството и съхранението на боеприпаси, то бива отнет лицензът за внос и износ, а не този за производство. Обяснение може да се намери само в безумната, противозаконна и противоконституционна борба на Караниколов за \"Дунарит\", чийто собственик претендира да е \"Емко\". Спира се реализация на вече готова продукция, произведена от българска фирма с редовен лиценз за производство с платени данъци, осигуровки, заплати. И това, за да може евентуално още някой да произведе от същото. В същия ден Караниколов обяви, че дава \"Кинтекс\" на  прокуратурата , защото според него държавният посредник не търсел оферти от \"Дунарит\" и \"ВМЗ Сопот\" и така получавал завишени цени с около 5-10%. Караниколов трябва да престане да се изживява като съдник от последна инстанция и да раздава присъди. Дори \"Кинтекс\" да е нарушил правилата, това не доказва твърдението на Караниколов, че е получил по-високи цени (възлагането на поръчки и търсенето на оферти за тях, зависи от производствения капацитет на предприятията, наличните количества материали, сроковете за изпълнение към онзи момент). За такава констатация е нужен задълбочен анализ на компетентните органи. Изхождайки от динамиката на събитията става ясно, че министърът не е имал нито необходимото време да го извърши, нужната компетенция няма да коментирам.  За пореден път в последните месеци на българската оръжейна индустрия се казва \"Внимавайте, че може да сте следващите\". На партньорите ни се дава сигнал, че ние сме несигурни и нелоялни, защото на министъра му се е доиграло на преразпределение. вземете тези пазари, за които българските фирми са се борили и доказвали десетилетия. Пак на тази пресконференция на няколко пъти Караниколов даде да се разбере, че поръчката на индийското министерство на отбраната може да бъде изпълнена от \"ВМЗ Сопот\" и, забележете, \"Дунарит\". Същият \"Дунарит\", когото първо спасяваше, после, заедно с премиера, твърдеше, че всичко му е наред и никой не го закача, за да се окаже последно, че отново има опит държавата да го придобие по неясен начин. Отново извинението е КТБ, и отново се посочва \"Авионамс\" като положителния пример колко добър стопанин е държавата. Но не е. \"Авионамс\", както и \"ВМЗ Сопот\" се развиват въпреки министъра и правителството. Увеличаващите се военни конфликти в света, вдигат оборота и печалбата на предприятията от отбранителната индустрия, в това число и на българските държавни заводи. Не трябва да забравяме, че само преди няколко години имаше системни проблеми с изплащането на заплатите, осигуряването на производството и сигурността на работните места.  И тъй като явно не му беше достатъчно, в неделя Караниколов затъна тотално в лъжите си. Министърът твърди, че произведената от \"Емко\" продукция, може да бъде продадена на вътрешния пазар, но на \"Кинтекс\" е разпоредено да развали договора си с \"Емко\" и да сключи нов такъв с \"ВМЗ Сопот\". Отново остава неясно защо, когато има готова продукция, при това одобрена от купувача, от която \"Кинтекс\" може да се възползва, поставяме на риск сделката, като я даваме на ВМЗ, за което е повече от сигурно, че няма производствения капацитет да я изпълни в срок. Да не говорим, че в обясненията си за цесиите на КТБ, в които \"Дунарит\" е основна тема, министърът на икономиката окончателно втрещи всички. Караниколов твърди, че Държавата се е намесила и изкупила дълга от \"Виафот\", за да не го направи някой друг, непознат, а парите отивали в масата на несъстоятелността на КТБ и от тях ще се възползват само кредиторите. А защо удобно пропусна, че КТБ ще удовлетвори вземането на \"Виафот\" с активи на банката. И сега да се обърна директно към министъра - ако не се бяхте намесили и синдиците спечелеха делото срещу същата цесия, която признахте с изкупуването на дълговете, Държавата, в лицето на синдиците на КТБ щеше да получи 50 млн. от \"Дунарит\" (имайки предвид финансовото състояние на дружеството), а \"Виафот\" да се наредят на опашката на кредиторите с 50 млн. Колко от тях щяха да получат, зависи от събираемостта на вземанията. Премиерът, след като мълча седмици за ситуацията в оръжейния бранш, сега активно се включва в бъркотията. На общественото внимание бе представена част от стенограмата от последното заседание на правителството. В няколко реда Борисов дава нареждане на Караниколов процедурата за връщането на лиценза на \"Емко\" за внос и износ да бъде ускорена, без отново да стане ясно, защо при отнет лиценз за внос и износ на \"Емко\", \"Кинтекс\" не може да изнесе продукцията. В същото време подчертава колко е загрижен за работните места и сигурността на хората от предприятието, създавайки параван на тежки нарушения и злоупотреба с власт. С действията и говоренето си нанасят тежки удари върху доверието в бранша. Като резултат ще извадят от международните пазари големи български предприятия, в момент, в който индустрията бележи възход, а бюджетите за въоръжаване по целия свят нарастват.  В понеделник премиерът говори за запазването на \"десетките\", работещи в \"Кинтекс\", в сряда министърът му застраши десетки хиляди, заети в оръжейния бранш. Първоначалното беззаконие, в нарушение на националния интерес, да бъде придобит \"Дунарит\" по противоконституционен начин, сега вече се изражда в нещо чудовищно, което може затрие десетилетни усилия на цял сектор от икономиката ни. Сектор, печеливш и развиващ се.  Неадекватните решения на Караниколов, влизането му в лична битка с едно частно дружество и саботажът срещу \"Кинтекс\", ще струват твърде скъпо и на премиера, и на управляващата коалиция.  В думите им се прокрадва паника, съмнение, че са отишли твърде далеч. Във въздуха се носи усещане за страх. В добрия случай – страх от справедливия гняв на хората работещи в \"Емко\" и \"Дунарит\". В лошия – страх от външни фактори, което представлява директна заплаха за националната сигурност. Какви са мотивите на Караниколов да действа толкова безотговорно – няма как да знаем със сигурност, ако той не благоволи да ги сподели. Обаче поводите да му бъде искана и взета оставката са кристално ясни. С некомпетентните си или умишлени действия, министърът на икономиката е на път да извърши нещо, което никой досега не е успял – да извади българската оръжейна индустрия от най-големите й пазари. Като по този начин лиши хиляди от работата им, а държавата от приходи. Крайно време е премиерът да реши – българският министър на икономиката или българската икономика са приоритет на управлението.", "date": "2017.09.26", "title": "Министърът на икономиката или икономиката са приоритет на управлението"}
{"url": "http://www.dnevnik.bg/sport/2017/09/26/3048251_delio_rosi_triabva_da_minavame_prez_takiva_machove_za/", "text": "Старши треньорът на \"Левски\" Делио Роси определи като закономерно  равенството при гостуването на \"Берое\" . Според него двубоят е бил много труден за сините, но подобни срещи помагат на отбора да се развива в правилната посока. \"Труден мач. \"Берое\" е добър отбор и ни затрудни. Както се развиха нещата, можеше и да спечелим. Но мисля, че резултатът е напълно заслужен\", каза Роси пред \"Диема спорт\" след нулевото равенство в Стара Загора. Според него основните проблеми на \"Левски\" са дошли от факта, че отделните линии не са били достатъчно близо. \"Затова изпитвахме трудности в предни позиции. Във втората половина се представихме по-добре, отколкото през първото полувреме.\" \"Трябва да минаваме през такива мачове и да изпитваме трудности, за да растем. Имаме играчи, които не са в оптимална физическа форма и когато навлязат в такава, отборът ще изглежда по-добре\", каза още италианският специалист. Той остана доволен от изявите на последните нови попълнения - Жерсон Кабрал и Холмар Ейофлсон. \"Те обаче идват след дълъг период, в който не са играли футбол, и трябва да наваксват\", обясни Роси.", "date": "2017.09.26", "title": "Делио Роси: Трябва да минаваме през такива мачове, за да растем"}
{"url": "http://www.dnevnik.bg/na_put/2017/09/26/3048114_v_koi_evropeiski_stolici_se_jivee_nai-shtastlivo/", "text": "В коя от европейските столици щастието на жителите е най-пълно? Отговор на този въпрос потърси европейската статистическа служба \"Евростат\". И макар че да живееш в един град съвсем не е същото като да го посетиш като турист, мнението на местните хора за чистотата на въздуха, удобството на транспортните връзки, площта на парковете и градините и нивото на здравни услуги е полезно и за пътуващите. Според проучването животът в столицата на Литва Вилнюс носи удовлетворение на най-голям брой граждани - 98%. С 1 процентен пункт по-слабо се представят Копенхаген и Стокхолм, а Люксембург и Виена си делят третото място с 96%. Как се представя София Столицата на България е на 4-то място отзад напред с 86% удовлетворени жители. Градът изпреварва Букурещ (83%), Рим (80%) и Атина (67%). Най-посещаваният от туристи град в света - Париж, се радва на одобрението на 87% от своите жители и заедно с Брюксел и Мадрид също е в дъното на таблицата с пето място отзад напред. Най-голям процент одобрение - близо 50%, София събира за училищата и здравните услуги. Най-слабо софиянци оценяват чистотата на града - едва 3% са много доволни. Класацията, която е базирана на данни от 2015 г., показва, че по критерия \"щастие на обитателите\" европейските столици не се делят на западни и източни, нито на туристически или не. Така например Загреб, Варшава и Талин се нареждат по-напред от Хелзинки, Лондон и Лисабон. Ето лидерите в отделните категории: 1. Люксембург (95%) 2. Виена (90%) 3. Любляна (88%) 1. Aмстердам (91%) 2. Брюксел (89%) 3. Виена (88%) 1. Дъблин (83%) 2. Никозия, Любляна, Хелзинки (79%) 3. Люксембург (78%) 1. Люксембург и Виена (88%) 2.Стокхолм (87%) 3. Любляна (86%) Цялата таблица вижте  тук.", "date": "2017.09.26", "title": "В кои европейски столици се живее най-щастливо"}
{"url": "http://www.dnevnik.bg/bulgaria/2017/09/26/3048256_cvetan_cvetanov_posochi_koi_shte_e_nai-dobriiat_chlen/", "text": "Председателят на парламентарната група на ГЕРБ Цветан Цветанов заяви пред Би Ти Ви, че изборът на членове на новия Висш съдебен съвет от парламентарната квота е бил направен с квалифицирано мнозинство. Според него те доказали пред депутатите своите професионални качества. Парламентът гласува своята квота в съдебния съвет преди седмица. По време на избора им обаче избухна скандал, след като на депутатите от ГЕРБ им се наложи да получават инструкции в движение кого да подкрепят и кого не. С тази задача беше натоварена депутатът Снежана Дукова, която вдигаше очилата или ръката си, както и правеше други различни знаци с пръстите си при гласуването на номинираните. С подобна задача явно беше ангажирана и заместник-председателят на парламента Цвета Караянчева, която подсказваше на председателя Димитър Главчев как да гласува.  Според Цветанов това се дължи на проблеми с техническите устройства , с които се гласува. Той посочи и кой според него ще е най-добрият член от парламентарната квота на новия ВСС. Това според него ще бъде  Вероника Имова.  След това назова и прокурор Калина Чапкънова като човек, от който могат да се очакват положителни неща в работата на новия съдебен съвет. Властта се събира на политически съвет Цветанов каза още, че днес политическият съвет на управляващата коалиция ще се събере на съвещание. В него ще участват той, премиерът Бойко Борисов и тримата съпредседатели на \"Обединени патриоти\" – Валери Симеонов, Красимир Каракачанов и Волен Сидеров. \"Ще говорим по темите, които създадоха напрежение в обществото. Ще уточним и недоразуменията, които са възникнали в последния месец и половина в коалицията. Премиерът беше много ангажиран и заради това не сме правили такива съвещания скоро\", добави Цветанов. За проблеми в управляващата коалиция намекна  Валери Симеонов, който заяви, че липсва диалог с ГЕРБ. Цветанов отхвърли обвиненията, че парламентарната комисия за закупуването на изтребители е създадена като опит за атака срещу президента Румен Радев. По думите му \"всякакви съмнения пред обществото трябва да се изчистят\", когато се харчат толкова големи средства. Той обаче разкритикува държавния глава, че  не е взел участие в приема на Европейския съюз  по време на сесията на ООН в Ню Йорк, за което съобщи предшественикът на Радев Росен Плевнелиев.", "date": "2017.09.26", "title": "Цветан Цветанов посочи кой ще е най-добрият член на новия съдебен съвет"}
{"url": "http://www.dnevnik.bg/sviat/2017/09/26/3048102_makron_predstavia_dnes_ideite_si_za_reformirane_na/", "text": "Френският президент Еманюел Макрон предпочете да изчака резултата от германските парламентарни избори, за да представи днес плановете си за реформиране на Европейския съюз и еврозоната. Вотът на германците, обаче, поставя под въпрос принципното одобрение, което вече му даде канцлерът Ангела Меркел. Причината е, че амбициите на Париж се сблъскват с несъгласието на част от партиите, с които Меркел ще трябва да постигне компромис за съставяне на управляваща коалиция за четвъртия ѝ пореден мандат като премиер на най-голямата икономика на континента. Пробизнес настроените либерални \"Свободни демократи\", които ще са един от ключовите съюзници и дори се спекулира, че може да поискат финансовото министерство в Берлин, са против идеите на Макрон за единен бюджет и финансов министър на еврозоната. Източници от Елисейския дворец казват сега пред \"Ройтерс\", че предложението за общ бюджет на страните с единна валута \"ще бъде необходим в един момент\" и поради това президентът ще повдигне въпроса в речта си в Сорбоната в Париж. Още по време на кампанията си Макрон направи реформирането на ЕС и институциите му основна тема. Друга от идеите му, принципно подкрепяни досега от Берлин, е да се създаде фонд, който превантивно да помага на страни, застрашени от изпадане в криза. Идеята включва преобразуването на Европейския механизъм за стабилност в Европейски валутен фонд. \"Свободните демократи\" настояват този механизъм изобщо да бъде закрит и вместо да се помага на държави да не рухнат заради неразумна фискална политика, да се променят договорите на ЕС така, че тези страни да могат да напускат еврото. По време на кампанията си либералите призоваваха Гърция да се върне към драхмата, вместо да ѝ се помага безкрайно с милиарди евро от германските и европейските данъкоплатци. В комбинация с присъствието в новия парламент на евроскептичната опозиционна партия \"Алтернатива за Германия\" задачата на Меркел да продължи да прокарва досегашната си политика през Бундестага става доста сложна. Баварските ѝ партьори от ХСС също се очаква да завият политически още повече надясно след като на собствен терен изгубиха почти 12 пункта от подкрепата. Доколко ще е ограничено пространството ѝ за маневриране ще зависи от преговорите за коалиция, тъй като пред перспективата да попаднат във федералното управление в Берлин и \"Свободните демократи\", и Зелените започнаха още в понеделник да смекчават тона. Либералите потвърдиха подкрепата си за ЕС и за силни връзки с Франция, като се очаква Макрон да изтъкне днес този факт без да налага каквото и да е на партньорите си. Лидерът им Кристиан Линднер каза в понеделник, че \"Германия няма да стане по-силна, ако Франция отслабне, а Европа ще спечели като цяло, ако всичките ѝ членове се върнат на пътя на икономическия успех, поради което желаем всичко най-добро на господин Макрон\". Час по-късно практически същото каза и Джем Йоздемир, един от лидерите на Зелените: \"Очевидно е, че имаме жизнено важен интерес Франция да успее\". Зелените се обявяват за задълбочаване на евроинтеграцията, но Линднер казва, че няма да участва в управление, което не предвижда промяна в германския курс. Въпреки това речта на Макрон ще се възприеме в Германия и като опит да се оформи дебатът за нова коалиция още преди той да е започнал. Сред другите очаквани инициативи на френския президент ще бъде тази Европейският съюз да се движи като цяло напред, но който не иска да участва в интеграцията, да не пречи на останалите. Германските Зелени са против разделение в ЕС, докато \"Свободните демократи\" предпочитат \"Европа на различни скорости\", в която северно ядро от фискално дисциплинирани и заможни държави се различава от останалите страни. На първата си пресконференция след изборите в понеделник Меркел внимателна подбираше думите си. Тя каза, че консервативния ѝ блок ХДС/ХСС ще подкрепи важни промени, но и че иска конкурентоспособността на страните в ЕС да се повиши. \"Няма да изключвам каквото и да е или да поставям граници, които не бих прекрачила\", отвърна тя на въпрос доколко е способна да постигне компромис с Париж след този резултат от изборите. \"Съюзът ни (с баварската ХСС) ще подкрепи смислените идеи. Лично аз смятам, че можем да използваме повече Европа, но това трябва да води до повече конкурентоспособност, повече работни честа и повече сила за ЕС.\" Но тя добави също, че е важно да се отиде отвъд \"лозунги\" като бюджет и финансов министър на еврозоната и да се фокусират усилията върху детайлите. \"Не става дума за лозунгите и какво се крие зад тях и аз разговарям за това с френския президент.\"", "date": "2017.09.26", "title": "Макрон представя днес идеите си за реформиране на еврозоната и ЕС"}
{"url": "http://www.dnevnik.bg/citat_na_deniia/2017/09/26/3048254_citat_na_denia_dori_50_ne_moga_da_potvurdia/", "text": "\"Щ Така треньор №1 на България за 20 в. Димитър Пенев отговори на въпрос дали неговият племенник Любослав Пенев ще се кандидатира за президент на Българския футболен съюз (БФС). Такива слухове се появиха миналата седмица, но засега няма потвърждение. Очаква се изборите за президент на БФС да се състоят в началото на 2018 г. Настоящият президент Борислав Михайлов вече обяви намерението си да се кандидатира за четвърти пореден мандат. \"Всеки може да се кандидатира, стига да се спазват правилата. Те не са само във футбола правилата в България, а в целия свят. Когато се спазват правилата, тогава се виждат възможностите и организацията за дадените квалификации\", каза още Пенев в интервю за телевизия BiT.", "date": "2017.09.26", "title": "Цитат на деня: Дори 50% не мога да потвърдя кандидатурата на Любо Пенев"}
{"url": "http://www.dnevnik.bg/biznes/2017/09/26/3048090_stolichnata_obshtina_planira_da_vloji_2_mlrd_leva_vuv/", "text": "Почти 2 милиарда лева планира да вложи Столичната община в рехабилитация на водопреносната, канализационната и водоснабдителната мрежа в София и околностите до 2025 г. Предвижда се още изграждане на водопроводи и канализация в кварталите, където все още няма такава инфраструктура. В столичните квартали \"Драгалевци\", \"Симоеново\" и \"Малинова долина\" може да бъде изградена канализация. Това са някои от предложенията в доклад, внесен в Столичния общински съвет, от зам.-кмета по инвестициите и строителството Ирина Савина и общинските съветници Зафир Зарков (ГЕРБ), Калоян Паргов (БСП) и Карлос Контрера (ВМРО). Според доклада, финансиране ще се търси по Оперативната програма \"Около среда\" 2014-2020 г., бюджетите на Столичната община и държавата, както и инвестиционната програма на \"Софийска вода\". Пред \"Дневник\" Зафир Зарков обясни, че финансирането ще се търси от всички възможни източници на средства, като общината няма да се ограничава, поради сериозното значение на този проект. По думите му докладът ще бъде гледан в комисиите към общинския съвет през октомври и ако бъде одобрен от тях, ще бъде гласуван на заседание на Столичния общински съвет. Едва след това ще започне да търсят пари за изпълнението на проектите. Най-сетне канализация за \"Драгалевци\" и \"Симеоново\" Една от важните и доста скъпи предложения в доклада е това за изграждането на канализационна мрежа в \"Драгалевци\", \"Малинова долина\", Симеоново\", \"Бояна\", като тези проекти са на стойност от близо 160 млн. лева. Те са част от план за рехабилитация или изграждане на канализация, който обхваща основно кварталите \"Бенковски\", \"Илианци\", \"Орландовци\", \"Модерно предградие\", \"Люлин\", \"Карпузица\", \"Горна баня\", \"Княжево\", \"Бъкстон\", големи части от \"Манастирски ливади\" и \"Лозенец\", \"Симеоново\", \"Изток\", и \"Бояна Киноцентър\". Общата стойност на всички дейности в тези квартали ще струва 664 млн. лева. и те трябва да бъдат изпълнени до 2020 г. Почти 1 млрд. лева пък ще струва изграждането на канализационна и водопреносна мрежа във всички квартали и села около София. Най-голяма ще бъда инвестицията в района на Банкя, Градоман, Вердикал, Иваняне, Клисура, Михайлово и Мало Бучино - 162 млн. лева. Над 100 млн. лева ще бъда вложени в Кривина и Казичане, както и Нови Искър, предвижда предложението. Внимание, внимание В доклада са предвидени и над 330 млн. лева за различни аварийни укрепващи дейности, реконструкции и изграждане на водопроводи. Най-важните от тях са възстановяването на резервоарите \"Под Симеоново\" и \"Красно село\" (общо 16 млн. лева), укрепването на стена на язовир \"Бели Искър\" (15 млн. лева), изграждането на нови водни резервоари за южните и северните райони на София (25 млн. лева). По над 100 млн. лева ще бъдат вложени в реконструкция на магистрални водопроводи и разпределителна мрежа. От години специалисти сигнализират за  необходимостта от укрепване на язовир \"Бели искър\" . Една от основните \"заплахи\", посочени в доклада е, че в \"сухи години\", в който няма много валежи, има опасност от въвеждане на режим на водата в някои части на Столичната общината. Причината за това е, че няма възможност за пренасяне на вода от яз. Искър към частите на София, които се снабдяват от язовир Бели искър. Това са основно кварталите \"Симеоново\", \"Драгалевци\", \"Бояна\", \"Лозенец\". Друг проблем посочен в доклада е, че \"голяма част от столицата се водоснабдява само от един довеждащ водопровод\", който е с изчерпан капацитет, а по имотите, през които преминава има \"положени редица незаконни насипи\". По тези причина са посочени мерки, с които се търси решаването на тези проблеми. Така например до 2020 г. трябва да бъде направено проучване за възможните алтернативни водоизточници за София-град и София-област, да бъде изграден нов водопровод от село Бистрица до напорен резервоар \"Кокаляне\". Предвиждат се и 7 млн. лева за изграждането на водопровод за аварийно пренасяне на вода от язовир \"Искър\" до \"Бели Искър\" именно, за да не се допуска недостиг на вода. \"Дневник\" потърси \"Софийска вода\" за информация за инвестиционните планове на дружеството, като все още очаква отговор.", "date": "2017.09.26", "title": "Столичната община планира да вложи 2 млрд. лева във водопреносната мрежа до 2025 г."}
{"url": "http://www.dnevnik.bg/sport/2017/09/26/3048269_bulgarskite_boksyori_specheliha_deset_medala_ot/", "text": "Българските боксьори спечелиха два златни и общо десет медала от европейското първенство за юноши в Албена. Шестима българи завоюваха сребро, а двама си тръгнаха от черноморския курорт с бронзови отличия. Това е най-силният европейски шампионат при юношите в историята на българския бокс. Даниел Любенов донесе втората европейска титла за България. Той триумфира в категория до 75 килограма, след победа с 4:1 съдийски гласа срещу хърватина Габриел Веочич във финална. Другото злато беше спечелено от Ергюн Сабри при най-леките боксьори (до 46 кг). Другите шестима българи, които достигнаха до финалите в своите категории, бяха Ясен Радев (48 кг), Николай Атанасов (50 кг), Стилян Христов (60 кг), Емирджан Мехмед (63 кг), Николай Зафиров (66 кг) и Васил Стефанов (80 кг). Христов отстъпи с 0:5 съдийски гласа срещу Уолш Келъм от Ирландия. Мехмед загуби със същия резултат от британеца Джак Олифант. Двубоят на Зафиров с Ярослав Михалушко завърши с 4:0 гласа в полза на украинеца, а Стефанов беше победен от руснака Михаил Захариев с пълното съдийско единодушие. Радев загуби финала при 48-килограмовите срещу руснака Мухамед Вахаев (1:4), а Атанасов отстъпи пред украинеца Юри Тюмик (0:5) в битката за златото при 50-килограмовите. С бронзови медали се окичиха Стоил Станоев в категория до 70 килограма и Георги Лефтеров при най-тежките боксьори (над 80 кг). В досегашната история на европейските първенства за подрастващи България никога не е печелила десет медала. На предишния шампионат - в Унгария през 2016 г., националите се завърнаха само с две отличия - едно злато и един бронз.", "date": "2017.09.26", "title": "Българските боксьори спечелиха десет медала от европейското за юноши в Албена"}
{"url": "http://www.dnevnik.bg/bulgaria/2017/09/26/3048325_lekarskiiat_sujuz_zapochva_kampaniia_za_suzdavaneto_na/", "text": "Председателят на Българския лекарски съюз Венцислав Грозев обяви пред \"Нова телевизия\", че съсловната организация започва кампания по лансирането на идеята за създаване на черен списък на агресивни пациенти. Той уточни, че това вече е обсъждано с представители на Министерството на здравеопазването, които са дали своето съгласие предложението да се реализира. Кампанията е подкрепена от Българския червен кръст и омбудсмана Мая Манолова. Грозев уточни, че подобна практика има и в други страни, сред които Великобритания и САЩ. Въпреки това според него един подобен черен списък няма да стресне агресивните пациенти, които са свикнали да нападат постоянно лекарските екипи. По думите му всеки, който е попаднал в списъка, няма да бъде посещаван в дома. Ако това стане, ще бъде със задължително присъстващ полицай. Ако има проблеми, ще дойде в центъра за спешна помощ и лекарят, който ще го прегледа, ще знае, че е проблемен пациент, каза още Грозев. Той добави, че за последната година и половина над 100 медици са били нападнати на работното си място. Най-потърпевши били общопрактикуващите лекари и спешната помощ. Днес проблемът с нападенията над лекари ще бъде обсъждан на координационна среща в Столичната дирекция на вътрешните работи (СДВР). Идеята е да бъде създадена специална организация, която максимално бързо да реагира при подадени сигнали за извършени подобни престъпления. В дискусията ще се включат представители на полицията и прокуратурата.", "date": "2017.09.26", "title": "Лекарският съюз започва кампания за създаването на черен списък с агресивни пациенти"}
{"url": "http://www.dnevnik.bg/razvlechenie/2017/09/26/3048326_chambao_idva_v_sofiia_prez_noemvri_na_proshtalen/", "text": "На 9 ноември в 20.00 часа една от най-обичани испански групи ще се качи на сцената на зала 1 на НДК за последен път, съобщават организаторите. Мария дел Мар Родригес, или просто Ламари, е гласът и сърцето, които формират \"Чамбао\" на плажа в родния им град Малага през лятото на 2001 година. От следващата година тя ще се посвети на индивидуален проект, поради което и групата вече няма да съществува. Името на групата означава сламен навес, който традиционно се прави на плажа, за да предпазва от слънце, вятър, дъжд. Първоначално групата е трио – двама братовчеди и Ламари. Желанието й да претвори фламенкото привлича интереса на \"Сони мюзик\" - Испания. През 2002 година излиза албумът Flamenco Chill, където има няколко парчета на \"Чамбао\". Започват изявите извън Малага. \"Чамбао\" започва да пише история, създавайки музикален стил, в който никой преди групата не е работил – фламенко чил аут. Година по-късно, през 2003, излиза първият напълно самостоятелен албум на групата – Endorfinas en la mente. Музикантите се сменят, групата постепенно се увеличава, a Мария твърдо отстоява визията за музиката, която трябва да правят.  Става все по-ясно, че тя е групата. Особено деликатен момент и изпитание за групата е периодът, когато непосредствено преди премиерата и предстоящ тур за албума Pokito a poco през 2005 година, Ламари е диагностицирана с рак на гърдата. Решението й е да говори открито за проблема – цялото й битка за живот и процесът на лечение стават публични. С помощта на сестра си Аурора Родригес издава и книга, наречена \"Влюбена в живота, въпреки че понякога боли\". Албумът и турнето Pokito a poco я довеждат и за първи път в София - през септември 2006 година. Групата има множество международни музикални награди, номинации за Latin Grammy. Ламари получава покана за дует с Рики Мартин и участие в негово световно турне с голям успех. Това не успява да я отклони в по-комерсиална посока обаче и тя остава вярна на себе си. През 2009 година излиза специалният проект En el fin del mundo, записан на живо на ледника Perito Moreno в Los Glaciares National Park, Аржентина. Освен компактдиск с концерт на живо от ледника групата издава и луксозно книжно издание, което проследява целия проект. През 2012 година излиза едноименният албум Chambao, а година по-късно юбилейният двоен албум 10 Años Around The World, включващ дуети с Nneka и Cesaria Evora. През април тази година излиза последният албум на \"Чамбао\", наречен  . Вдъхновението в него идва от Латинска Америка. Продуцент  Едуардо Кабра oт популярната пуерториканска група Calle 13. Изборът на Кабра като копродуцент на албума не е случаен. Ламари иска да остави \"фламенко чил\" звученето, да смени стила и да излезе от зоната си на комфорт. Пилотният сингъл от албума се нарича Camino Libre, а текстът на песента е посветен на така наречената криза на средната възраст. Ламари говори за \"изгубената индентичност и обратния път към себе си, без значение какво казват хората\". Ламари пише Camino libre в едно от пътуванията си през 2015 година до идиличното селище Кабо Полонио в Уругвай, малък рай за всеки любител на дивата природа. Турнето на групата е под името De Chambao a Lamari (From Chambao to Lamari), a последната му спирка засега е в София на 9 ноември.", "date": "2017.09.26", "title": "\"Чамбао\" идва в София през ноември на прощален концерт"}
{"url": "http://www.dnevnik.bg/zelen/2017/09/26/3048031_portugalski_uchenici_shte_sudiat_evropeiski_durjavi_za/", "text": "Португалски ученици от района, засегнат от най-тежките горски пожари в страната това лято, са решили да съдят 47 европейски държави. Поводът за делото, което децата възнамеряват да заведат, е провалът на тези страни в борбата срещу промените в климата, който застрашава правото им на живот. В момента учениците набират финансови средства за съдебното дело чрез краудфъндинг, информира британския вестник \"Гардиън\". Децата живеят в района на Лейрия в централната част на Португалия, където пожарите през това лято взеха над 60 жертви и раниха стотици. Децата, включили се в акцията, са на възраст между 5 и 14 години. Те са представлявани от британски адвокати, които са експерти по законите за околната среда и промените в климата. Учениците са подкрепени от неправителствената организация \"Глобална мрежа за правни действия\". В момента те събират първоначално необходимата сума да образуват делото - 35 000 британски паунда (или 39 818 евро), за да се заведе в Европейския съд по правата на човека. Обявата за набиране на средства с краудфъндинг е била публикувана в понеделник на платформата CrowdJustice, която набира милиони, за да помогне на граждани да водят дела в съда. Тезата на адвокатите, която те ще защитават пред съда, е, че страните, срещу които е подадена жалбата, трябва значително да засилят своите политики за намаляване на вредните въглеродни емисии и да поемат ангажират да оставят по-голямата част от съществуващите си залежи от изкопаеми горива под земята. Тези 47 европейски държави са сред страните, отделящи най-много вредни емисии - сред тях са Великобритания, Ирландия, Германия и Франция. Те са колективно отговорни за приблизително 15% от глобалните вредни емисии и притежават значителна част от световноизвестните запаси от изкопаеми горива по данни на организацията \"Глобална мрежа за правни действия\". Решенията на Европейския съд за правата на човека са задължителни за тези държави. Водещият адвокат Марк Уилърс обяснява, че намеренията са този казус да стъпи и надгради успехите, постигнати чрез съдебни спорове за климатичните промени в световен мащаб досега. \"Промените в климата представляват сериозна и все по-голяма заплаха за редица човешки права и правителствата в Европа просто не правят достатъчно, за да се справят с тях. Това ще бъде първият случай, при който множество правителства са изправени пред съда по едно и също време във връзка с неуспеха им да се справят с промените в климата\", посочва още адвокатът. Някои експерти вече посочиха, че причина за увеличаването на горските пожари в Европа са промените в климата. Едно от децата на 14-годишна възраст, което е част от групата, предприела действия, заяви: \"Промените в климата причиняват много проблеми, но ако трябва да назова тези, които най-силно ме притесняват, това са повишаването на морското равнище, което води до унищожаване на бреговете и инфраструктурата като язовири, пътища и къщи, както и увеличаването на броя на горските пожари напоследък - особено това лято, когато огънят причини много смъртни случаи.\" Целта на делото е също така да насочи общественото внимание към \"недостатъците в правителствените политики за борбата с промените в климата\". Преди две години група холандски граждани - организирана от неправителствената организация Urgenda - успешно осъди правителството си за небрежност заради \"съзнателен принос към нарушаване на максималната цел 2 градуса глобално затопляне. \"Ние ще работим с организациите на гражданското общество в цяла Европа, за да използваме нашия случай, за да подчертаем факта, че ако правителствата спешно не предприемат много по-решителни действия за предотвратяване на отделянето на емисии на парникови газове, тогава е въпрос само на десетилетия да бъдете свидетели на катастрофалните последици от недостатъчното действие. \" Трима съдии разпоредиха холандското правителство да намали емисиите си с 25% до 2020 г., като се произнесоха, че заложените по-ниски цели са незаконни предвид мащаба на заплахата, която представляват промените в климата.", "date": "2017.09.26", "title": "Португалски ученици ще съдят европейски държави за провалени политики срещу промените в климата"}
{"url": "http://www.dnevnik.bg/bulgaria/2017/09/26/3048341_ot_2018_g_moje_da_zapochne_reforma_v_telk/", "text": "От следващата година може и да започне реформа в системата на ТЕЛК, за нуждата от която се говори от няколко години. Това се разбра от изказване на зам.-министъра на труда и социалната политика Султанка Петрова пред \"Нова телевизия\". \"Целта ни е да се справим с проблемите, трупани от 27 години. Затрупана съм с жалби от хора, които търсят помощ и подкрепа. Искаме прозрачна система, за да се намалят злоупотребите\", обясни тя. Петрова разказа, че около 200-250 хил. минават ТЕЛК, а за всеки от тях здравната каса плаща между 250 и 500 лв. за документацията. Това означава, че годишните разходи само за освидетелстване са около 112 млн. лв.  Петрова заяви, че ще бъде намален общият брой на хората, които ползват инвалидни пенсии, но ще бъде вдигнат размерът на тези, които действително имат нужда от тях. \"Очакваме в началото на 2018 година вече да започнем стъпка по стъпка да правим промените. Вчера беше приета концепцията за медицинската експертиза и експертизата за работоспособността\", заяви заместник-министърът. В момента хора с ампутирани крайници ходят регулярно да доказват състоянието си пред ТЕЛК. \"Всички хора с ампутирани крайници ще получават пожизнен ТЕЛК\", обясни заместник-министърът. Петрова коментира още, че има и много измами с ТЕЛК-ови решения при децата. Дори цитира цели села, в които почти всички деца са с удостоверение за инвалидност. \"Вече ще се работи по международната квалификация на Световната здравна организация за човешката функционалност, уврежданията и здравето\", заяви Султанка Петрова. ", "date": "2017.09.26", "title": "От 2018 г. може да започне реформа в ТЕЛК"}
{"url": "http://www.dnevnik.bg/sviat/2017/09/26/3048348_predsrochnite_izbori_sa_nai-malkiiat_problem_na/", "text": "Япония, чийто премиер Шиндзо Абе, започнал втория си мандат на поста през декември 2012 г., обяви в понеделник, че свиква предсрочни парламентарни избори, е третата икономическа сила в света, но е изправена пред големи предизвикателства. Северна Корея Кризата със Северна Корея не е нова, но придоби безпрецедентен мащаб през последните месеци с изстрелването на няколко ракети (две от които прелетяха над Япония за по-малко от три седмици) и шестия ядрен опит на тази страна. Правителството на Абе призовава за още по-силен натиск върху режима в Пхенян, който не отстъпва от своите позиции и продължава да разработва оръжията си в нарушение на резолюции на Съвета за сигурност на ООН. Японският премиер подкрепя твърдата позиция на САЩ, според която \"всички варианти са на масата\" (включително и военният), за да бъде  вразумена Северна Корея . В същото време обаче той се опитва да запази добри отношения с Русия, която, точно обратното, пледира за възобновяване на дипломатическия диалог. Ниска раждаемост, застаряване на населението, социална държава Япония страда от ускорено застаряване на населението, което се дължи на увеличаването на средната продължителност на живота (една от най-големите в света) в съчетание с ниска раждаемост. По-малко от един милион деца са били родени миналата година - абсолютен отрицателен рекорд, откакто се води съответната статистика. В същото време в страната има над 60 000 столетници, а хората над 65-годишна възраст вече са 27.7% от населението - дял, който ще продължи да набъбва, за да достигне 40% през 2050 година. Намаляването на работната сила и крехкостта на социалната държава са двата най-големи риска за бъдещето. Глобализацията Япония изпитва затруднения, що се отнася до глобализацията: преговорите за споразумения за свободна търговия са мъчителни (повече от четири години за това с Европейския съюз, което при това все още не е договорено в подробности). Абе бе горд, че е успял да подпише Транстихоокеанското партньорство (ТТП) с 11 страни от Азиатско-тихоокеанския регион, но Съединените щати, които при предишния президент Барак Обама лобираха за договора, в крайна сметка се оттеглиха от него при наследника му Доналд Тръмп. Японските компании също имат проблеми на фона на възхода на азиатски групи и на млади американски фирми в сфери, в които още доминират (информатика, електронно и аудио-визуално оборудване и т. н.), най-вече заради своята неприспособимост. В сравнение с чуждестранните си конкуренти те не реагират на промените в една среда, която вече е много по-различна с появата на интернет. Скандалите, които избухват един след друг, също подкопават техния имидж сред инвеститорите. Дефлация Япония не успява да се спаси трайно от дефлацията, която забавя от две десетилетия активността на отделните хора и компаниите, въпреки свръхсмекчената парична политика и плановете за бюджетно стимулиране, замислени да благоприятстват увеличаването на разходите на домакинствата и инвестициите на фирмите. Опарили се от предишни кризи, японските граждани и предприемачи обаче имат склонност да спестяват и да отлагат за по-късно своите покупки, които не са от първостепенно значение. Премиерът все още не е намерил идеалната рецепта, за да възвърне доверието им. Колосален дълг Шиндзо Абе призна в понеделник, че държавният бюджет (без в сметката да се включва дългът) няма да излезе \"на зелено\" през 2020 година, както е предвидено. Той оправдава това ново забавяне с необходимостта от полагане на повече грижи за децата (част от училищното образование ще стане безплатно), въпреки че в същото време уверява, че няма да отлага отново повишаването на данъка върху потреблението, който е предвидено да бъде увеличен през октомври 2019 г. до 10% в сравнение със сегашните 8%. Всички международни организации, като се започне от Международния валутен фонд, както и представители на собствения политически лагер на японския премиер, предупреждават за колосалния държавен дълг (който възлиза на над 200% от брутния вътрешен продукт) и произтичащите от това рискове. Структурни реформи Със своята политика за стимулиране на икономиката, т.нар. Абеномика, чието начало бе поставено през 2012 година, когато министър-председателят се върна на власт, той обеща голям брой структурни реформи (дерегулации, преразглеждане на трудовото законодателство, насърчаване на ролята на жените в икономиката, промени в селското стопанство). С малко от тях обаче бе постигнат обещаният напредък и всички анализатори смятат, че без фундаментални промени Япония няма да успее да се справи със своите проблеми.", "date": "2017.09.26", "title": "Предсрочните избори са най-малкият проблем на Япония"}
{"url": "http://www.dnevnik.bg/bulgaria/2017/09/26/3048343_bivsh_aktivist_na_patriotite_se_prizna_za_vinovna_za/", "text": "Бившият координатор на структурата на Националния фронт за спасение на България (НФСБ) в Костинброд и кандидат за депутат Анелия Велева се е признала за виновна по обвиненията за трафик на хора, заяви за \"Дневник\" говорителят на районната прокуратура в Пловдив Атанас Илиев. Велева бе сред шестимата задържани участници в групата за трафик, които сега са поискали извънсъдебно споразумение. С него на практика шестимата признават вината си, за да получат по-лека присъда. Предстои утре съдът да се произнесе дали одобрява споразумението или не, като Илиев изрази надежда, че то ще бъде одобрено. В този случай обвиняемите ще имат влязла в сила присъда. Споразумението на Велева е за 3-годишна условна присъда с изпитателен срок от пет години. След като се разбра, че Анелия Велева е сред задържаните в акция на прокуратурата и МВР, тя  напусна поста си на координатор на НФСБ в Костинброд и прекрати членството си в партията. При напускането си на партията на вицепремиера Валери Симеонов, Велева посочи, че е станала обект на негативна медийна кампания именно поради партийната си обвързаност и се надява, че оставката ще сложи край на спекулациите. Тогава тя заяви още, че е била набедена за престъплението и няма никаква съпричастност към извършването му. Сега обаче се е съгласила на споразумение с държавното обвинение, с което се признава за виновна.  Първоначално в хода на разследването Велева бе освободена от ареста срещу \"подписка\", след като магистратите приеха, че няма достатъчно данни за съпричастността ѝ към групата. Прокуратурата обаче протестира съдебното решение и представи  снимков материал, с който се доказва съпричастността ѝ към престъпното сдружение  и втората съдебна инстанция върна бившата шефка в НФСБ в ареста. Никой от останалите петима от групата не обжалва първоначално взетите им мерки - постоянен арест. Групата беше разбита, след като е наблюдавана близо два месеца.  На 23 юли полицията заложи \"капан\" на магистрала \"Тракия\" и първоначално е спрян \"пилотен\" автомобил на групата . По-късно са спрени и другите две коли, които се движили с около час зад първата кола. В колите били останалите участници в групата, сред които и Велева. Полицията откри в колите двама сирийци и трима иракчани, които е трябвало да бъдат изведени от територията на страната.", "date": "2017.09.26", "title": "Бивш активист на Патриотите се призна за виновна за трафик на мигранти"}
{"url": "http://www.dnevnik.bg/sport/2017/09/26/3048364_ludogorec_sreshtu_beroe_v_osminafinalite_za_kupata_na/", "text": "\"Лудогорец\" ще посрещне \"Берое\" в най-интригуващия двубой от 1/8-финалите на Купата на България. Лидерът в Първа лига ЦСКА ще домакинства на водача във Втора лига \"Ботев\" (Враца), а \"Левски\" ще гостува на друг отбор от Северозапада - \"Монтана\". Носителят на трофея \"Ботев\" (Пловдив) ще гостува на втородивизионния \"Царско село\".  Другият отбор от Пловдив - \"Локомотив\", ще гостува на \"Славия\" във втория сблъсък, който противопоставя отбори от елита. Третият е между новаците \"Етър\" (Велико Търново) и \"Септември\" (София). \"Литекс\" срещу \"Локомотив\" (София) е единственият мач, в който ще се срещнат отбори от втора дивизия. Последната осминфинални двойки е \"Дунав\" (Русе) срещу \"Струмска слава\" (Радомир).  Мачовете ще се играят на 24, 25 и 26 октомври. Победителите ще бъдат определени в една среща. Жребият \"Монтана\" - \"Левски\" \"Лудогорец\" - \"Берое\" \"Царско село\" - \"Ботев\" (Пловдив) \"Литекс\" - \"Локомотив\" (София) \"Етър\" - \"Септември\" (София) ЦСКА - \"Ботев\" (Враца) \"Дунав\" - \"Струмска слава\" \"Славия\" - \"Локомотив\" (Пловдив)", "date": "2017.09.26", "title": "\"Лудогорец\" срещу \"Берое\" в осминафиналите за Купата на България"}
{"url": "http://www.dnevnik.bg/sviat/2017/09/26/3048363_belgiia_udvoiava_broia_na_patrulirashtite_voenni/", "text": "Белгийският Съвет за национална сигурност е взел решения, с които да защити военните патрули, изпратени по улиците на големите градове като мярка срещу терористични нападения, съобщават местни медии. От следващия месец патрулиращите ще се движат в групи от по четирима или по осем военнослужещи. Досега обичайно патрулиращите работеха по двойки. Предвижда се в някои райони военните да патрулират с камиони, а не да ходят пеш. Промените са свързани с две нападения срещу военни от последните месеци. През юни терорист взриви куфар на  Централната гара в Брюксел , а през август друг нападна патрул с нож. Двамата терористи бяха застреляни на място. Решението предвижда също намаляване на броя на военнослужещите, заети в антитерористичната сфера, от 1250 на около 1000 души.", "date": "2017.09.26", "title": "Белгия удвоява броя на патрулиращите военни"}
{"url": "http://www.dnevnik.bg/biznes/2017/09/26/3048378_na_konferenciia_v_plovdiv_shte_se_obsujdat_industriia/", "text": "Как новата революция ще повлияе на средата, в която живеем? Отговор на този въпрос ще търсят представители на бизнеса на годишния бизнес форум Industry 4.0 (\"Индустрия 4.0\"), който ще се състои на 28 и 29 септември в Пловдив. Съорганизатори на събитието са \"Капитал\", Industry Watch, \"Тракия тех\" и община Пловдив, съобщава  \"Капитал daily\". На конференцията ще присъстват специалисти от всички области - през институциите, очертаващи и финансиращи средата, като Европейската комисия и Европейската инвестиционна банка, гигантите, които владеят онлайн средата и ще са все по-важни за индустрията, като Google и Microsoft, до самата индустрия и различни нейни представители - например швейцарецът Йозеф Шети, който от фабриката си в Костиево работи от известно време по дигитализацията на индустриалните процеси, до Красимир Петков от производителя на роботи \"Милара\". Ще има и специално място за хората, които променят средата - например професор Ахмед Буснайна, който обещава нанотехнологична революция, както и естествено разговор как да се промени образованието, така че да отговаря на новите изисквания. \"Индустрия 4.0\" събира в себе си развитието на генетиката, изкуствения интелект, роботиката, нанотехнологиите, биотехнологиите, 3D принтирането. Тя съчетава реалния свят на производството с дигиталния свят на компютърните науки, създавайки екосистема, в която човек и машина работят заедно за пълна оптимизация.", "date": "2017.09.26", "title": "На конференция в Пловдив ще се обсъждат \"Индустрия 4.0\" и бъдещето на производството"}
{"url": "http://www.dnevnik.bg/politika/2017/09/26/3048381_borisov_zazdravi_koalicionnite_otnosheniia_dopulnena/", "text": "Премиерът и лидер на ГЕРБ Бойко Борисов е провел кратка среща с председателите на \"Обединени патриоти\" Красимир Каракачанов, Валери Симеонов и Волен Сидеров в Министерския съвет днес. По време на разговора, на който е и присъствал зам.-председателят на ГЕРБ Цветан Цветанов, се е стигнало до извода, че проблеми в коалицията няма, потвърдиха пред \"Дневник\" от ГЕРБ. До срещата се стигна, след като  миналата седмица вицепремиерът Валери Симеонов се оплака от липса на диалог с ГЕРБ , но колегата му Красимир Каракачанов заяви, че няма проблем да си говори с премиера Бойко Борисов. \"Ние никога не сме имали търкания с Патриотите\", каза по-късно пред журналисти Борисов. В отговор на въпрос защо не са си говорили с Валери Симеонов той обяви: \"Проведе се, защото аз и вицепремиерът Валери Симеонов бяхме на работа цяло лято, а другите бяха в почивка и имаше малко напрежение в това отношение. Събираме се, говорим по всички теми\" Миналата седмица вицепремиерът Симеонов обяви още, че е поискал от зам.-председателя на ГЕРБ Цветан Цветанов в началото на тази седмица да се състои политически съвет между партиите в управляващата коалиция, но не съобщи какви теми трябва да се обсъдят на него. \"Напоследък нямаме диалог с Бойко Борисов и коалиционните партньори. От два месеца не сме правили коалиционен съвет. Управлението е общо и отговорността е обща\", допълни Симеонов по Би Ти Ви. Колегата му Красимир Каракачанов обаче защити тезата, че проблем с диалога няма. \"Аз си говоря с премиера, въпреки че съм в друга сграда. С премиера аз нямам проблеми да си говоря. Неговата комуникация (на Валери Симеонов - бел. авт.) би трябвало да е много по-лесна, тъй като са на 5 метра един от друг\", каза той пред журналисти в парламента миналия четвъртък. Попитан за какво е била срещата, Борисов обяви: \"Едно от основните неща, за които беше упрекван Валери Симеонов, е това, че е написал във \"Фейсбук\", че ще бъде сменена шефката на ДНСК. Нанков му го е казал на Министерски съвет, така че върху него се изсипа много напрежение, защото през \"Фейсбук\" уволнявал човек и аз му дължа извинение затова, че министър Нанков, след като му е казал, че ще бъде сменена, не е излязъл да го каже и публично\". \"За мен търкания няма\", допълни Борисов, цитиран от \"Фокус\". На въпрос дали между вицепремиера Валери Симеонов и вицепремиера Красимир Каракачанов има търкания премиерът отговори: \"Аз не се бъркам в чужди партии и семейства. Не съм ги сдобрявал, те си се шегуват така помежду си, че в първия момент винаги мога да остана с впечатление, че се карат и после почват да се смеят. Беше ми нужно време, за да им свикна\". ", "date": "2017.09.26", "title": "Борисов заздрави коалиционните отношения (допълнена)"}
{"url": "http://www.dnevnik.bg/razvlechenie/2017/09/26/3048384_koncertut_na_rodjur_uoturs_v_bulgariia_shte_e_na_4_mai/", "text": "Концертът в България на  легендата от \"Пинк Флойд\" Роджър Уотърс  ще се състои догодина на 4 май в столичната зала \"Арена Армеец\". Това обявиха организаторите на събитието \"София мюзик ентерпрайсис\". Съоснователят на \"Пинк Флойд\" ще изнесе концерти в 23 държави в Европа през 2018 г. Турнето Us+Them включва песни от най-обичаните албуми на британската рок група - The Dark Side of The Moon, The Wall, Animals, Wish You Were Here и изпълнения от най-новия албум на Уотърс Is This the Life We Really Want? от юни, първи от 25 години насам. \"Вероятно 80% от песните ще са стари и 20% ще бъдат нови, но всички са обединени под обща тема. Шоуто ще бъде неповторимо, обещавам ви. Ще бъде грандиозно и спиращо дъха, както всички досега\", заяви Уотърс. Легендарният музикант вече веднъж  гостува в България със спектакъла си \"Стената\"  - през 2013 г. Дълго чаканото му идване съвпадна с протестите срещу кабинета \"Орешарски\", в които Уотърс се включи, искайки  \"оставка\" от сцената. Билетите за концерта в България ще бъдат на цени от 70 до 180 лева и могат да бъдат закупени в мрежите на \"Тикетпро\" и \"Ивентим\", както и онлайн. Продажбата започва на 28 септември, уточниха организаторите.", "date": "2017.09.26", "title": "Концертът на Роджър Уотърс в България ще е на 4 май в \"Арена Армеец\""}
{"url": "http://www.dnevnik.bg/skorost/2017/09/26/3048386_zapochna_remontut_na_putia_mejdu_haskovo_i_dimitrovgrad/", "text": "Започна ремонтът на първокласния път между Хасково и Димитровград, който при добри метеорологични условия ще продължи до 18 декември, съобщиха от Агенция \"Пътна инфраструктура\". Докато върви обновяването на отсечката с дължина 10 километра, движението ще се осъществява двупосочно в едно платно. Временната организация е за ремонт на участъка от Северната промишлена зона на Хасково (бул. \"Димитровградско шосе\") до Димитровград. Предвидена е подмяна на асфалтовата настилка, полагане на нова хоризонтална маркировка, монтаж на нови ограничителни системи и поставянето на нови знаци. Ще бъде подобрено отводняването. Строително-монтажните работи ще се изпълняват първо в платното в посока Димитровград, след приключването им трафикът ще се прехвърли по ремонтираното платно и ще се работи в платното за Хасково.", "date": "2017.09.26", "title": "Започна ремонтът на пътя между Хасково и Димитровград"}
{"url": "http://www.dnevnik.bg/sport/2017/09/26/3048374_peter_sagan_-_spasiteliat_na_koloezdeneto/", "text": "В епоха на скандали, непрестанни съмнения за употреба на допинг, механична помощ и какво ли още не, един състезател от страна без традиции и история в колоезденето е считан за светлия лъч в този спорт в днешно време. Словакът Петер Саган  спечели третата си световна титла  и записа поредното си впечатляващо постижение. Със своята харизматичност, неподражаем стил и изключителен талант той е положителната реклама, от която колоезденето има огромна нужда, за да се възроди за нов живот от пепелта. Триумфът в Берген не само нареди Саган до Еди Меркс, който също има три световни титли. Драматичната победа във финалния спринт срещу фаворита на домакините Александър Кристоф го направи първия състезател в историята, спечелил златния медал в три поредни години. възкликна Брадли Уигинс, състезател със спорна репутация, но с огромни успехи. Реакцията на големите в спорта показва колко уважаван е Саган сред колегите си. Да печелиш с колелото на сестра си Роден в малкото градче Жилина в Северозападна Словакия, Саган израства в семейството на магазинери. Започва да се състезава едва на девет години, но понеже родителите му нямат средства да му купят качествена екипировка, кара велосипеда си с маратонки за тенис. Дори това не му пречи да побеждава всички - както на шосе, така и в маунтинбайк, което е любимата му дисциплина. През 2008 г. печели най-куриозната победа в кариерата си, карайки велосипеда на сестра си. Саган току-що е продал своя и не получава резервен от спонсора си навреме. Това го кара да вземе назаем този на сестра си. И макар че това е обикновено колело, което се използва за пазар - с развалени спирачки и по-малко скорости от необходимото, Саган печели Купата на Словакия и е забелязан от големите отбори в Европа. В следващите години кариерата му се развива шеметно – четири сезона в италианския \"Ликигас\", два в \"Тинкоф\" и сега в \"Бора\". Стотици победи, пет поредни зелени фланелки в  \"Тур дьо Франс\" , три световни титли и още, и още. Малцина обаче знаят, че Саган е на път да се откаже буквално в началото. През 2009 г., след като става втори в младежкото издание на класиката Париж - Рубе, е поканен на проби в \"Куикстеп\" - най-успешния белгийски отбор и хегемон в класиките. Саган обаче е отхвърлен от мениджъра Патрик Льофевр и обяснява на родителите си, че мисли да спре със спорта. По-късно Льофевр определя това като най-голямата грешка в кариерата си.  Талант от друго измерение , казва Марк Кавендиш. Британският колоездач е считан за най-добър спринтьор в историята на \"Тур дьо Франс\" и е втори след Меркс по брой етапни победи в най-престижното състезание. В началото на кариерата си Саган беше считан за спринтьор, след като едва на 20 години беше способен да се бори с много по-опитните бързи мъже на шосето. Постепенно обаче огромният му талант се разви и за всички стана ясно, че Саган е разностранен състезател, който може да печели различни видове надпревари - класики, на хълмист терен, на тежки, кратки изкачвания. През 2012 г., едва на 22 години, словакът спечели първата си зелена фланелка в \"Тур дьо Франс\". Година по-късно той защити фланелката, като и в двата случая триумфира със смазващо превъзходство. Това накара през 2014 г. организаторите на Обиколката на Франция да променят регламента в класацията по точки, за да дадат шанс на конкурентите на Саган - чистите спринтьори. Резултатът: още три зелени фланелки, при това през 2014 и 2015 г. постигнати без етапна победа в Тура, но с отлична тактика. Заради огромния си талант Саган постоянно е сравняван с Еди Меркс – най-великият колоездач в историята. Канибала от Белгия е печелил абсолютно всичко, което може да се спечели в спорта. Триумфирал е в най-големите класики и в трите триседмични обиколки. След появата на Саган всички видяха в негово лице първия, който може да се доближи до Меркс. , каза 27-годишният словак, макар и с риск да звучи надменно. Саган е такъв, прави нещата със свой собствен стил и всяка негова победа се помни. Словакът не гони определен брой успехи, а се забавлява. , каза бившият му съотборник и двукратен шампион в Джирото Иван Басо. За уникалността му говори и фактът, че 12 юни 2011 г. е последният ден, в който Саган е носил обикновена фланелка на своя отбор в състезание. Оттогава той е носил три години трикото на национален шампион на Словакия, обличал е пет поредни години зелената фланелка в Тура, а в последните три - екипа с цветовете на дъгата на световен шампион. До следващото световно първенство той ще отбележи близо седем години и половина, в които не се е появявал в традиционна фланелка на свой тим, постижение без аналог в колоезденето. Извън рамките и нормите За разлика от победителите, които винаги имат врагове или противници, Саган е считан за най-приятелски настроения колоездач в елита. През тази година той създаде прецедент, след като  дисквалификацията му от \"Тур дьо Франс\"  беше по-коментирана от цялото състезание, в което Крис Фрум триумфира за четвърти път. И за да е още по-отчетливо въздействието на Саган в световното колоездене, всички останали съжалиха, че той беше изваден от надпреварата. Дори тежко пострадалият Марк Кавендиш, който падна след сблъсък със словака. Освен това словакът е доказал, че суетата е много далеч от него. Преди години Саган изуми всички, пристигайки на сватбата си с \"Трабант\". Преди това едва не забърка скандал, след като призна, че за разлика от повече си колеги не обезкосмява краката си, защото не го счита за нормално. Световната му титла преди няколко дни в Берген доказа за пореден път, че Саган е състезател извън рамките. Въпреки че беше в един от по-слабите отбори в състезанието - и като бройка, и като качество, той успя да спечели. , каза един от най-добрите белгийски състезатели Филип Жилбер след финала. А Саган изуми всички, като малко преди финала получи подкрепа от състезатели от други отбори. , каза след финала Саган. Експертите веднага провериха кадрите, от които стана ясно, че във финала за него са карали съотборниците му от \"Бора\" – Маркус Бургарт (Германия), Ян Барта (Чехия) и Лукас Постeлбергер (Австрия), които нито имаха шансове за успех, нито имаха лидери в съставите си. А сега накъде , написа в деня след световната титла британският \"Телеграф\". Ще продължи ли Саган да властва в шосейното колоездене никой не може да каже, дори и той. Словакът е само на 27 години и макар че има несъмнени успехи, още не е постигнал почти нищо в петте монумента на колоезденето - Милано - Сан Ремо, Обиколката на Фландрия, Париж - Рубе, Лиеж - Бастон - Лиеж, Обиколката на Ломбардия. В тези състезания той има само една победа (Фландрия 2016 г.). , обяснява световният шампион. Словакът е доказал, че приема колоезденето за забавление и иска да постига победите си най-вече за собствено удовлетворение. Затова и не говори в дългосрочен план. Според някои с годишна заплата от 6 милиона евро на словака му е лесно да говори така. Той обаче вече си осигури място в историята на спорта.", "date": "2017.09.26", "title": "Петер Саган - спасителят на колоезденето"}
{"url": "http://www.dnevnik.bg/bulgaria/2017/09/26/3048400_prezidentut_zapochva_leko_da_gubi_podkrepa_pokazva/", "text": "Президентът Румен Радев продължава да се ползва с одобрението на мнозинството от българските граждани, но от юни до септември положителните оценки за дейността му спадат от 57 на 54%, сочат данните на традиционното проучване на обществените нагласи на \"Алфа Рисърч\". То е проведено в периода 13-20 септември чрез 1030 интервюта. До средата на годината популярността на Радев бележеше постепенен ръст, като от \"Алфа Рисърч\" посочват, че следващите месеци ще покажат какъв ще бъде развоят в персоналния му рейтинг. Според проучването подкрепата си за президента започват да оттеглят предимно десни избиратели, дали му кредит на доверие при встъпването в длъжност. Парламентът все по-критикуван Първите действия на парламента за есенния политически сезон задълбочават критиката към неговата работа, сочи още проучването. Положителните оценки за 44-ото Народно събрание спадат от 15 до 12%, а отрицателните нарастват от 39 до 44 на сто. Малко по-високо е доверието към председателя на парламента Димитър Главчев - 17% положителни срещу 33% отрицателни оценки. Доверието към полицията спира да расте, само 10% одобряват работата на съда Установеният преди месеци положителен тренд в оценката за работата на полицията спира развитието си, посочват от \"Алфа Рисърч\". Въпреки че остава с по-висок кредит на доверие от съда и прокуратурата, одобрението за работата й спада от 26 на 22%, срещу 38% отрицателни оценки. Както и в предишни месеци, дейността на правосъдната система е съпътствана с най-висока обществена критика. Тя преобладава както за работата на съда (10% положителни срещу 58% отрицателни оценки), така и за тази на обвинението в лицето на главния прокурор Сотир Цацаров (9% положителни срещу 49% отрицателни оценки).", "date": "2017.09.26", "title": "Президентът започва леко да губи подкрепа, показва проучване на \"Алфа Рисърч\""}
{"url": "http://www.dnevnik.bg/politika/2017/09/26/3048390_kabinetut_s_obshtestveno_odobrenie_za_magistralite_i/", "text": "Третият кабинет \"Борисов\" е оценяван от българите като успешен в четири направления: строежа на магистрали, външната политика, туризма и образованието. Най-големите му неуспехи са в областите вътрешен ред и сигурност, здравеопазване и правосъдие. Повечето от министрите запазват положителен рейтинг, като най-висока оценка получава вицепремиерът Томислав Дончев, а най-ниска - правосъдният министър Цецка Цачева. Въпреки критиките, цялостното желание за нормализиране на ситуацията у нас доминира над стремежа към засилване на политическата конфронтация и преобладаващата част от хората предпочитат правителството да изкара пълния си мандат. Това сочат данните от редовното проучване на обществено-политическите нагласи на социологическата агенция \"Алфа Рисърч\". Допитването е направено между 13 и 20 септември чрез пряко стандартизирано интервю сред представителна извадка от 1030 пълнолетни жители от цялата страна. От магистралите, през Македония до учителските заплати Според анкетираните се очертават четири успешни направления в работата на кабинета. На първо място е инфраструктурата (51%) с предприетите стъпки по изграждането на автомагистралите \"Хемус\", \"Струма\" и въвеждане на ТОЛ система, обобщават от агенцията. Следват външната политика (43%) с активността за подобряване на отношенията с Македония и страните от Западните Балкани и туризмът (42%) с усилията за привличане на повече туристи и осигуряване на по-добър туристически продукт. На четвърта позиция, според оценките на анкетираните, е образование (31%) с мерките за повишаване на учителските заплати и намаляване на отпадналите от училище деца. Втора група оформят сферите с по-ниска оценка за показаните до момента резултати, но с подкрепа за заявените приоритети. Сред тях социолозите отчитат: финанси (25% от попитаните смятат, че правителството се справя успешно със събираемостта на данъците и борбата с контрабандата), земеделие (21%), отбрана (17%), енергетика (17%).  са три силно проблемни сфери, които от години събират тревогите и критичността на българските граждани – вътрешен ред и сигурност (13%), здравеопазване (9%), правосъдие (7%). Отлагането или имитацията на промени в тези системи генерира недоволство както към съответните ресорни министри, така и към правителството като цяло, коментират от \"Алфа Рисърч\". Все повече привърженици на Патриотите не одобряват кабинета През септември правителството запазва положителните си оценки почти без промяна (21%). Те обаче са съпроводени от  : от 33% до 38%, сочат данните. Твърдо зад кабинета застават единствено привържениците на ГЕРБ (49%). Доста по-различна е картината сред избирателите на коалиционния партньор \"Обединени патриоти\" – едва 13% от тях изказват одобрение за работата на кабинета, срещу  Както и в началото на мандата,  . В персонален план той привлича основно избиратели на ГЕРБ, а в по-малка степен - привърженици на \"Обединените патриоти\", \"Воля\", извънпарламентарната десница. Челната министерска тройка: Дончев, Каракачанов, Кралев Разгледана по сфери на дейност и степен на изпълнение на предизборни приоритети, оценката за работата на правителството е по-диференцирана и показва ясно както одобряваните, така и дефицитните политики, посочват социолозите. Половината от членовете на кабинета, предимно ангажирани с оценявани като успешни ресори, имат положителен индекс за дейността си. Във второ поредно проучване най-одобряван е вицепремиерът Томислав Дончев (индекс от 16.4). Втори е вицепремиерът и военен министър Красимир Каракачанов (индекс 10.9), а трети - спортният Красен Кралев (индекс 10.2). От челната тройка, която  \"Алфа Рисърч\" отчете в предишното си проучване през юни , отпада министърът за българското председателство на Евросъюза Лиляна Павлова, която е заменена от Каракачанов. След тях с по-ниски, но преобладаващо положителни, оценки са министърът за българското европредседателство Лиляна Павлова (5.1), външният Екатерина Захариева (4.5), транспортният Ивайло Московски (4.0), министърът на туризма Николина Ангелкова (3.6), регионалният Николай Нанков (1.7), финансовият Владислав Горанов (0.3), енергийния Теменужка Петкова (0.1). Тройката в дъното на таблицата попълват министри, чиято работа през първите месеци на мандата бе съпътствана от скандали със силен обществен отзвук: министърът на околната среда Нено Димов (индекс от -10.3), икономическият Емил Караниколов (-10.5), правосъдният Цецка Цачева (-16.8). Липсата на адекватни политики в най-критично оценяваните ресори от дейността на кабинета е потенциален риск за неговата стабилност, но към момента този риск отстъпва на заден план пред притесненията от ескалацията на напрежението в света, коментират социолозите. В съотношение 38% към 62% анкетираните възприемат ситуацията в България като спокойна и стабилна, докато във външно-политически план тревогите са много по-високи – 20% към 79%. Като резултат, въпреки критиките, цялостното желание за нормализиране на ситуацията у нас доминира над стремежа към засилване на политическата конфронтация. Което намира израз в нагласата на 61% от пълнолетните българи настоящото правителство да изкара пълния си четиригодишен мандат, вместо провеждането на нови избори.", "date": "2017.09.26", "title": "Кабинетът с обществено одобрение за магистралите и двойки за здравеопазването и правосъдието"}
{"url": "http://www.dnevnik.bg/politika/2017/09/26/3048402_gerb_zapazva_elektoralna_prednina_ot_6_pred_bsp_spored/", "text": "Половин година след предсрочните парламентарни избори съотношението на силите между основните партии остава без съществени промени. ГЕРБ запазва електорална преднина от 6% пред БСП. За партията на Бойко Борисов биха гласували 25.1% от запитаните, а за социалистическата партия - 19.3%, което означава, че при нови избори днес двете политически формации биха имали приблизително същия брой депутати, както и в 44-ия парламент. Това показват резултатите от редовно проучване на обществено-политическите нагласи, проведено от \"Алфа Рисърч\" в периода от 13 до 20 септември сред 1030 пълнолетни граждани от цялата страна. Малко по-голяма е динамиката в отношението към партийните лидери. Бойко Борисов запазва 32% одобрение, но в сравнение с юни нараства и делът на критиците му - от 35% на 39%. Въпреки активното настъпателно поведение на Корнелия Нинова по редица въпроси, БСП не съумява да уплътни опозиционната си роля, което коства 3% от личния рейтинг на лидера й (или той пада от 27% до 24%), както и лек ръст в негативните оценки, посочват от \"Алфа Рисърч\". \"Обединените патриоти\" бележат известен електорален спад в сравнение с юни - от 7.2% на 5.9%. Наблюдава се нетипична тенденция, при която всеки един от тримата лидери на коалицията е поне на двойна дистанция по рейтинг от другия. Красимир Каракачанов запазва високия си партиен рейтинг (29% одобрение) и остава твърдо на втора позиция след Бойко Борисов. Валери Симеонов повишава с 1% привържениците си (до 14 на сто одобрение), но генерира и сериозен ръст на неодобрението. Волен Сидеров остава на 5% одобрение и с едни от най-високите нива на неодобрение. Ако изборите бяха днес, електоралната подкрепа за ДПС би била 4.8%, сочат още данните от прочуването. Най-сериозна е промяната при партия \"Воля\" и нейния лидер Веселин Марешки, които бързо вървят по стъпките на \"България без цензура\" и Николай Бареков от предишния парламент, посочват от \"Алфа Рисърч\". За три месеца личният рейтинг на Марешки е спаднал със 7%. Електоралната подкрепа за \"Воля\" е паднала с 1.8% и ако изборите бяха днес, партията не би влязла в парламента. Фрагментираната извънпарламентарна опозиция в лицето на Реформаторския блок, \"Да, България\" и \"Нова република\" се ползва със сумарната подкрепа на около 4.5% от избирателите в страната, но нито една от тях не се откроява като фаворит, сочат данните от прочуването. Общо 7.9% от анкетираните биха гласували за \"друга\" политическа сила, ако изборите бяха днес.", "date": "2017.09.26", "title": "ГЕРБ запазва електорална преднина от 6% пред БСП според проучване на \"Алфа Рисърч\""}
{"url": "http://www.dnevnik.bg/regioni/2017/09/26/3048398_shvedut_ritnal_kamerierka_v_slunchev_briag_e_nakazan_s/", "text": "Районният съд в Несебър призна днес шведа Ралф Сундберг за виновен за ритника срещу камериерка в Слънчев бряг, съобщи  dariknews.bg . Чужденецът обаче е освободен от наказателна отговорност и му е наложена глоба от 4 500 лева. Мъжът бе обвинен за нанасяне на лека телесна повреда по хулигански подбуди.  Той ще трябва да плати и разноските по делото срещу него, които са малко над 580 лева. Решението подлежи на обжалване и протест. Присъдата произнесе съдия Йорданка Майска-Иванова, която постави под съмнение изразеното от Сундберг разкаяние, но все пак уточни, че чужденецът ще бъде освободен от наказателна отговорност. Според нея действията му показват абсолютна липса на човешко отношение. Съдията подчерта и факта, че шведът е опитал да прикрие извършеното от него зад алкохолното опиянение, в което е бил по време на случката. Адвокатът на Сундберг припомни, че той е с чисто съдебно минало, предаде БНТ. Пред съда шведът заяви, че съжалява за случая и никога повече няма да посяга на човек. Той добави, че се е заблудил и помислил, че лаптопът му е откраднат и е бил под въздействие на алкохол. Прокурорът по делото Радост Бошнакова пък обясни, че чистото съдебно минало на Ралф е причина делото да се гледа по тази процедура с освобождаване от наказателна отговорност и налагане на глоба. Иначе обвинителят поиска най-тежкото наказание - глоба от 5 000 лв. Ралф Сундберг нападна камериерка в хотел в Слънчев бряг на 3 юни.  Деяна Петкова беше брутално изритана в главата без видима причина, в резултат на което загубила временно съзнание. Скоро след нападението председателят на Българската асоциация на хотелиерите и ресторантьорите Благой Рагин  призова случаят да отшуми възможно най-бързо , защото можел да доведе до бойкот от страна на скандинавските туристи. Позицията му бе остро критикувана и след призив на транспортния министър  Рагин подаде оставка .", "date": "2017.09.26", "title": "Шведът, ритнал камериерка в Слънчев бряг, е наказан с глоба от 4 500 лв."}
{"url": "http://www.dnevnik.bg/biznes/2017/09/26/3048406_prez_2018_g_niama_da_se_zadeliat_pari_za_sanirane/", "text": "Министерството на регионалното развитие и благоустройството няма да предлага в бюджета за 2018 г. пари за програмата за саниране. Това съобщи пред журналисти министърът на регионалното развитие Николай Нанков. Вече има проекти за общо 700 млн. лв. с осигурено финансиране, по които ще се работи през следващите две години, припомни Нанков. Изпълнението им е гарантирано с финансов ресурс от 1.5 млрд. лв. През това време ще тече политически дебат за това дали програмата да продължи и по какви правила, допълни той. Работна група подготвя изменения, свързани с методическите указания, контрола, референтните цени и евентуалното въвеждане на съфинансиране. Имало различни мнения, като участието на собствениците с част от парите било един от възможните варианти.", "date": "2017.09.26", "title": "През 2018 г. няма да се заделят пари за саниране"}
{"url": "http://www.dnevnik.bg/bulgaria/2017/09/26/3048416_vseki_vtori_ne_viarva_v_borbata_s_korupciiata_po/", "text": "Липсата на резултати в битката с корупцията и престъпността, както и несигурността са основните причини, които свалят кредита на доверие към правителството. Това показват данните от традиционното проучване на обществените нагласи на \"Алфа Рисърч\". То е проведено в периода 13-20 септември чрез 1030 интервюта. Почти половината от участвалите в анализа (45%) заявяват, че изобщо не вярват, че в България борбата с корупцията по високите етажи на властта е желана и възможна. За близо 18 на сто нещата биха могли да се променят, ако има единен антикорупционен орган и неговият председател се излъчва от президента. 15% са на същото мнение, но ако ръководителят на звеното се излъчва с квалифицирано мнозинство от парламента. Близо половината запитани са казали, че знаят, че ще се приема закон за борбата с корупцията по високите етажи, но не знаят нищо конкретно от него. Всеки трети пък изобщо не следи темата. Въпреки декларираната нетърпимост към корупцията едва 8% са склонни да подадат с името си сигнал за корумпиран политик. Една трета обаче са на мнение, че подобна активност няма да има никакъв ефект, а 19 на сто дори се притесняват, че след подаването на сигнал самите те могат да пострадат. Почти всеки пети е готов да сигнализира за корумпиран политик, но само ако остане анонимен.", "date": "2017.09.26", "title": "Всеки втори не вярва в борбата с корупцията по високите етажи на властта според \"Алфа Рисърч\""}
{"url": "http://www.dnevnik.bg/photos/2017/09/26/3048433_fotogaleriia_krug_ot_svetlina_v_moskva/", "text": "В Москва се провежда седмото издание на ежегодния фестивал \"Кръг от светлина\", който преобразява Москва с помощта на техниката видеомапинг.", "date": "2017.09.26", "title": "Фотогалерия: ''Кръг от светлина'' в Москва"}
{"url": "http://www.dnevnik.bg/biznes/2017/09/26/3048439_kontrabandata_shte_produlji_da_namaliava_zashtoto_e/", "text": "На първите места в Европа сме в борба с контрабандата, което отговаря и на много от другите въпроси за борбата с корупцията, заяви премиерът Бойко Борисов след представянето на доклада на Инициатива \"Срещу незаконната търговия\" за нелегалните цигари у нас, подкрепен от големите тютюнопроизводители. Според изследването делът на контрабандните цигари, предназначени за местния пазар, е 7 процента за второто тримесечие на 2017 г. В ЕС България се намира на осмо място по нелегални цигари, съобщи БТА. Борисов заяви, че парите от контрабанда \"замърсяват цялата система, защото, за да има контрабанда, защото, за да мине една контрабанда, ти трябва граничар, митничар, данъчен, покровителство по места и това са огромна маса пари\". Премиерът каза също, че тенденцията по намаляване на контрабандата на цигари, горива и алкохол ще продължи, защото е изгодна за държавата. Борисов призова вътрешния министър и главния секретар да направят съвещание и да потърсят обяснение, защото в 11 града в страната има потребление на контрабандни цигари над 7 процента, и да решат проблема в едномесечен срок. Борисов допълни още, че при служебното правителство от двете приходни агенции са събрани 150 - 200 млн. лв. по-малко за бюджета. Вътрешният министър Валентин Радев също коментира данните за контрабандни цигари, като заяви, че за периода януари - август 2017 г. от МВР са иззети над 21 млн. къса цигари, което е спад с 56 процента, както и 35 тона нарязан тютюн. По думите на Радев предотвратените щети от иззети контрабандни цигари са над 3 млн. лв., а от нарязан тютюн над 5 млн.лв. Най-голямо количество цигари било иззето от района на Пловдив. Финансовият министър Владислав Горанов коментира, че резултатите от борбата с контрабандата сочат, че България успява да охранява не само границите си, но и икономическите си интереси. Зам. главният прокурор Борислав Сарафов отчете добрата междуинституционална работа за борбата с контрабандата, като по думите му това не би могло да се случи без \"обединяващата роля на премиера\". Според Сарафов има \"ясна и необратима тенденция за намаляване на контрабандния дял на цигари\".", "date": "2017.09.26", "title": "Контрабандата ще продължи да намалява, защото е изгодно за държавата, обяви Борисов"}
{"url": "http://www.dnevnik.bg/skorost/avtomobilna_industriia/2017/09/26/3048462_avtodiluri_zapochvat_akciia_star_dizel_za_nov_mercedes/", "text": "Oторизираните дилъри на \"Мерцедес\" в България започват акция, при която ще изкупуват стари дизелови автомобили с емисионна норма от Евро 1 до Евро 4, като към цената на старата кола се добавят 4000 лева, при положение че се поръча нов автомобил. Върнатото превозно средство ще бъде оценено от \"DEKRA аутомотив\". Няма ограничения за марката на употребявания автомобил, а кампанията е валидна при поръчка на нов автомобил от марката \"Мерцедес\" до 31 декември и очаквана доставка до края на март 2018. В момента най-достъпният модел на компанията е компактният CLA с цена 53 511 лева с ДДС. Стандартът Евро 1 беше приет през 1992 година, а Евро 4 беше в сила за леки автомобили, произведени до август 2009 година. Старите дизелови автомобили са сочени за един от основните замърсители с фини прахови частици във въздуха, които предизвикват редица болести,  водещи до смъртта на 18 000 души на година  само в България.", "date": "2017.09.26", "title": "Автодилъри започват акция стар дизел за нов \"Мерцедес\""}
{"url": "http://www.dnevnik.bg/sviat/2017/09/26/3048460_rusiia_zaplashi_da_blokira_feisbuk_prez_2018_g/", "text": "Ръководителят на руския държавен регулатор Роскомнадзор заяви, че социалната мрежа \"Фейсбук\" (Facebook) ще бъде недостъпна от Русия през 2018 г., ако американската компания не изпълни закона, изискващ личните данни на потребителите да се съхраняват на руска територия. \"Законът е задължителен за всички\", цитира думите на Александър Жаров агенция \"Интерфакс\". \"При всички случаи или ще постигнем прилагането на закона, или компанията ще прекрати работата си на територията на Руската федерация, както за съжаление, се случи с Linkedin. Тук изключения няма за никого.\" Той допълни, че ще се постараят всичко да приключи в законовите срокове, макар че регулаторът проявява разбиране, че социалната мрежа има \"значителен брой потребители\" в Русия. \"От друга страна, разбираме, че това не е уникална услуга, защото има и други социални мрежи.\" Законът за съхраняване на базите с лични данни на руска територия е в сила от две години и Роскомнадзор не е проверявал \"Фейсбук\" дали го прилага. Компанията е уведомила, че още изучава варианти как да го приложи, поради което до края на тази година няма да има проверки. \"Проявяваме добра воля, тъй като компанията официално ни уведоми, но след този момент веднага ще я проверим\", допълва той. \"През 2018 г. ще помислим, може и да ги проверим\", казва още Жаров. Той припомни, че \"Туитър\" (Twitter) е приела да прехвърли данните на руските си клиенти на сървъри в Русия до средата на следващата година.", "date": "2017.09.26", "title": "Русия заплаши да блокира \"Фейсбук\" през 2018 г."}
{"url": "http://www.dnevnik.bg/kultura/2017/09/26/3048418_bulgarski_pisateli_izlizat_v_prevod_na_arabski_ezik/", "text": "Два текста на съвременни български писатели излизат на арабски език в първия каталог \"Нови литературни гласове от Балканите. Изборът на преводача\". Целта е да се предизвика интерес към литературата на Балканите в арабския свят, където тя е почти непозната, казват издателите от фондация \"Следваща страница\". Затова книгата излиза едновременно в София и Кайро и е достъпна и онлайн  на страницата на проекта. Подборът и преводите са дело на изтъкнати преводачи от Египет, България и Сърбия, участвали в резидентската програма на Къщата за литература и превод в кв. \"Изгрев\" \"Ускорител за преводи\". Всеки от тях е избрал текст от езика, от който превежда. на писателката и преподавател по теория и история на литературата в Софийския университет Миглена Николчина, преведен от Хайри Хамдан, и откъс от първа глава на романа  в превод на Неделя Китаева. Целта е не само да се популяризира балканската литература, но и ролята на преводача като посланик, казват от фондацията. Затова каталогът ще бъде представен на 28 септември с дискусия на тема превод и разпространение на българска литература на неевропейски езици в Къщата за литература и превод на ул. \"Латинка\" 12 в София. Представяне ще има и на Франкфуртския панаир на книгата тази есен, както и на сходни събития в Кайро, Абу Даби, Шарджа, а организации, които насърчават културните връзки между Европа и арабския свят, ще получат безплатно копие на книгата.  но между него и Запада съществуват много малко точки на контакт, разказа в интервю за \"Дневник\" миналата година  иракският автор Хасан Бласим , носител на британския приз за чуждестранна литература Independent Foreign Fiction Prize, който през 2015 г. се превърна в международния \"Мен Букър\". Затова и изданието на \"Следваща страница\" е ценно. Фондацията, която от няколко години стопанисва  Къщата за литература и превод  (домът на художника Ненко Балкански в кв. \"Изгрев\"), получи за дейността си наградата на Столичната община за принос в културата. Другите текстове в каталога са \"Вкусът на пустинята\" на гръцката писателка Ифигения Теодору, прев. д-р Халед Рауф, \"10 кратки пиеси\" на сърбина Вършан Лещарич, прев. Српко Лещарич, \"Истанбул, Истанбул\", от Бурхан Сьонмез, прев. д-р Ахмед Мурат, и \"Шепа пясък\" на хърватина Маринко Косшиц, прев. Ашраф Ради.", "date": "2017.09.26", "title": "Български писатели излизат в превод на арабски език"}
{"url": "http://www.dnevnik.bg/bulgaria/2017/09/26/3048504_bratovchedska_istoriia_ili_kakvi_hora_rabotiat_v/", "text": "Ръководителите на Националната здравноосигурителна каса (НЗОК) разкритикуваха остро работата на част от администрацията на структурата. По време на заседанието на надзорния съвет на 13 септември управителят на институцията Камен Плочев дори заявява, че липсва качествен контрол върху дейността на здравната каса, като уточнява, че \"това е братовчедска история\". В разпространената на сайта на НЗОК стенограма от заседанието се разбира, че ще бъде подготвен нов устройствен правилник, който трябва да е готов до месец. В него е предвидено съкращаване на администрацията в институцията с 10 до 20 процента. Контролът върху работата на касата ще бъде засилен, като се очаква и смяна на сградата на НЗОК. При нас идват най-некадърните \"Трябва да ви кажа, че контролът така не става. Това е братовчедска история. Тук съм чувал лично как шефът на РЗОК от даден град се обажда да пита нашите контрольори - кога ще дойдете, чакам ви. Т.е. всичко е вързано\", казва по време на заседанието управителят на здравната каса Камен Плочев. По думите му има два начина тази практика да бъде прекратена. Единият вариант е външна фирма или агенция да осъществява контрола върху работата. Според него това ще е революционно, но ефективно. Другият вариант е \"коренна смяна на тези кадри\". Тук проблемът обаче е, че много трудно се намират нови хора за тази работа заради ниското заплащане. Плочев предлага възнагражденията в здравната каса да са като тези в Националната агенция за приходите. \"При нас идват най-некадърните, които не са си намерили място при изпълнителите на медицинска помощ. Имаме ресурса да вдигнем заплатите на хората сериозно и да ги ангажираме да вършат качествена работа. Но това трябва да мине през един сериозен анализ на потребността и ефективността на работата на всеки един. Според мен между 10 и 20% от хората, които работят в касата, не знаят защо са тук\", казва от своя страна председателят на надзорния съвет на касата и зам. финансов министър Кирил Ананиев. Администрацията на НЗОК в нова сграда, а не в жилищна Идеята за нова сграда, в която да се помещава НЗОК, беше лансирана от Плочев, който уточни, че вече има осигурена такава. Тя е собственост на здравното министерство. Част от членовете на надзорния съвет определиха като абсурдно сегашното положение администрацията да е разположена в жилищна сграда. \"Идеята е добра за новата сграда, но като знам как се получава нова сграда... Със сградата не е много лесно\", добави Ананиев.", "date": "2017.09.26", "title": "Братовчедска история, или какви хора работят в здравната каса според ръководителите ѝ"}
{"url": "http://www.dnevnik.bg/sport/2017/09/26/3048525_hubchev_povika_petima_ot_cska_i_nito_edin_ot_ludogorec/", "text": "Най-много играчи на лидера в Първа лига ЦСКА попаднаха в състава на националния отбор за световните футболни квалификации с Франция и Люксембург. България посреща фаворита в група А на 7 октомври в София, а три дни по-късно гостува в херцогството. Днес селекционерът Петър Хубчев обяви списък с 12 състезатели от българското първенство, на които ще разчита. ЦСКА ще бъде представен от защитниците Николай Бодуров, Божидар Чорбаджийски и Антон Недялков, както и от полузащитниците Станислав Манолев и Кристиян Малинов. Единственият друг отбор от Първа лига, който получи повече от една повиквателна, е \"Ботев\" (Пловдив). Повикани от състава на \"канарчетата\" бяха Тодор Неделев и Цветомир Панов. Нито един футболист на шампиона \"Лудогорец\" не попадна в състава за последното домакинство в световните квалификации. \"Левски\" пък ще има само един представител - вратаря Божидар Митрев, който вероятно ще остане на пейката за сметка на Пламен Илиев. Останалите в списъка с играещи в Първа лига са вратарят на \"Пирин\" Благой Макенджиев, Мартин Райнов от \"Берое\", Александър Цветков от \"Черно море\" и централният нападател на \"Славия\" Ивайло Димитров. Миналата седмица Хубчев повика 12 играчи от чуждестранни клубове. Днес от футболния съюз съобщиха, че заради контузия от сметките отпада атакуващият полузащитник на \"Кротоне\" Александър Тонев. Съставът за мачовете с Франция и Люксембург   Пламен Илиев (\"Астра\", Румъния), Божидар Митрев (\"Левски\"), Благой Макенджиев (\"Пирин\");  Антон Недялков, Божидар Чорбаджийски и Николай Бодуров (ЦСКА), Цветомир Панов (\"Ботев\"), Страхил Попов (\"Касъмпаша\", Турция), Петър Занев (\"Амкар\", Русия), Васил Божиков (\"Слован\", Словакия);  Кристиян Малинов и Станислав Манолев (ЦСКА), Тодор Неделев (\"Ботев\"), Александър Цветков (\"Черно море\"), Мартин Райнов (\"Берое\"), Георги Костадинов (\"Макаби\" Хайфа, Израел), Симеон Славчев (\"Лехия\" Гданск, Полша), Ивайло Чочев (\"Палермо\", Италия), Ивелин Попов (\"Спартак\" Москва, Русия), Спас Делев (\"Погон\" Шчечин, Полша), Божидар Краев (\"Мидтиланд\", Дания), Андрей Гълъбинов (\"Дженоа\", Италия), Ивайло Димитров (\"Славия\").", "date": "2017.09.26", "title": "Хубчев повика петима от ЦСКА и нито един от \"Лудогорец\" за последните квалификации"}
{"url": "http://www.dnevnik.bg/bulgaria/2017/09/26/3048481_sudebniiat_suvet_osvobodi_kaloian_topalov_ot_gradskiia/", "text": "Съдийската колегия на Висшия съдебен съвет (ВСС) единодушно прие оставката на председателя на Софийския градски съд (СГС) Калоян Топалов. Миналата седмица стана известно, че Топалов е поискал съветът да го освободи от поста, считано от 2 октомври. Мандатът на кадровиците на Темида изтича на 3 октомври. В две телевизионни интервюта, които даде по темата, той обясни, че зад оставката му няма натиск. Освен от ръководното място в един от най-натоварените и ключови съдилища в страната, Топалов бе освободен по негово желание и от съдебната система изобщо. Това се случи с гласовете на всички 11 присъстващи членове на колегията. По време на обсъждането на оставката отсъстваше председателят на Върховния касационен съд (ВКС) Лозан Панов, който е на среща с представители на Европейската комисия, които са тук заради предстоящия мониторингов доклад за България. Тази година той ще излезе по-рано, не както досега - в края на януари, заради предстоящото председателство на страната на Съвета на ЕС, което е от началото на 2018 г. Членовете на колегията коментираха, че мотиви към оставката на Топалов не е имало, което е негово право. Като се стигна до точката от дневния ред за оставката, гласуването щеше да мине по инерция и председателстващият колегията - шефът на Върховния административен съд (ВАС) Георги Колев, призова колегите си да гласуват. В последния момент Галя Георгиева поиска думата да се изкаже. Тя заяви, че оставката е личен акт, Топалов не е изложил мотиви и призова другите членове на колегията да я гласуват. След това думата поиска и Калин Калпакчиев. Той заяви, че в мандата на Топалов е направено много - \"създадоха се редица правила за командироване на съдии, за заместване и преместване на съдиите в други отделения\". Обясни, че промяната в Софийския градски съд, след предишното ръководство начело с Владимира Янева, което предизвика множество скандали, е резултат от общите усилия на съдиите, които работят там. Той коментира, че реакцията и действията на съдиите предизвикаха проверка на ВСС в съда.  Калпакчиев припомни направеното от Топалов и във връзка с подбора и работата на съдебните помощници, които той подложи на атестационен тест. На него съпругата на бившия премиерски съветник Яне Янев - Галя Янева, получи 3 точки от възможни 34, след това, за да избегне уволнение, тя напусна доброволно поста си. Това доведе до нова вълна от атаки в публичното пространство срещу Топалов. Повече четете  тук . Колегията не прие предложението да награди Топалов През тези две години и половина ръководството на съда бе подложено на агресивна атака в медиите без конкретни факти и това водеше до множество проверки, допълни още Калпакчиев. Всички те не констатираха сериозни нарушения, дори напротив, показаха добрата посока, в която се движи администрирането на институцията. Напускането на Топалов от съдебната система след всичко, което е направил, трябва да бъде придружено с награда, заяви Калпакчиев и внесе предложение за награждаването му със златен почетен знак. Подкрепи го Юлия Ковачева. Според нея съветът не е направил нужното, за да защити ръководството на градския съд от публичните нападки, но за това вече е късно. По думите ѝ е жалко, след като хора, вложили толкова лично време и усилия, напускат системата, а и самата тя е вложила толкова в тях.  След това отново се включи Калпакчиев, за да защити предложението си за награда - Топалов е дългогодишен съдия, който е дал много на системата. 20 години е бил само съдия и оставката не може да остане без коментар, дължим го на всеки, заяви той. Допълни, че Топалов е бил постоянен преподавател в НИП, автор на редица справочници, помагала и др. Призова всички да подкрепят отличието, без значение личните симпатии и антипатии. \"Нека поне накрая сме обективни или поне да опитаме\", призова той. Георги Колев обаче се противопостави на предложението за награда. Според него Топалов не я заслужава, тъй като не е изкарал пълен мандат на поста. Освен това според него този почетен знак се връчвал при пенсиониране, на хора с 35-годишен стаж в системата. Мнозинството подкрепи Колев и отказа награда за Топалов. След оставката му съветът прие и тази на заместничката му Биляна Балинова. Тя също си тръгва и от ръководния пост, и от системата. \"Няма да я предложа за награда, за да ѝ спестя унижението, на което подложихте Топалов, а не защото имам двоен стандарт\", обясни преди това Калпакчиев. По-рано през деня председателят на ВКС Лозан Панов, който бе само в началото на заседанието на колегията, коментира оставката на Топалов с това, че отварянето отново на темата за СГС намира за проблем. \"Да, той не е същият проблем, който съществуваше преди две години (когато от поста бе отстранена Владимира Янева - бел. ред.), но липсата на ръководител създава напрежение в институцията\", коментира Панов. Даде примери с вакантни ръководни позиции в Софийския апелативен съд (управляван години наред като и.д. от новия член на ВСС от ДПС Стефан Гроздев - бел. ред.) и апелативния спецсъд (където процедурата също се бави - бел. ред.). ", "date": "2017.09.26", "title": "Съдебният съвет освободи Калоян Топалов от градския съд и от системата"}
{"url": "http://www.dnevnik.bg/photos/2017/09/26/3048524_fotogaleriia_referendumut_za_nezavisimost_na_irakski/", "text": "Вчера в Иракски Кюрдистан се проведе референдум за независимост на региона от правителството в Багдад. Според първите официални резултати над 90% от упражнилите правото си на глас в референдума са подкрепили независимостта на региона.", "date": "2017.09.26", "title": "Фотогалерия: Референдумът за независимост на Иракски Кюрдистан"}
{"url": "http://www.dnevnik.bg/biznes/2017/09/26/3048548_fandukova_se_zakani_da_razvali_dogovori_za/", "text": "В началото на следващата седмица кметът на София Йорданка Фандъкова ще развали няколко договора за улични ремонти в града заради некачествено изпълнение. Това съобщи самата тя на конференция, организирана от Българската строителна камара. \"Както сключваме договори, така можем и да развалямe\", заяви тя. Пред журналисти кметът не посочи конкретни фирми и обекти като уточни, че примерите за лоша работа са изключително малко. Конкретно посочи само  нашумелия случай с бул. \"Шипченски проход\",  където един от участъците е върнат изцяло за преработка, работа за 500 хил. лв. не е приета, а изпълнителят е глобен и със 130 хил. лв. В същото време тя похвали изпълнението на настилките на булевардите \"Дондуков\", \"Черни връх\" и \"Прага\", но ги упрекна за недовършените тротоари и прах. \"Ядосаха ме за тротоарите, очаквам още днес да с еувеличат екипите и на \"Прага\" и на \"Дондуков\", коментира кметът пред журналисти. Градските проекти през 2018 г. Фандъкова съобщи, че през 2018 г. тунелопробивната машина, която работи по новата линия на метрото, ще приключи дейността си и ще бъдат отворени за движение кръстовищата при бул. \"Патриарх Ефтимий4, \"Красон село\" и \"Георги Софийски\". Ремонтът на пространството около храма \"Св. Ал. Невски\" се отлага за след европредседателството, за да не смущава работата на институциите. Приоритет обаче остава ремонтът на ул. \"Граф Игнатиев\", който ще започне \"час по-скоро\". В плана и на общината, и на държавата за догодина е довършването на южната дъга на Околовръстното шосе между \"Младост\" и магистрала \"Тракия\". Подготвя се и проектът за връзката между кв. \"Бъкстон\" и магистрала \"Люлин\".", "date": "2017.09.26", "title": "Фандъкова се закани да развали договори за некачествени улични ремонти"}
{"url": "http://www.dnevnik.bg/sport/2017/09/26/3048020_bankite_v_jujna_koreia_shte_kupiat_olimpiiski_bileti/", "text": "Асоциацията на банките в Южна Корея ще закупи билети за  зимните олимпийски игри в Пьончан през 2018 г . на стойност 1 милиард вона (880 хиляди долара).  Действието на организацията е продиктувано от  слабия зрителски интерес към събитието , което ще се проведе от 9 до 25 февруари. Първият етап от продажбата на билети беше определен като неуспешен, след като целта от 1.07 закупени бройки не беше достигната. До 21 септември са продадени едва 315 хиляди пропуска, което е под 30% от очакванията на организаторите. Интересът към игрите е слаб  както от чужденците, така и от местните жители, които са закупили едва 40% от всички продадени билети. Организаторите бяха предвидили 750 хиляди билета за южнокорейските граждани, но едва 124 хиляди от тях са продадени. \"Като част от усилията ни за социална отговорност асоциацията реши да подкрепи игрите в Пьончан, което ще даде възможност за подобряване на глобалния имидж на страната\", се казва в изявлението на асоциацията, цитирано от \"Ройтерс\". От асоциацията съобщиха също, че ще дарят 20 милиарда вона (17.6 млн. долара) за безпроблемното провеждане на игрите в Пьончан. От организационния комитет на игрите обявиха, че очакват приходите от продажбата на билети да са 174.6 милиарда вона (153.66 млн. долара). Засега обаче това изглежда трудно постижима цел.  Основната причина за слабия зрителски интерес към игрите е напрежението на Корейския полуостров. Ядрените опити на Северна Корея доведоха до отлив на чуждестранни посетители в Южна Корея. Преди седмица  олимпийският отбор на Франция се закани, че няма да пътува за Пьончан , ако сигурността в страната не може да бъде гарантирана. От своя страна президентът на Южна Корея  Мун Дже-ин обеща \"безопасни\" олимпийски игри . Международният олимпийски комитет (МОК) заяви миналата седмица, че следи изкъсо ситуацията на Корейския полуостров и няма съмнения, че сигурността ще бъде гарантирана. \"Политическите проблеми оказват влияние върху продажбата на билети. Южнокорейците не приемат сериозно въпроса за Северна Корея за разлика от чужденците. Те са загрижени, че Южна Корея е опасно място, но тук е много спокойно\", каза маркетинговият директор от организационния комитет Чън Уан Еом.", "date": "2017.09.26", "title": "Банките в Южна Корея ще купят олимпийски билети за близо 900 хил. долара"}
{"url": "http://www.dnevnik.bg/bulgaria/2017/09/26/3048565_bulgariia_ne_izpulniava_zaduljeniiata_si_po/", "text": "България не изпълнява задълженията си по поддържането на Дунав. Тя е единствената страна по поречието на реката, която не спазва задълженията си. Това е заявил представител на Генерална дирекция \"Мобилност и транспорт\" на Европейската комисия по време на среща за бъдещето на инструмента \"Свързана Европа\" в Талин, съобщава  \"Капитал daily\". \"От всички проекти, свързани с международната транспортна инфраструктура в България, този ни причинява най-много главоболия. Спешно трябва да се свърши работата по Дунав. Там трябва да се прави драгаж всяка година. През последните 3 години българите не го правят\", заявява източникът на \"Капитал\". По думите му България може да се сравни с \"най-лошите ученици в класа\". Той дава за пример Румъния, които изпълняват задълженията си много по-усърдно. През март тази година служебното правителство откри поръчка за драгаж на дъното на Дунав. Стойността на поръчката е 6.8 млн. лв. и е за три поредни години с опция за повторение за още три. Търгът обаче остана в Комисията за защита на конкуренцията, която все още не се е произнесла след жалба от консорциум \"ДДФ 2017\" от август. \"Видях желание да се справят с тази задача. И с идването на новото правителство нещата пак увиснаха. Независимо дали сте направили поръчката или не, годишният драгаж е задължение на държавата и трябва да го правите\", заявил е още експертът от еврокомисията. Водният коридор Рейн - Дунав трябва да свърже Западна Европа с Черно море. Той е един от основните TEN-T коридори, които Европейската комисия иска да завърши до 2030 г. и който преминава през 9 страни членки.", "date": "2017.09.26", "title": "България не изпълнява задълженията си по поддържането на Дунав, твърди представител на ЕК"}
{"url": "http://www.dnevnik.bg/biznes/2017/09/26/3048576_stroitelstvoto_na_struma_prez_kresnenskoto_defile_shte/", "text": "Строителството на най-сложния участък от автомагистрала \"Струма\" - при Кресненското дефиле (т. нар. лот 3.2), ще бъде разделено на три части и ще се изпълнява паралелно. Това съобщи на строителен форум министърът на регионалното развитие Николай Нанков. През октомври се очаква положителното становище на Министерството на околната среда за предпочитания от строителите и ресорното ведомство вариант - разширение и реконструкция на съществуващия път Е79 през дефилето в едната посока и изнесено източно от него ново трасе в другата. Регионалното министерство се надява до средата на 2019 г. да бъдат избрани фирмите - изпълнители и да бъде издадено разрешителното за строеж. При този вариант се предвижда да има две отделни процедури за новото трасе, а една - за дефилето, се разбра от думите на Нанков. Там ще е и най-голямото предизвикателство пред строителите - виадукт с височина над 120 м, тоест повече от \"Бебреш\". Ценовите оферти за тол-системата ще бъдат отворени идната седмица В отговор на друг въпрос министърът напомни, че ценовите оферти по обществената поръчка за тол системата се очаква да бъдат отворени идната седмица. Ако няма обжалвания, министърът прогнозира, че договорът с изпълнителя може да бъде сключен в началото на октомври, ако комисията приключи тогава работа. Министърът не изключи и този път да има обжалвания на процедурата, започнала през пролетта на 2016 г. \"Има хора, които не искат договорът да се сключи, значи сме на прав път\", заяви той. Помолен да коментира  фалшивата новина от името на агенция \"Пътна инфраструктура\"  за избран изпълнител, разпространена миналата седмица, министърът каза, че 7-8 реквизита са липсвали в съобщението, но подписът бил подправен добре. ДАНС се занимава със случая.", "date": "2017.09.26", "title": "Строителството на \"Струма\" през Кресненското дефиле ще бъде разделено на три"}
{"url": "http://www.dnevnik.bg/photos/2017/09/26/3048458_snimka_na_denia_da_hodish_po_vuje_v_bitka_s_diabeta/", "text": "В Прага на няколко места в Стария град се проведоха събития, които целят да привлекат вниманието на обществото към диабета. Инициативата е в подкрепа на хората в Чехия, които страдат от заболяването.", "date": "2017.09.26", "title": "Снимка на деня: Да ходиш по въже в битка с диабета"}
{"url": "http://www.dnevnik.bg/zelen/2017/09/26/3048523_sudbata_na_oceleli_luvcheta_zavisi_ot_ekoministerstvoto/", "text": "До броени дни Министерството на околната среда и водите трябва да реши съдбата на две оцелели, но с риск за живота, новородени лъвчета. От ведомството ще разпоредят къде и как да бъдат отглеждани спасените малки, за живота на които в момента се борят в софийската клиника \"Добро хрумване\". Решението ще бъде взето на среща този четвъртък (28 октомври) в Регионалната екоинспекция в Русе, където ще бъдат обсъдени мерките по случая. Това става ясно от отговор на екоминистерството за \"Дневник\" след инцидент с три новородени животни в зоологическа градина в Разград, който разкри редица нередности в зоопарка. Случаят породи силна негативна реакция в социалните мрежи и редица сигнали към отговорните институции – екоинспекцията в Русе и министерство на екологията. В началото на месеца (на 9 септември) три лъвчета са родени в много лоши условия в общата клетка на лъвовете в градския зоопарк, по време на провеждащия се в парка есенен панаир. Вероятно заради шума и големия брой хора там майката лъвица не е закърмила бебетата и ги е оставила без грижи. Известно време малките са били оставени без защита и са били стъпкани от възрастните лъвове в клетката. Едно от малките е починало още в клетката, другите са били в много тежко състояние, разказа за \"Дневник\" Любимила Кривошиева от клиника \"Добро хрумване\", разговаряла с отговорния за зоопарка д-р Михаил Балтаджиев и с очевидци. Получен е бил сигнал на човек на мястото на инцидента в деня на панаира, който се е свързал по телефон със софийската ветеринарна клиника и е потърсил съдействието на специалисти. Кривошиева от своя страна се обажда на отговарящия за зоопарка – главният експерт \"Земеделие и стопанска дейност\" в община Разград д-р Михаил Балтаджиев. От разговора им става ясно, че в парка няма квалифициран персонал, който да се грижи за оцелелите новородени. Затова животните спешно са транспортирани в клиниката в София, където до момента се борят за живота им. Лъвчетата имат много малки шансове да оцелеят. \"Макар в момента състоянието им да е сравнително закрепено, във всеки момент това може да се промени рязко заради липсата на имунитет, защото не са кърмени\", обясни директорът на клиниката. Все още едно от двете новородени се храни със сонда и не може да се изправи. Специалистите, които до момента не са поканени на срещата, където ще се реши съдбата на малките, се надяват те да не бъдат връщани в зоопарк. По думите на Кривошиева категорично майка им няма да ги приеме и и не е редно да се върнат там при нея. Клиниката обаче ще се съобрази с решението на институцията. Според лекарите най-добрият вариант за лъвчетата е да бъдат преместени в Международната програма за реинтродукция или резерват, а не да се върнат на зоокъта в Разград. Като голям проблем Кривошиева посочва липсата на експерти у нас, които да помогнат с грижата за оцелелите лъвчета. \"Съветваме се с всеки с повече опит от нас. Със софийския зоопарк сме в непрекъснат контакт с гледачите на големи котки. За нас е новост и се оказва, че у нас няма кой знае какъв опит с това\", каза тя пред Би Ти Ви. Клиниката им обаче има богат опит в спасяването и отглеждането на новородени на други бозайници. Тъжният инцидент стана повод да се установи, че в зоопаркът няма наличен ветеринар. Възможно е гледачите да не са знаели, че женската лъвица ще ражда, посочи Кривошиева. Майката и бащата на новородените са брат и сестра, което обрича малките на генетични заболявания, предупреди лекарят. Собствениците на парка – в случая това е община Разград– искат да имат поколение в зоопарка, но нямат осигурени условия за раждане и отглеждане. Експерти от МОСВ са давали препоръки на д-р Балтаджиев за развъждането на лъвове. Предложено е било съдействие за поставяне на безплатни импланти на женските лъвове, за да се спре размножаването им, предвид липсата на условия за отглеждане на потомството, става ясно от отговор на МОСВ. Тази помощ обаче е била отказана. \"Към момента нито МОСВ, нито РИОСВ – Русе, имат законово основание да спрат или ограничат размножаването на животните в зоопарковете. Това е изцяло в правомощията на собствениците на зоологическите градини, в случая община Разград\", подчертават от МОСВ. Ветеринарите от клиниката не са посетили лично парка в Разград, но от снимки и коментари на очевидци показвали, че там условията са отвратителни – животните живеят на бетон, в тесни клетки, има болни животни и починали от студ. Във връзка с постъпили в МОСВ сигнали министърът на околната среда и водите е разпоредил на РИОСВ – Русе, спешна проверка, извършена на 18 септември – или десет дни след раждането на малките. Според информацията на екоминистерството и установеното по случая по време на проверката раждането е било ден по-рано от разказите на очевидци: на 8 септември 2017 г. Данните на МОСВ се разминават с разказа на ветеринарите от \"Добро хрумване\", спасили животните. Според ведомството поради липса на капацитет за отглеждане на лъвчетата те са били предадени на ветеринарна клиника в Разград за оказване на спешна помощ и едното малко е починало там (а не в клетката). Впоследствие животните са преместени във ветеринарна клиника в София. На 21 септември експерти от РИОСВ – София, и МОСВ са посетили ветеринарната клиника и са констатирали, че лъвчетата са в стабилно състояние и за тях се полагат ветеринарномедицински грижи. На 28 септември е насрочена среща в РИОСВ – Русе, на която ще бъдат обсъдени възможните мерки за решаване на случая, обясняват от МОСВ. Зоологическата градина в Разград е лицензирана през 2009 г., като лицензът й е изтекъл през 2014 г. Към настоящия момент община Разград не е подала документи за ново лицензиране на зоопарка, посочват от ведомството. Пред Би Ти Ви д-р Михаил Балтаджиев уверява, че общината подготвя необходимите за лиценза документи, полага необходимите грижи за животните и ремонтира зоопарка. \"Дневник\" потърси мнение по казуса от експертите на организация \"Четири лапи\", на контролиращият орган РИОСВ – Русе, както и позицията на общината в Разград, които са отговорни за зоологическата градина в града.", "date": "2017.09.26", "title": "Съдбата на оцелели лъвчета зависи от екоминистерството"}
{"url": "http://www.dnevnik.bg/biznes/2017/09/26/3048632_temenujka_petkova_razgovaria_s_shefa_na_gazprom/", "text": "Министърът на енергетиката Теменужка Петкова е разговаряла в Москва с председателя на \"Газпром\" Алексей Милер за настоящото и бъдещото сътрудничество в газовия сектор, съобщи пресцентърът на българското ведомство. Петкова е в руската столица за участие в заседание на работна група \"Енергетика\" към Междуправителствената българо-руска комисия за икономическо и научно-техническо сътрудничество. Страните отбелязаха стабилното и дългосрочно партньорство в областта на доставките и преноса на природен газ, което продължава повече от 40 години. Изразено бе задоволство от сигурността на доставките от Руската Федерация, особено в условията на пиковото потребление през зимния сезон, се казва в съобщението. Руската и българската страни обсъдиха възможностите за бъдещо сътрудничество в сферата на доставките и транзита на природен газ, информира ведомството. България разчита Русия да доставя природен газ за нуждите на газовия хъб \"Балкан\" - проект, който страната осъществява с подкрепа от Брюксел, за да разнообрази източниците и маршрутите за доставка. По време на срещите на Петкова вчера  руски компании са заявили желание  да участват в модернизацията на български енергийни обекти.", "date": "2017.09.26", "title": "Теменужка Петкова разговаря с шефа на \"Газпром\""}
{"url": "http://www.dnevnik.bg/ot_vas/novini_ot_vas/2017/09/26/3048620_ostrov_raihenau_bodenzee/", "text": "Остров Райхенау е най-големият в Бодензее. Всъщност от доста време вече не е остров, защото е свързан с насипан път със сушата. Дълго време е бил място за усамотение на монаси. Затова е и част от културното наследство на ЮНЕСКО, заради своите манастири. Вероятно в този на снимката преди повече от 10 века е бил заточен и Методий.", "date": "2017.09.26", "title": "Остров Райхенау, Бодензее"}
{"url": "http://www.dnevnik.bg/bulgaria/2017/09/26/3048634_voenen_se_prostrelia_smurtonosno_pri_tovarene_na/", "text": "Редник Николай Тошев от военно формирование 26 400 - Благоевград, е бил смъртоносно прострелян днес, ден след планови стрелби на полигон \"Сливница\", съобщиха от прокуратурата. Инцидентът е станали при товаренето на картечница \"Браунниг\" на камион. По първоначална информация редник Тошев се е самопрострелял в корема. До фаталния изстрел вероятно се е стигнало заради останал след стрелбите патрон в цевта на оръжието. Загиналият е на 30 години и е починал на път за Военномедицинска академия. Незабавно след получаване на съобщението на място е заминал разширен разследващ екип начело с дежурния военен прокурор, дежурния военен следовател и служители на Военна полиция. Образувано е досъдебно производство и в момента се провежда оглед на място и други неотложни действия по разследването.", "date": "2017.09.26", "title": "Военен се простреля смъртоносно при товарене на картечница на камион"}
{"url": "http://www.dnevnik.bg/sviat/2017/09/26/3048646_konservatori_iskat_shoible_da_napusne_posta_finansov/", "text": "Високопоставени членове на партията на Ангела Меркел засилиха натиска над финансовия министър Волфганг Шойбле да се оттегли от поста и да оглави Бундестага, където да използва опита си в непознатата досега ситуация третата по големина сила да е антиевропейската \"Алтернатива за Германия\". Шойбле ръководи финансите на най-силната европейска икономика от 2009 г. насам, но след като в неделя партията му постигна най-слабия резултат от 40-те години насам, бъдещето му на поста е под въпрос, коментира \"Ройтерс\". Още преди изборите медиите в страната писаха, че пробизнес настроените \"Свободни демократи\" (FDP) имат апетити към финансовото министерство. Партията, която почти сигурно ще влезе в управляващата коалиция, се обявява за намаляване на данъците и е против идеите на Париж за по-тясна фискална интеграция в еврозоната. Гюнтер Йотингер, еврокомисар по въпросите на бюджета и консерватор от района на Шойбле, заяви пред \"Щутгартер цайтунг\", че съпартиецът му би бил \"идеален кандидат\" за председателския пост в Бундестага. Член на изпълнителното бюро на ХДС допълва, че би било \"много важно той да е на поста заради \"Алтернатива за Германия\" и климата в парламента\". Шойбле отказва да говори за бъдещето си след изборите и само е казвал, че иска да остане в политиката. Дали ще е председател на Бундестага ще се разбере не по-късно от 24 октомври - крайната дата, на която трябва да се проведе учредителното заседание на новия парламент, когато се избира и кой да го ръководи. Сегашният председател на Бундестага Норберт Ламерт не е сред кандидатите, а на този пост не може да седи действащ министър. Меркел също не разкрива намеренията си - на 75-я му рожден ден миналата седмица тя отличи 45-годишната работа на Шойбле като депутат, но не даде ясно да се разбере, че иска да го задържи като финансов министър.", "date": "2017.09.26", "title": "Консерватори искат Шойбле да напусне поста финансов министър на Германия"}
{"url": "http://www.dnevnik.bg/skorost/avtomobilna_industriia/2017/09/26/3048389_trugna_purvi_sait_v_bulgariia_za_onlain_prodajba_na/", "text": "Премиум марката \"Инфинити\" разработи сайт, в който клиентът има възможност да извърви целия път от разглеждането на автомобила, през избора до покупката, без дори да се налага да става от канапето. Колата може да бъде доставена пакетирана на посочена локация. За тези, които не са готови да направят онлайн покупка на автомобил, компанията дава възможност да направят тест драйв на посочен от тях адрес или да се свържат с \"Инфинити\" консултант. На сайта  вижинфинити.бг , който е регистриран на български, клиентите могат да разгледат всички модели, да конфигурират желания автомобил и да получат пълна информация за оборудването на колата. Клиентът може да избира автомобила по цена, оборудване или двигател. Освен всичко друго ще може сам да предложи стария си автомобил за изкупуване. Има и възможност за получаване на предварително онлайн одобрение за лизинг. Сайтът е свързан с платформата за стокови наличности на производителя, като клиентите могат да видят и кои автомобили максимално се доближават до техния избор. \"Във времето, когато дигитализацията е станала част от живота ни и когато 60% от активното население в България ползва ежедневно интернет и извършва някакви транзакции онлайн, ние като новатори смятаме, че сега е точният момент за създаване на тази платформа. Целта ни е все повече клиенти да получават цялата информация, свързана с покупката на автомобил \"Инфинити\" бързо, лесно и удобно 24 часа в денонощието\", коментираха от българското дилърство на \"Инфинити\". Вицепрезидентът на \"Инфинити мотър къмпани\", отговарящ за Европа, Средния изток и Африка, Раул Пичело, който беше гост на представянето на сайта, посочи, че България е добър пазар за марката. \"Бях удовлетворен да разбера, че и онлайн продажбите, въпреки че са млад сектор в България, заемат все по-голям дял. \"Инфинити\" винаги е бил бранд, който се стреми да погледне отвъд хоризонта, да търси новото и да развива технологиите\", допълни той. При представянето на сайта беше обявено, че \"Инфинити\" открива два нови оторизирани сервизни центъра в България. Те са в Русе и Бургас.", "date": "2017.09.26", "title": "Тръгна първи сайт в България за онлайн продажба на нови автомобили"}
{"url": "http://www.dnevnik.bg/politika/2017/09/26/3048661_korneliia_ninova_otreche_dogovorki_s_gerb_pri_izbora/", "text": "Лидерът на БСП Корнелия Нинова отрече днес партията й да е влизала в договорки при избора на нови членове на Висшия съдебен съвет (ВСС), чиято  парламентарна квота бе попълнена миналата седмица . Новите 11 членове на ВСС бяха избрани по  формулата 4:3:2:2, т.е. с мнозинство от повече от 190 гласа бяха подкрепени четирима кандидати на ГЕРБ, трима - на \"БСП за България\", и по двама от \"Обединени патриоти\" и ДПС . Парламентарната група на \"БСП за България\" имаше шестима свои кандидати, които подкрепи, но не гласува само за още пет от другите номинации (за да избере 11 членове - бел. авт.), а подкрепи още осем от кандидатите на другите парламентарни сили. Мнозинството обаче подкрепи само трима от кандидатите на социалистите и те бяха избрани за членове на ВСС. \"Не сме влизали в никакви договорки с другите парламентарни партии за избора на ВСС и ще продължим с тази политика. Знам, че е трудно, когато 27 години е правено по този начин, някой да повярва, че за няколко месеца това се е променило\", заяви Нинова днес. Попитана защо тогава депутатите от партията й са гласували за чужди кандидати, лидерът на БСП обяви: \"Това навежда на мисълта за сговор ли? А не навежда ли на мисълта за законови изисквания за 2/3 (за първи път членовете на ВСС бяха избрани с квалифицирано мнозинство от 160 гласа - бел. авт.). Не се оправдаваме - законът е такъв, какъвто е.\" По думите на Нинова личало, че няма договорка, тъй като БСП предложила шест, а не трима кандидати. Договорка щяло да е, ако предварително се разберат кой колко и кои кандидатури ще внесе. \"Ако някой твърди, че е имало сговор, нека да каже кога, къде и кой, за да се носи отговорност\", обяви Нинова. Тя добави още: \"Искаме доказателства, знаете, че сме малка държава - няма скрито-покрито.\" \"Оптимисти сме след избора заради професионалните и моралните качества на хората, които избрахме за ВСС. Времето ще покаже какво ще се случи, но на фона на сегашния ВСС, който е обременен от съмнения и скандали, вярвам, че новият състав на ВСС ще даде доказателства за борба с корупцията и реформа в съдебната система\", обяви още Нинова. Тя каза, че борбата с корупцията по високите етажи на властта няма да стане само с нов състав на ВСС, а трябва и ново законодателство.", "date": "2017.09.26", "title": "Корнелия Нинова отрече договорки с ГЕРБ при избора на ВСС"}
{"url": "http://www.dnevnik.bg/biznes/2017/09/26/3048660_podkrepa_poiska_pomoshtite_za_bezrabotica_na/", "text": "Синдикатът \"Подкрепа\" настоява с промяна в законодателството помощите за безработица на доброволно напусналите да се изравнят с тези на съкратените. Според сегашното законодателство напусналите по свое желание и уволнените дисциплинарно получават минималния размер на обезщетението за безработица в продължение на 4 месеца. Размерът на минималното обезщетение се определя всяка година в бюджета на държавното обществено осигуряване. За разлика от тях съкратените се подпомагат с 60% от средния си осигурителен доход, а периодът на получаване на сумите зависи от стажа и варира между 4 и 12 месеца. \"Подкрепа\" напомня, че обезщетението за безработица се изплаща от вноските на работниците и няма причина напусналите по свое желание да бъдат наказвани с по-малко пари. \"Безработните, независимо от основанието, на което е прекратен договорът им, имат еднаква нужда от частична компенсация, заместваща липсата на доходи от трудова дейност\", изтъква синдикатът. В мотивите се подчертава, че законодателството позволява на работника да прекрати договора си с работодателя с едностранно предизвестие. Затова според профсъюза е недопустимо едно разрешено от правото валидно поведение да води до \"санкциониране\" на работника. \"При съществуващият досега правен режим той е наказан\", се посочва в мотивите на предложението. Синдикатите нямат законодателна инициатива, така че за да бъде направена промяната, текстът трябва да бъде припознат от някой от депутатите или от министерството.", "date": "2017.09.26", "title": "\"Подкрепа\" поиска помощите за безработица на доброволно напусналите да не се занижават"}
{"url": "http://www.dnevnik.bg/sviat/2017/09/26/3048662_ungariia_obiavi_blokada_za_evrointegriraneto_na/", "text": "\"Унгария ще блокира всички стъпки в Европейския съюз, които биха представлявали напредък за евроинтеграцията на Украйна в духа на програмата \"Източно партньорство\". Гарантираме, че в бъдеще ще стане доста болезнено за Украйна.\" Това  заяви във вторник външният министър Петер Сиярто  пред националната информационна агенция MTI, след като президентът Петро Порошенко подписа новия закон за образованието. Няколко държави, сред които и България, изразиха тревога или поискаха допълнителна информация дали ще пострада правото на техни малцинства да се обучават на майчин език. Будапеща посочва, че от 5 клас нагоре, когато децата са на 10 години, всички предмети ще се преподават на украински. Сиярто, който е с премиера Виктор Орбан с делегация в Сингапур, допълни, че действията на украинския президент са срамни и скандални. Досега президентът Порошенко говори, че иска Украйна да се приближи до Европа, но с днешното си решение \"той се отдалечи от Европа и направи огромна крачка в противоположната посока\", казва още министърът. Порошенко говори за европейска Украйна, \"но вече може абсолютно да забрави за това\", предвид факта, че Унгария започва да блокира всички инициативи, по всички възможни форуми и международни организации - и предимно тези в ЕС - от които Украйна ще има полза. Сиярто е и министър на търговията и припомня, че в Киев хранят надежди за задълбочаване на евроинтеграцията след отпадането на визите за пътуване до ЕС и влизането в сила на споразумението за асоцииране с единния пазар. \"Сега можете да забравите за това\", казва той пред националната агенция. \"На провеждана в момента сесия на Съвета по човешки права към ООН Унгария ще наложи вето на всички коментари и гледни точки на Европейския съюз, които не осъждат Украйна достатъчно решително.\" Порошенко подписа закона на 25 септември, като изтъкна, че така започвала дълбока реформа на образованието с цел страната да влезе в \"европейското образователно пространство\". Предвиждат се редица административни и структурни промени, но вниманието на съседни държави се фокусира върху текстовете, в които се казва, че украинският става \"език на образователния процес\". В преходен период до 2020 г. децата от национални малцинства ще продължат да се обучават на родния си език, но в предучилищните и началните класове трябва постепенно да се увеличава броят на предметите, преподавани на украински. Будапеща протестира веднага след приемането на закона от Върховната Рада, защото смята, че се ограничават правата на около 150 000 етнически унгарци в Украйна. Безпокойство изразиха Румъния, Полша и Молдова, а Русия заяви, че законът противоречи на Конституцията на Украйна, ограничава правата на говорещите руски език и насажда \"моноетнически езиков режим\".", "date": "2017.09.26", "title": "Унгария обяви блокада за евроинтегрирането на Украйна заради новия закон за образованието"}
{"url": "http://www.dnevnik.bg/sport/2017/09/26/3048638_stanislav_angelov_levski_niama_interes_da_razviva/", "text": "Бившият играч и спортен директор на \"Левски\" Станислав Ангелов обеща да предприеме съдебни действия срещу ръководството на клуба заради клевета. Преди седмица  сините разпространиха официално съобщение , в което обвиниха доскорошния шеф на детско-юношеската школа на стадион \"Раковски\" в кражба. \"В случая аз съм омерзен, не съм откраднал нищо. Майка ми и баща ми са ме възпитали по най-добрия начин, за което съм изключително благодарен. Как можем да говорим за кражба, когато човек иска да развива социална дейност и работи за деца и не се отказва. За съжаление ще се предприемат съдебни действия. Аз съм подготвил всичко с моите юристи и ще заведем дело за клевета срещу ръководството на \"Левски\". Да видим в съда какво съм откраднал и кой е крадецът\", каза Ангелов на извънредна пресконференция. \"Левски\" обвини Ангелов, че се е опитал да отдели школата от футболния клуб, а стадионът да бъде овластен. Бившият национал беше освободен от поста на 25 август, но продължи да изпълнява задълженията си. Той заяви, че е взел нещата в свои ръце, след като от \"Левски\" са спрели да покриват разходите по наема и консумативите по издръжката на школата на стадион \"Раковски\". Според Ангелов ръководството на сините \"не се интересува от децата\", които са \"изправени пред угрозата да останат без място за тренировки\". \"Спряхме да отчитаме таксите на децата поради факта, че от май е спряно покриването на разходите по наема, който дължим по договор към МВР, както и за необходимите консумативи. Всичко това е в порядъка на 4-5 хиляди лева. През юли аз сам предприех действия да спрем таксите към \"Левски\", за да заплатим въпросните наеми и консумативи. Ние не сме откраднали от тези такси, напротив! Използваме ги, за да можем да задържим позициите на школата и евентуално да я спасим под някаква форма\", каза още Ангелов. Той допълни, че договорът на школата с МВР не е за целия комплекс, а за два терена и съблекалните към тях. Според Ангелов скандалът е създаден умишлено и рефлектира негативно върху децата от школата. \"На \"Герена\" нямат интерес към развитието на децата, а те са основата на нашето общество. Не е нормално да си гониш личните интереси за сметка на децата\", каза още бившият капитан и шеф на сините. Разберете, нищо не е отделено и не е направено. Базата е тук, децата - също. Това, че някой се опитва да намали разходите си, е друг въпрос. На месец са нужни между 10 и 12 хиляди лева за издръжката на школата\", заяви Ангелов. \"Преди четири години, когато дойдох, имаше 80 деца. Сега са 300 и всяка година резултатите на школата са по-добри от предишната. Откакто аз съм тук, са вложени 600 хиляди лева и труд за над милион лева. Родители помагат, хора, близки до клуба. Когато виждат, че се трудиш, се отзовават и помагат. Някой обаче явно иска да си спести тези пари. За мен точно това е проблемът - че някой иска тази школа да я няма\", допълни бившият спортен директор на тима.", "date": "2017.09.26", "title": "Станислав Ангелов: \"Левски\" няма интерес да развива школата си"}
{"url": "http://www.dnevnik.bg/politika/2017/09/26/3048684_bsp_predupredi_svoi_i_chujdi_da_ne_rabotiat_za/", "text": "Лидерът на БСП Корнелия Нинова предупреди \"свои и чужди\", които от парламентарните избори на 26 март до днес \"работят открито или задкулисно\" за коалиция с ГЕРБ, че широките коалиции водят до ниски изборни резултати на следващите избори. Попитана кои са своите и чуждите, Нинова спомена само социалиста Георги Гергов и хората около него. Според Нинова изборите в Германия, където партията на Ангела Меркел получавала с 8% по-малко подкрепа спрямо предишните избори, а социалдемократите - с 5%, били пример как една безпринципна коалиция може да доведе до отлив на избиратели. За първи път в следвоенната история на Германия в парламента влиза крайнодясната партия \"Алтернатива за Германия\" с близо 13%, заяви днес Нинова в коментар за изборите в Германия, наречен \"Гледай Германия, мисли за България\".  \"Големите коалиции унищожиха системните партии, унищожиха традиционната политика, унищожиха идеологическите различия и принципните спорове между ляво и дясно\", обяви Нинова, като припомни позиция на БСП от април. \"Получава се така, че политиците от различни политически партии и идеологии се събират заради собствения си интерес, а не в името на интереса на хората. Резултатът е това – раждат се несистемни партии, националистически, екстремистки и други\", каза още Нинова.", "date": "2017.09.26", "title": "БСП предупреди \"свои и чужди\" да не работят за коалиция с ГЕРБ, щели да загубят подкрепа като партиите в Германия"}
{"url": "http://www.dnevnik.bg/sviat/2017/09/26/3048811_liderut_na_umerenoto_krilo_v_alertnativa_za_germaniia/", "text": "Фрауке Петри, единият от ръководителите на националистическата партия \"Алтернатива за Германия\" (AfD) и лидер на умереното крило, обяви във вторник че напуска организацията. Това стана по-малко от 48 часа, след като AfD за пръв път попадна в Бундестага като трета политическа сила, и ден, след като Петри изненада съпартийците си като напусна парламентарната група още преди тя да се е сформирала. Съпругът ѝ - една от ключовите фигури в партията - също напуска. Маркус Претцел, който ръководи партийните структури в западната провинция Северен Рейн - Вестфалия и е евродепутат, ще стане независим представител в Европейския парламент. Според \"Ройтерс\" днешният ход е поредният удар срещу доверието към AfD, особено след коментара ѝ \"Опитахме се да променим курса, но в един момент човек трябва да признае, че е достигнал точката, отвъд която това вече е невъзможно\". \"Имам 5 деца, за които отговарям и в крайна сметка човек трябва да може да се погледне в огледалото\", добави тя. Говорител на AfD в Северен Рейн - Вестфалия добави, че \"поради лични причини\" от партията си тръгва и един от депутатите в местния парламент. В понеделник четирима от 17 депутати на AfD в източната провинция Мекленбург - Предна Померания обявиха, че прекратяват членството си в партията, тъй като тя е станала прекалено радикална. В AfD остава да действа основаната през юли група \"Алтернативен център\" на Дирк Дризанд, който ще се опита да се бори за по-умерена линия. Дризанд заяви пред сп. \"Шпигел\", че е изключено да напуснат, \"защото партия, отцепила се от AfD, е мъртвородена\". Александер Гауланд, водещият кандидат на партията, предизвика скандал преди изборите с призивите си германците да спрат да се срамуват и да се гордеят от войниците на нацистка Германия. При първото събиране на парламентарната група на AfD във вторник в Берлин той каза, че дебатите в Бундестага ще са различни от предизборната кампания на паритята.", "date": "2017.09.26", "title": "Лидерът на умереното крило в \"Алертнатива за Германия\" напусна и партията"}
{"url": "http://www.dnevnik.bg/zdrave/2017/09/26/3048828_zdravniiat_ministur_naredi_proverki_v_dve_stolichni/", "text": "Министерството на здравеопазването е назначило проверки в спешна помощ и в болниците \"Александровска\" и \"Пирогов\" заради починал пациент. Мъжът умира, след като часове наред чака помощ – първо от линейката, а след това в двете болници, съобщи \"Нова телевизия\". Той е починал на 16 септември в Александровска болница с поставена от лекарите там диагноза остра сърдечна и дихателна недостатъчност, която е и причина за смъртта му. От известно време мъжът живее с тежка анемия и съмнения за онкологично заболяване. По думите на съпругата му Евелина Добрева лекарите са казвали, че може да живее още и 10 години\", спомня си съпругата му Евелина. На 16 септември обаче той получава криза – не може да диша, а кръвното му пада драстично. Близките чакат линейка час и 20 минути. \"Малшанс е, че в този ден сме работили само с 12 екипа, защото е имало много болни колеги. Наистина сме имали много тежки сигнали и състояния в това време – имали сме колабирали, инсулти, инфаркти. Имали сме няколко ПТП-та, деца в животозастрашаващи състояния\", обясни пред \"Нова телевизия\" Катя Сунгарска, говорител на Центъра за спешна помощ в София. След като пристига на място, линейката пациента и го кара в най-близката болница – \"Пирогов\", но оттам ги връщат, защото случаят не бил за тях. Въпреки че състоянието на мъжа бързо се влошава – екипът тръгва да го кара към Александровска болница. Малко след като пристига там, човекът умира. Евелина Добрева публикува историята в социалните мрежи, защото не вярва, че институциите ще й обърнат внимание. В отговор обаче й звъннал лично здравният министър. \"Каза, че е потресен и не иска да остави нещата така\", разказва тя. От двете болници чакат резултати от вътрешните проверки по случая. От министерството на здравеопазването обещават, че до дни ще кажат дали ще има наказания, ако проверките установят кой е виновен за смъртта на пациента.", "date": "2017.09.26", "title": "Здравният министър нареди проверки в две столични болници заради починал пациент"}
{"url": "http://www.dnevnik.bg/sport/2017/09/26/3048822_lukoil_akademik_preodolia_benfika_i_e_na_krachka_ot/", "text": "Баскетболният \"Лукойл Академик\" отстрани \"Бенфика\" във втория кръг от квалификациите в Шампионската лига. В зала \"Универсиада\" българският първенец се наложи с 87:71 и след втората си победа продължава опита си да стигне до същинската част от турнира. Антъни Рафа стана най-резултатен със 17 точки и шест асистенции, а по 14 точки добавиха Христо Николов и Далтън Пепър. Джъстин Нокс пък допринесе с 12 точки и 10 борби. В третия, последен етап на квалификациите, съперник на \"Лукойл Академик\" ще бъде литовският \"Ювентус\" (Утена). Първата среща е в София на 29 септември, а реваншът в Литва е на 2 октомври. Срещу \"Бенфика\" след колебливо начало българският отбор до голяма степен реши мача със серия от 16 безответни точки, след която поведе с 23:8. В средата на третата част преднината на \"Лукойл Академик\" достигна 26 точки при 58:32 и след това отборът нямаше проблеми. \"Доминирахме, може би с изключение само на първите три-четири минути. Играхме добре в защита, вкарахме доста лесни кошове на контраатки. Доволни сме. Мисля, че момчетата свършиха много доста работа. Има още неща за подобряване, но в този мач се представихме добре\", каза треньорът на \"Лукойл Академик\" Шарон Друкер. \"Още от днес започваме да изучаваме следващия ни съперник. Убеден съм в качествата на момчетата. Вярвам, че шансовете ни са добри.\"", "date": "2017.09.26", "title": "\"Лукойл Академик\" преодоля \"Бенфика\" и е на крачка от целта в Шампионската лига"}
{"url": "http://www.dnevnik.bg/sport/2017/09/26/3048833_pravata_na_antidopingovata_laboratoriia_v_parij/", "text": "Световната ангидопингова агенция (WADA) отне правата на антидопинговата лаборатория в Париж. От организацията обявиха, че санкцията е временна и влиза в сила от 24 септември. Решението е свързано с проблеми при анализирането на резултатите от тестовете. Подробности засега не се посочват. Лабораторията няма право да прави никакви анализи - включително на кръв и урина. Тя трябва да намери решение на проблема, за да си върне правомощията, уточниха от WADA. Парижката лаборатория въведе през 1999 г. теста на еритропоетин (ЕПО). Шест години по-късно френският \"Екип\" разкри, че шест от пробите от урината на колоездача Ланс Армстронг от 1999 г. показват употреба на ЕПО. Американецът дълго отричаше, но в интервю през 2013 г. призна, че е ползвал допинг и загуби титлите си от \"Тур дьо Франс\".", "date": "2017.09.26", "title": "Правата на антидопинговата лаборатория в Париж временно са спрени"}
{"url": "http://www.dnevnik.bg/sport/2017/09/26/3048836_naim_sjuleimanoglu_e_v_suznanie_lekarite_otchitat/", "text": "Трикратният олимпийски шампион и световен рекордьор във вдигането на тежести Наим Сюлейманоглу е в съзнание, съобщи главният лекар на болницата в Истанбул, където бившият състезател е настанен. Състоянието му се подобрява леко. \"Съзнанието му се върна и е в състояние да отговаря на въпросите ни. Съзнава къде се намира. Това е положително развитие. Но състоянието му остава сериозно\", каза главният лекар на болницата, цитиран от БТА. Диагнозата на Наим Сюлейманоглу е хронична чернодробна недостатъчност. В неделя  той е бил закаран в болницата в безсъзнание . Президентът Реджеп Тайип Ердоган, премиерът Бинали Йълдъръм, министърът на спорта Осман Ашкън Бак и други отговорни лица са били в непрекъснат контакт с болницата и се информирали постоянно за състоянието на Наим. Според информациите е бил ангажиран и личният лекар на Ердоган. Преди ден беше съобщено, че Сюлейманоглу се нуждае спешно от трансплантация на черен дроб и че се търси донор, но засега не се посочва дали е намерен такъв. Бившият щангист е бил приет в болница в началото на месеца, където останал 14 дни. След като се почувствал се добре, поискал да си отиде вкъщи. Няколко дни след изписването му състоянието му се влошило и бил откаран по спешност в болницата, разказаха негови близки пред медиите в Турция. Сюлейманоглу печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Турският щангист има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди. През 2009 г. Сюлейманоглу отново  имаше сериозни здравословни проблеми . Тогава той беше приет в болница заради проблеми с белите дробове, черния дроб и сърцето, което работеше с 40 процента от капацитета си.", "date": "2017.09.26", "title": "Наим Сюлейманоглу е в съзнание, лекарите отчитат подобрение в състоянието му"}
{"url": "http://www.dnevnik.bg/photos/2017/09/26/3048755_fotogaleriia_svetovnite_snimki_na_denia_-_26_septemvri/", "text": "Артилерииски снаряди се изстрелват по време на военно учение в Китай.", "date": "2017.09.26", "title": "Фотогалерия: Световните снимки на деня - 26 септември 2017 г."}
{"url": "http://www.dnevnik.bg/sport/2017/09/26/3048859_neudurjimiiat_ronaldo_donese_cenna_pobeda_na_real_v/", "text": "Кристиано Роналдо изигра ключова роля и допринесе за победата на \"Реал\" (Мадрид) срещу \"Борусия\" в Дортмунд. Португалецът вкара два гола при успеха с 3:1 във втория кръг в групите на Шампионската лига. Резултатът беше открит от Гарет Бейл, а за жълто черните се разписа Пиер Емерик Обамеянг. В другата среща от групата \"Тотнъм\" победи с 3:0 \"Апоел\" като гост. \"Шпорите\" и \"Реал\" са начело с по две победи и голова разлика 6:1, като в следващия кръг ще играят в Мадрид на 17 октомври. \"Борусия\" и \"Апоел\" са без точка. Роналдо изигра 150-ия си мач в евротурнирите, което му осигури място в челната десетка във вечната ранглиста. На върха в класирането е вратарят Икер Касияс със 177. Португалецът се представя отлично в Шампионската лига, като в шест от последните седем мача в турнира е вкарал поне по два гола. \"Реал\" започна по-дейно и изпусна две чисти положения до десетата минута. Домакините отговориха с хубава атака, като след центриране от дясно последва удар, вратарят спаси, след което топката се удари в ръката на Серхио Рамос. Испанците поведоха в 18-ата минута, когато Дани Карвахал подаде от дясно, а Бейл с добре насочен удар вкара. \"Реал\" продължи да играе по-добре и малко след почивката удвои. В 50-ата минута уелският национал напредна от ляво и пусна в наказателното поле, където Роналдо засече. Малко по-късно Обамеянг се възползва от центриране от ляво и отблизо беше точен за 1:2. Това вдъхнови \"Борусия\" и мачът стана още по-вълнуващ с атаки към двете врати. Точката на спора беше поставена в 79-ата минута, когато \"Реал\" си върна преднината от два гола. Роналдо беше изведен напред и със силен удар в близкия ъгъл вкара за 3:1. Малко по-късно Марко Асенсио напредна при контраатака, но не отигра добре и пропусна да подаде. \"Манчестър сити\" спечели с 2:0 срещу \"Шахтьор\". Кевин де Бройне откри малко след почивката, а Рахим Стърлинг удвои в последните секунди. \"Гражданите\" имаха превъзходство, но направиха много пропуски. Сред тях най-забележителен беше този на Серхио Агуеро, който при 1:0 изпусна дузпа. \"Сити\" е начело с шест точки, а \"Шахтьор\" и \"Наполи\" имат по три. Италианците победиха с 3:1 \"Фейенорд\".", "date": "2017.09.26", "title": "Неудържимият Роналдо донесе ценна победа на \"Реал\" в Дортмунд"}
