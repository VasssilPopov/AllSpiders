{"url": "https://www.dnevnik.bg/evropa/2018/12/06/3357636_frenskata_policiia_arestuva_146_dushi_po_vreme_na/", "text": "Сто четиридесет и шест души бяха арестувани днес край училище във френски град близо до Париж, съобщи полицейски източник, цитиран от ДПА. Арестите бяха извършени след вандалски прояви в град Мант ла Жоли. Както изглежда, задържаните са гимназисти. Местни медии съобщават за няколко демонстрации и блокади, организирани от ученици в района на столицата и в други градове. По информация на в. \"Паризиен\" учениците протестират срещу реформи в образователната система и срещу нова онлайн платформа за разпределяне на местата в университетите. Някои от демонстрантите искат да изразят също така подкрепа за движението на \"жълтите жилетки\", допълва вестникът. Френският президент Еманюел Макрон  отмени вчера повишаването на акциза върху горивата  след седмици на  протести в цялата страна , довели до най-сериозните размирици в Париж от десетилетия. /БТА", "date": "2018.12.06", "title": "Френската полиция арестува 146 души по време на ученически протест"}
{"url": "https://www.dnevnik.bg/video/novinite_na_bnt/2018/12/06/3357645_video_drugite_novini/", "text": "  Шофьорите на линейки ще помагат на лекарския екип Строги ограничения за автомобилите - замърсители в Мадрид Издават \"Добросъците\" на Никола Райков в Китай София се включва в Европейската вечер на програма \"Медиа\" Летящите грузинци започват БГ турне Никулден - празник на моряците и банкерите", "date": "2018.12.06", "title": "Видео: Другите новини"}
{"url": "https://www.dnevnik.bg/biznes/2018/12/06/3357648_oditut_na_bdj_pokaza_narusheniia_v_obshtestvenite/", "text": "Подалите през ноември оставка  членове на съвета на директорите  на \"Холдинг БДЖ\" Велик Занчев, който е и зам.-министър на транспорта, и Владимир Владимиров - главен изпълнителен директор, са освободени с протоколно решение на ресорния министър Росен Желязков, съобщи неговия пресцентър. На тяхно място за членове на борда са назначени Григори Григоров - инвестиционен мениджър, и Светломир Николов - дългогодишен служител в железницата. Пред Би Ти Ви Росен Желязков поясни, че третият подал оставка - финансовият директор Филип Алексиев, е помолен да остане още известно време, за да се осигури приемственост. Това става след като са излезли резултатите от назначения от министър Желязков одит на жп холдинга, който започна на 24 октомври. Той е установил значителни организационни пропуски при прогнозирането, планирането и провеждането на обществени поръчки за доставки и услуги, свързани с поддръжката на подвижния железопътен състав. Одиторите сочат, че Съветът на директорите не е извършил анализ на докладвани неизпълнени мерки по ремонтната програма на дружествата, забавянето на обществените поръчки, недоброто ресурсно осигуряване, липсата на професионални кадри, както и няма конкретни взети решения от Съвета на директорите за подобряване на състоянието на подвижния състав и други мерки за обезпечаване на графика на движение на влаковете. В няколко интервюта в последно време транспортният министър застъпи становището, че холдинговата структура на държавните железници е излишна, а като причина за оставките посочи  лоша комуникация и невъзможност за работа в екип. В началото на тази година  разследване на \"Нова телевизия\"  показа, че БДЖ - Товарни превози\" е назначило няколко души в компанията, които основно играят за футболния отбор на дружеството и много рядко ходят на работа. Изпълнителният директор Владимиров също бе част от футболния отбор.", "date": "2018.12.06", "title": "Одитът на БДЖ показа нарушения в обществените поръчки, сменени са двама шефове"}
{"url": "https://www.dnevnik.bg/zdrave/2018/12/06/3357613_zdravnata_kasa_vuvejda_videokontrol_za_niakoi/", "text": "Здравната каса планира да сложи камери за видеоконтрол в ангиографските зали, както и за изпълнението на някои процедури и операция на черепа чрез съвременни технологии като безкръвните (ендоваскуларни) процедури. Това се разбира от информация на Българския лекарски съюз, разпространена днес във връзка с течащите преговори за анекс за догодина към Националния рамков договор. Също така касата планира да следи всеки днес със специален софтуер заетостта на болничните легла. \"Във връзка с въвеждането от страна на НЗОК на видеоконтрол в ангиографските зали беше договорено обхватът на наблюдението да бъде само на входа на залата, като идеята е да се установи дали в операционната са влизали лекар и пациент за извършване на съответната процедура\", се казва в съобщението на лекарския съюз. Камерите ще бъдат разположени вътре в залите, но изрично е било уговорено, че под наблюдение ще бъде само входът. Записите ще се представят само ако бъдат изискани при проверка и ще се съхраняват в срок до 30 дни. Също така при изпълнение на клиничната пътека 206, която е свързана с операции на черепа по съвременни технологии, също ще се въведе видеоконтрол или запис на електронен носител на ендоваскуларните процедури. Всеки ден касата ще следи през софтуер заетостта на леглата на база брой, определен в правилника на лечебните заведения, се казва в становището на лекарския съюз. Болниците ще имат възможността да използват всеки ден пълния капацитет на легловата си база, но при изричното условие, че спешни пациенти няма да бъдат връщани с основание липса на свободни легла. Ако са налице извънредни обстоятелства, на лечебното заведение ще бъде позволено да приема повече пациенти от броя на разписаните легла, но само след извършване на проверка от страна на здравната каса. Касата смята да затегне и контрола върху онкомедикаментите, като няма да плаща за остатъчните количества на отворените лекарства при химиотерапията. Това трябваше да стане още тази година, но не се случи. \"Стана ясно, че от НЗОК са склонни да заплащат до 10% от остатъците, ако обаче процентът е по-висок, разликата остава за сметка на болницата\", посочват от лекарския съюз. Изплащането се предвижда да става само след проверка. Както настояваха и при приемането на закона за бюджета на касата, лекарският съюз отново е поискал и в анекса към договора догодина ще залегне забрана парите, предвидени за един вид медицинска дейност, да бъдат харчени за друга. Допълнително през годината ще се изработи механизъм, по който ще се изразходват парите към 30 септември. \"Дали чрез заплащане на стари дейности, дали чрез промяна на цените или чрез бонуси по критерии за качество\", допълват от лекарския съюз. Също така изрично в анекса ще се упомене, че личният лекар може да издава само талон 7 за хоспитализация, а изследванията, необходими на пациента за приема му в болница, да са за сметка на лечебното заведение. Българския лекарски съюз трябва да одобри анекса към договора за 2018 г. на своя събор в края на следващата седмица.", "date": "2018.12.06", "title": "Здравната каса ще следи с камери действително ли се извършват отчитани кардиологични манипулации"}
{"url": "https://www.dnevnik.bg/sviat/2018/12/06/3357624_sasht_moje_da_predlojat_na_evropa_da_zatvori/", "text": "Съединените щати може да предложат на съюзниците си в Европа да затворят пристанищата си за руски плавателни съдове. Това казва американският специален представител за Украйна  Кърт Волкър  в интервю с радио  \"Гласът на Америка\" , цитирано и от  \"Свободна Европа\" . Волкър поиска в интервюто моряците, задържани след инцидента в Керченския проток, да бъдат освободени до Нова година. Според него, ако това не се случи, САЩ и западните съюзници ще разгледат \"редица варианти\", за да не допуснат нови проявления на \"едностранен контрол\" на Русия във водите на Азовско море. Американският представител подчерта, че Азовско море е предмет на двустранно споразумение между Украйна и Русия и претенциите към Крим са \"неоснователни\" и Москва няма право да твърди, че териториалните води около полуострова  са изцяло руски . \"Те са украински\", затова не може да се каже, че Керченският пролив е изцяло руски, и трябва да се говори за \"съвместен суверенитет\", продължава американският дипломат. По думите му европейските съюзници на САЩ могат да забранят на руски съдове от Крим или Азовско море да влизат в европейски пристанища. Той цитира един от кандидатите за приемник на канцлера Ангела Меркел като лидер на християндемократите ( считана от някои за водещ кандидат ), Анегрет Крамп-Каренбауер, която  отправи това предложение . Според Волкър САЩ искат такива мерки, които биха накарали Русия да седне на масата за преговори. Друга възможност, твърди американският пратеник, е да бъдат изключени руските банки от международната банкова система SWIFT. Той също така обвини Русия, че се опитва с действията си да повлияе на украинските избори.", "date": "2018.12.06", "title": "САЩ може да предложат на Европа да затвори пристанищата си за съдове от Русия"}
{"url": "https://www.dnevnik.bg/sport/2018/12/06/3357688_ukrainka_specheli_purviia_start_pri_damite_v_biatlona/", "text": "Украинката Юлия Джима спечели индивидуалния старт при дамите в словенския център Поклюка, първо състезание от  Световната купа по биатлон . Олимпийската шампионка в щафетата от Сочи 2014 г. взе своята първа победа в Световната купа, след като в досегашните девет сезона имаше само четири подиума. През миналия сезон Джима завърши на второ място в класирането за малкия глобус, когато събра 91 точки, с пет по-малко от Надежда Скардино. Джима се представи отлично завърши за 43.06:6 минути без да допусне грешка в стрелбата. Украинката изпревари с 5.9 секунди Моника Хойниш. Полякинята се представи изключително силно в бягането, но направи една грешка при последната стрелба, което донесе минута наказателно време към постижението ѝ. Трета на подиума се качи Маркета Давидова от Чехия. В топ 10 се класираха още Байба Бендика, Лиза Витоци, Доротея Вирер, олимпийската шампионка Хана Йоберг, Лиза Тереза Хаузер и Франциска Пройс. Три българки участваха в първия старт за сезона. Емилия Йорданова завърши 55-а с три грешки в стрелбата на 4:15 минути зад Джима. Десислава Стоянова остана 68-а на 5:10 минути, с четири грешки, а Даниела Кадева завърши 85-а от 101 участнички. Тя записа четири грешки в стрелбата и пристигна на 7:07 минути зад победителката. В събота предстои спринтът, а в неделя е последният старт в Поклюка – преследване.", "date": "2018.12.06", "title": "Украинка спечели първия старт при дамите в биатлона"}
{"url": "https://www.dnevnik.bg/sviat/2018/12/06/3357464_ruskata_iandeks_predstavi_sobstven_smartfon_video/", "text": "Технологичната компания и собственик на водещата руска търсачка \"Яндекс\" представи официално първия си смартфон по-малко от половин година  след съобщенията, че го разработва , предадоха \"Рамблер новости\" и РБК. Продажбите започват днес. Версията, която ще се предлага, е само една - с 64 гигабайта основна памет памет, 4 гигабайта оперативна и на стойност 17 990 рубли (към момента 268.8 долара). Едва 5000 броя от него ще бъдат произведени, макар в Русия да се продават десетки милиони подобни устройства. Компанията изтъква като предимства усъвършенстването на виртуалния помощник \"Алиса\", разработен от нея (сега \"Алиса\" може например сама да предлага музика на притежателя и дори да отговаря на въпроси, когато екранът е заключен) и достъп до базата данни с номера на \"Яндекс\". Последната настройка позволява разпознаване на звънящия и откриване на номера на множество организации. Освен това вградената \"Алиса\" ще може да предугажда - да дава информация за задръствания, за времето и др. Още преди пускането му обаче имаше множество отрицателни рецензии. че са ползвани технологични \"заготовки\" от платформата Arima Z2, остарели технологии за зареждане и Bluetooth връзка. На практика според критици не става дума за \"собствена разработка\", а за множество използвани заемки, а апаратът по стилистика напомня за \"Гугъл пиксел\", пише \"Рамблер\" (а според  друг експерт  - на китайски телефон от миналата година). Освен това към момента на пускане на пазара има и модели с доста по-мощни процесори, повече памет и по-добри камери. Защо е нужно \"Яндекс\" същевременно не смята да стане сериозен производител на телефони. \"Яндекс.Телефон\" няма да се конкурира с други устройства чрез цената. Идеята е просто да се предложи на хората, активно използващи услугите ѝ, устройство, където приложенията на руския производител да са събрани в удобна комбинация и с интегрирана \"Алиса\", обяснява представител на компанията, цитиран от РБК. Анализаторът от \"Мобайл рисърч груп\" Елдар Муртазин казва за медията, че според него устройството на практика няма шансове да завоюва място на пазара. Същевременно \"Яндекс\" от няколко години дава заявки, че иска да се конкурира с устройства и услуги, предлагани от големи компании като \"Епъл\", \"Гугъл\" и \"Амазон\". Телефонът ѝ е второто устройство, пуснато в последните месеци. \"Умната\" колонка \"Яндекс.Станция\"  се появи по-рано тази година , но така и не са достъпни данни за продажбите ѝ. Русик медии пишат, че плановете на \"Яндекс\" да разработва устройства са още от началото на десетилетието, но сривът на рублата през 2014 г. ги е отложил.", "date": "2018.12.06", "title": "Руската \"Яндекс\" представи собствен смартфон (видео)"}
{"url": "https://www.dnevnik.bg/sport/2018/12/06/3357659_tehnicheska_povreda_e_prichinila_katastrofata_s/", "text": "Технически проблем в електрониката е причинил  катастрофата с хеликоптер , в която  загина  собственикът на \"Лестър\" Вичай Шривадханапрабха , съобщи Би Би Си, като цитира Отдела за разследване на авиационни проишествия (AAIB). Според информацията педалите за управление на задната перка са отказали, като разследващите са установили, че свързващият механизъм е прекъснат. Това е причинило рязко завъртане надясно на летателния апарат, последвано от свободно падане. Инцидентът се случи на 27 октомври около час след двубоя между \"Лестър\" и \"Уест хем\". Хеликоптерът е излетял от стадион \"Кингс пауър\", но по-късно е катастрофирал в близост до един от паркингите на съоръжението. Повече от 24 часа липсваше информация кои са хората на борда и дали има оцелели. Впоследствие от \"Лестър\" обявиха, че загиналите са петима. Останалите жертви са двама души от екипа на Шривадханапрабха - Нурсара Сукнамай и Кавепорн Пунпаре, както и пилотите Ерик Суофър и Изабела Роса Лечович. Собственикът на английския клуб беше сред най-уважаваните хора в Лестър , като тайландецът беше почетен от футболистите на отбора и жителите на града. Шривадханапрабха имаше основна заслуга за развитието на клуба, който стана шампион във Висшата лига през сезон 2015-16. ", "date": "2018.12.06", "title": "Техническа повреда е причинила катастрофата с хеликоптера в Лестър"}
{"url": "https://www.dnevnik.bg/sviat/2018/12/06/3357602_tri_chetvurti_ot_mladite_v_makedoniia_obmisliat_da/", "text": "Малко над три четвърти (77%) от младите македонци обмислят да напуснат страната. Това сочи проучване на Центъра за изследване и създаване на политики, цитирано държавната агенция МИА. Причината за това е основно лошото качество на живота в Македония. Младите на възраст между 15 и 29 г. биха искали да отидат основно в страни от Европейския съюз, твърдят авторите на изследването. На кръгла маса за европейската интеграция и младежката мобилност експерти обсъждаха дали евросъюзът ще стане причина за прилив или отлив на кадри. Директорът на центъра Мария Ристеска каза, че според изследването \"няма пряка връзка\" между европейската интеграция и масовото напускане на млади македонци. Напротив, ЕС \"може да влияе положително\" за по-голям човешки капитал, каза Ристеска, предаде МИА. Анализът на организацията сочи, че политиките за младите не отговарят на потребностите, които имат поколенията на възраст 15 - 29 г. Стотици хиляди македонски граждани са напуснали страната от разпадането на Югославия насам.", "date": "2018.12.06", "title": "Три четвърти от младите в Македония обмислят да емигрират, сочи изследване"}
{"url": "https://www.dnevnik.bg/biznes/2018/12/06/3357717_poskupvaneto_na_toka_za_industriiata_bilo_zaradi/", "text": "Министърът на енергетиката Теменужка Петкова заяви, че е съпричастна с безпокойството на бизнеса от скока на цената на тока на свободния пазар, но от думите й се разбра и че приема обяснението на ръководството на енергийната борса за това, че причината е в повишеното търсене. \"Няма как да бъдем равнодушни, когато българският бизнес и индустрия са обезпокоени от скок в цената на електроенергията на свободния пазар. Това е свързано с конкурентоспособността на икономиката, с работните места на хората, които работят в съответните предприятия. За нас това е изключително важно. Вчера в късния следобед направихме среща в Министерство на енергетиката с колегите от работодателските организации съвместно с колегите от регулатора, дружествата от държавната енергетика, българската независима енергийна борса\", каза Петкова пред медиите в парламента, цитирана от \"Фокус\". \"Колегите от Българската независима енергийна борса дадоха информация по отношение на техния анализ, който е свързан с това покачване на цената. Само трябва да обясним, че това е покачване в определени дни и в определени часове. Така че колегите от борсата обясниха това покачване на цената със завишено търсене от страна на участници на пазара\", посочи Петкова. По данни на БНЕБ средната цена на пазар \"ден напред\" от началото на годината досега е около 40 евро. За сравнение в Румъния е 45 евро, в Унгария – 50 евро, а в Гърция – 60 евро. Междувременно недоволството на участниците в този пазар продължава. Днес още една организация - Асоциацията за свободен енергиен пазар, писа до премиера Бойко Борисов, за да го информира, че свободният пазар на електроенергия е изкривен. Преди това до него писаха Асоциацията на индустриалния капитал, КРИБ, Българската федерация на индустриалните енергийни консуматори. Днес към недоволството се присъединиха и търговците. Според бизнеса твърденията на ресорните управляващи, че високите цени са резултат от пазара, не са верни. \"Докато предлагането на енергия на БНЕБ ЕАД е концентрирано в три търговски дружества (НЕК ЕАД, АЕЦ Козлодуй ЕАД и ТЕЦ Марица Изток 2 ЕАД), част от една и съща холдингова структура, е невъзможно постигането на реална конкурентна среда и борсова цена, определена единствено от пазарни принципи. Подобна концентрация в рамките на вертикално интегрирано предприятие позволява нерегламентиран обмен на търговска информация и синхронизация на действия между производителите и контролиране на предлагани количества и цени\", пише асоциацията на търговците.", "date": "2018.12.06", "title": "Поскъпването на тока за индустрията било заради повишено търсене"}
{"url": "https://www.dnevnik.bg/photos/2018/12/06/3357225_fotogaleriia_kung_fu_s_bik_ili_kakvo_e_da_si_toreador/", "text": "За разлика от по-известния спорт в Испания китайският вариант на бикоборството не включва мечове. Разчита се на уменията и скоростта, придобити в тренировките по кунгфу. Няколко пъти седмично учителят по кунгфу Рен Рухи излиза на арената, за да премери сили със своя опонент, който тежи пет пъти повече от него и без проблем може да го убие. Въпреки разликата в категориите 24-годишният Рен никога не е бил нараняван.", "date": "2018.12.06", "title": "Фотогалерия: Кунгфу с бик, или какво е да си тореадор в Китай"}
{"url": "https://www.dnevnik.bg/sviat/2018/12/06/3357722_iaroslav_kachinski_osudi_valensa_za_komentari_v/", "text": "Полски съд постанови, че антикомунистическият дисидент и бивш президент на Полша Лех Валенса трябва да се извини на лидера на управляващата партия по дело за клевета, предадоха \"Асошиейтед прес\" и БТА. Ярослав Качински, влиятелният председател на управляващата партия \"Право и справедливост\", заведе дело срещу Валенса заради негови постове в социалните медии с обвинения срещу Качински за самолетната катастрофа в Смоленск през 2010 г.  Тогава при падането на президентския самолет загинаха неговият брат близнак - тогавашният президент Лех Качински, и още 95 души, висши политици и военни. През 2016 г. Валенса обвини Качински, че воден от желанието си да командва, е настоявал в разговор по телефона, че самолетът трябва да се приземи въпреки гъстата мъгла. Такива обвинения бяха отправени и от критици на Качински, но не бяха доказани.  Съд в Гданск днес се произнесе, че Валенса трябва да се извини на Качински чрез различни платформи - по радиото, в социалните медии и в лично писмо.  Съдът намира, че мнението на Валенса, изразено във фейсбук, прекрачва границите на свободата на словото и уронва репутацията и достойнството на Качински, предаде ДПА. Според съдията докладчик по делото \"Валенса\" не е посочил никакви доказателства в подкрепа на твърдението си за Ярослав Качински. Качински бе поискал Валенса да плати 30 хил. злоти (8 хил. долара) за благотворителност, но съдът не прие това.  Нито един от двамата политици не бе днес в съдебната зала. ", "date": "2018.12.06", "title": "Ярослав Качински осъди Валенса за коментари в социалните мрежи"}
{"url": "https://www.dnevnik.bg/bulgaria/2018/12/06/3357696_osem_raionni_sudilishta_ostanaha_bez_koli_s_poruchan/", "text": "Днес бяха разпределени последните новозакупени служебни коли \"Шкода Октавия\". На днешното си заседание членовете на Висшия съдебен съвет (ВСС) спориха по какви критерии да бъдат \"раздадени\" останалите осем автомобила, като в крайна сметка въпреки желанието на някои районни съдилища да получат нова кола това не се случи. Става дума за 37-те коли, част от търг за общо 50 нови служебни автомобили, обявен от съвета тази година. 13 от тях са за самия съвет. Най-отличителната им черта стана задължителният \"бежов кожен салон\", заложен в заданието на обществената поръчка, без да са известни мотивите за това. Останалите 37 автомобила бяха за \"нуждите на органите на съдебната власт\". По-късно се разбра, че се отнася само за съдилищата, защото прокуратурата не поиска нови коли. През октомври кадровиците също влязоха в спор за 37-те автомобила. Причината е, че не стигат за всички съдилища, отправили искания за нова служебна кола. Тогава те се разбраха приоритетно да се предоставят на поискалите ги апелативни, окръжни и административни съдилища и на тези районните съдилища, които са в седалищата на областните центрове. През октомври беше отложено предоставянето на осем автомобила - въпросът бе дали да са за поискалите ги районни съдилища в Лом, Панагюрище, Никопол, Червен бряг, Чепеларе, Нови пазар, Котел и Девня. Днес пленумът на ВСС разпредели осемте коли. Нито един районен съд обаче не получи нов служебен автомобил. По един получиха - административните съдилища в София, Сливен, Кюстендил, Стара Загора, Окръжният съд в Пазарджик, Военният съд в Пловдив, Апелативният съд във Велико Търново и Военноапелативният съд. С днешното решение приключи разпределението на новите автомобили, информира сайтът defakto.bg. Останалите 29 автомобила, разпределени през октомври, отидоха при софийските градски, районен и апелативен съд; окръжните съдилища в Ямбол, Пловдив, Разград, Шумен и Търговище; административните съдилища в София, София-област, Варна, Видин, Пловдив, Разград, Русе, Хасково и Шумен; районните съдилища във Варна, Велико Търново, Габрово, Плевен, Пловдив, Сливен, Добрич, Търговище, Шумен; Военния съд в Сливен и Националния институт за правосъдие.", "date": "2018.12.06", "title": "Осем районни съдилища останаха без коли с поръчан кожен салон"}
{"url": "https://www.dnevnik.bg/sport/2018/12/06/3357719_voleibolistite_na_levski_otpadnaha_ot_evropa_sled_nova/", "text": "Волейболистите на \"Левски\" приключиха европейското си участие. Сините допуснаха второ поражение срещу финландския \"Перунгат поят\" и отпаднаха в 1/16-финалите на третия по сила клубен турнир на континента - \"Чалъндж къп\". В първата среща в София  \"Левски\" загуби с 1:3 (25:16, 23:25, 17:25, 23:25) . В реванша българският отбор се нуждаеше от победа с 3:0 или 3:1, за да стигне до решаващ \"златен гейм\". Tимът на Владимир Николов обаче отстъпи с 2:3 (21:25, 25:19, 18:25, 25:23, 13:15). Иван Петров беше най-резултатен за \"Левски\" с 18 точки. Трифон Лапков завърши с 14 точки, а Теодор Богданов добави 11. Старши треньорът и президент на сините Владимир Николов не взе участие в срещата, след като игра в първия двубой. Най-резултатен от всички в мача в Рованиеми беше Пеету Макинен, който записа два аса, три блокади и завърши с общо 23 точки при 75% успеваемост в атака. Даниел Грант се отчете с четири аса, три блокади и общо 16 точки при 69% успеваемост в атака. Загубата на \"Левски\" слага край на българското участие в \"Чалъндж къп\". В сряда и  ЦСКА отпадна от турнира  след второ поражение от белгийския \"Льовен\". Шампионът \"Лукойл Нефтохимик\" остава единственият български представител в Европа.  Бургаският тим продължава напред  във втория по сила турнир на континента - CEV Cup.", "date": "2018.12.06", "title": "Волейболистите на \"Левски\" отпаднаха от Европа след нова загуба"}
{"url": "https://www.dnevnik.bg/sviat/2018/12/06/3357672_blumburg_shte_prodade_blumburg_ako_se_kandidatira_za/", "text": "Американският милиардер Майкъл Блумбърг обяви, че ще продаде агенцията и телевизията, които притежава, ако се включи в президентската надпревара. В интервю за  \"Радио Айова\"  той допусна и възможността да прехвърли медиите в тръст. Имайки предвид възрастта си обаче, Блумбърг отбеляза, че продажбата в никакъв случай не би била проблем за него. Милиардерът и бивш кмет на Ню Йорк е на 76-годишна възраст, а ако спечели изборите за президент (които трябва да се състоят през 2020 г.), би станал държавен глава малко преди да навърши 79 години. \"Ако продажбата е възможна, бих направил това... В някакъв момент всички така или иначе ще умрем, затова по-добре да се направи преди да се случи\", каза той. Ако реши да участва, ще се кандидатира от Демократическата партия, тъй като е \"бил демократ през целия си живот\". На Блумбърг в момента принадлежат 38 на сто от медийната компания. Според \"Форбс\" богатството му в момента възлиза на 46.2 млрд. долара и това го прави десетият най-богат човек в света. Той говореше за евентуалното си участие и във вота през 2016 г., но така и не се включи в надпреварата. Тогава приемаше възможността да е независим кандидат.", "date": "2018.12.06", "title": "Блумбърг ще продаде \"Блумбърг\", ако се кандидатира за президент"}
{"url": "https://www.dnevnik.bg/sport/2018/12/06/3357127_s_rezervite_barselona_stigna_lesno_osminafinalite_v/", "text": "Барселона\" продължава защитата на трофея в Купата на краля, класирайки се за осминафиналите след втора победа над нискоразрядния \"Културал леонеса\". След като  спечелиха трудно в първата среща като гост с 1:0 , този път каталунците се справиха далеч по-лесно на \"Камп ноу\" и надделяха с 4:1. Треньорът Ернесто Валверде направи редица промени в състава, като единствено Иван Ракитич от основните играчи беше титуляр. Шанс за изява получи Карлес Аленя, който се разписа през уикенда срещу \"Виляреал\", Сред титулярите имаше още двама юноши на каталунците – Ориол Бускетс и Хуан Брандарис (и двамата на по 19 г.). Интригата приключи до почивката, когато \"Барселона\" вкара три гола. Мунир Ел Хадади откри в 18-ата минута след подаване на Ракитич. Осем минути по-късно хърватинът отново асистира за попадението на Денис Суарес. Ракитич даде и трета асистенция две минути преди почивката, когато точен беше Малкъм. При започването на втората част Серхио Бускетс замени Ракитич, а по-късно на терена се появи и друг млад играч Рикард Пюг. \"Културал леонеса\" върна един гол в 54-ата минута чрез Хосеп Сене, но това беше всичко от гостите. Крайният резултат оформи Денис Суарес с втория си гол в срещата. Той се разписа след подаване на Пюг. Напред в турнира продължават още \"Атлетико\" (Мадрид), \"Реал сосиедад\", \"Севиля\", \"Жирона\" и \"Виляреал\". \"Жълтата подводница\" записа впечатляващ успех с 8:0 над \"Алмерия\". В четвъртък другият фаворит \"Реал\" (Мадрид) се изправя в  реванш срещу \"Мелия\" след 4:0 в първата среща .", "date": "2018.12.06", "title": "С резервите \"Барселона\" стигна лесно осминафиналите в Купата на краля"}
{"url": "https://www.dnevnik.bg/bulgaria/2018/12/06/3351933_hristiianite_pochitat_sv_nikolai_chudotvorec/", "text": "Православните християни почитат днес св. Николай Мирликийски Чудотворец. Денят се чества като празник на рибарите, моряците и банкерите. На 6 декември празника си отбелязва и град Бургас. Св. Николай Чудотворец е роден през 280 г. в Ликия, Мала Азия. Още като юноша чичо му - епископ на Патара, уговорил родителите му го посветят на служение Богу и скоро го въвел в чин презвитер. Св. Николай бил архиепископ на град Мир по време на десетгодишните жестоки гонения на християните при императорите Диоклециан и Галерий. Тъй като продължавал да проповядва христовата вяра, бил затворен в тъмница. Едва при император Константин се върнал на архиепископския си престол и дори участвал в Първия вселенски събор в Никея. Светецът извършил много чудеса, най-известното от които е, че по време на жестока буря укротил морето, спасил бедстващия във вълните кораб и възкресил един от моряците. Св. Николай починал в дълбока старост. Тялото му било погребано в катедралата на град Мир, а нетленните му мощи се оросявали от благовонно миро, от което много вярващи получавали изцерение. Св. Никола по вода ходи Никулден има важно място в българската празнична традиция. Според народните вярвания, когато шестимата братя светци си разделяли света, на Никола (версията, в която в България е популярно името на светеца) се паднали всичките води. Отредено му било по вода да ходи, кораби да води, по морета ветрове да спира. Затова в този ден лодките и корабите не плават в открито море. Рибарите, моряците и техните семейства участват в тържествената литургия, а след това организират буйни празненства за Никулден. Българите почитат Св. Николай и като пазител на семейството, жилището и добротата. На този ден се украсява и коледната елха. Шаранът - \"слугата\" на св. Никола Днес се приготвя богата празнична трапеза, като основното ястие е риба. Тя се приготвя по различни начини в различните райони, но винаги от всички риби се отдава предпочитанието на шаранa. Смята се, че шаранът е \"слугата\" на св. Никола. На този ден обикновено се припомня тази история: веднъж, когато светецът в откритото море е бил уловен от бурята и поради дупката на дъното в лодката започнала да навлиза вода, той бръкнал във водата с ръка, извадил оттам един шаран и запушил дупката с него. Оттогава шаранът се счита за жертвена риба на трапезата в този ден. Поради това и празникът понякога е наричан Рибен св. Никола. На 6 декември шаранът не е просто гозба, а ритуал - своеобразно жертвоприношение към светеца, благодарност за закрилата в премеждия, надежда за добруване и радост, молитва за здраве и берекет. На масата се поставят и различни обредни хлябове и много постни ястия. Трапезата не се вдига цял ден и до късно през нощта е на разположение на домакини и гости. Костите на шарана се изгарят, закопават се в земята или се хвърлят в реката. Шаранът се приготвя в тесто, пълнен с ориз, ядки и стафиди - това ястие се нарича \"рибник\". Също може да се приготви и печен шаран. Никулденската риба трябва задължително да бъде прясно уловена и с люспи. Първата хваната риба на този ден се изяжда от рибарите, печена на самия бряг.", "date": "2018.12.06", "title": "Християните почитат св. Николай Чудотворец"}
{"url": "https://www.dnevnik.bg/sviat/2018/12/06/3356241_rusiia_i_gnevut_na_trump_shte_povliiaiat_na_vajno/", "text": "За малко повече от месец цените на петрола преминаха през най-големия си срив за толкова кратък период от финансовата криза през 2008 г. насам - от 86 долара за барел през октомври до 63 долара преди дни. Причините са няколко - все по-големият обем доставки от САЩ, Саудитска Арабия и Русия, забавянето в ръста на потреблението и изключенията от търговията с Иран, обявени от Вашингтон. Днес и утре повечето големи производители на петрол се събират във Виена, за да решат дали да променят това и да затвърдят позицията си на супергрупа с безпрецедентно влияние върху световните пазари - включително в България. Развръзката обаче не е сигурна: действащият десетилетния наред картел ОПЕК, в който Саудитска Арабия е лидер, вече не може сам да взима решения с желания пазарен ефект. Трябва му съгласието на Русия - вторият най-голям производител - и още девет държави - а тя се съпротивлява. Освен това свиването на добива рискува да разгневи Съединените щати. \"ОПЕК е мъртва, да живее ОПЕК+\" Информация, публикувана вчера от \"Ройтерс\" и РБК, сочи, че обмисляното от повечето страни в ОПЕК+ съкращаване е 1.3 млн. барела дневно или пропорционално с по 3-3.5%. Това искане обаче за пореден път може да се окаже трудно изпълнимо въпреки оптимизма след разговорите между руския президент Владимир Путин и саудитския престолонаследник принц Мохамед бин Салман на срещата на Г-20 в Аржентина миналата седмица. В началото на срещата изпъкваше  ръкостискането на руския президент  с принц Мохамед. Впоследствие се разбра, че зад него не стои само симпатия: двамата са се договорили да продължат най-важното за нефта споразумение, ОПЕК+,  отбелязва  РБК. Четиринайсетте страни членки от ОПЕК заедно отговарят за 35 на сто от глобалните доставки на петрол, при тях са и 82 на сто от доказаните резерви. Ако към това обаче се добавят десет други държави, които влязоха в \"супергрупата\" - начело с Русия, Мексико и Казахстан - делът се увеличава съответно до 55 и 90 на сто. В ръцете на тази група се оказа възможност за влияние върху световната политика, какъвото никое обединение на производители на петрол не познава. \"ОПЕК е мъртва, да живее ОПЕК+\", написа списание \"Форбс\" преди няколко месеца. Сътрудничеството под това име се зароди през 2016 г., когато групата и останалите 10 се разбраха да съкратят 1.8 млн. барела дневно (като на ОПЕК се падаха 1.2 млн. барела дневно), за да тласнат нагоре цените на петрола. Стратегията проработи и според \"Форбс\" скокът между ноември 2016 г. и май 2018 г. е бил 40 на сто, до около 75 долара за барел. През юни, на предишната си среща във Виена, те обаче  увеличиха производството - с близо 1 млн. барела дневно  - в името на \"стабилността на пазара\" след като САЩ обявиха завръщането на санкциите срещу Иран. Фактическите  лидери на супергрупата , Русия и Саудитска Арабия, се договориха споразумението ОПЕК+ да остане в сила и през 2019 г. Срещата на Путин и Мохамед бин Салман произведе тази новина, но не и конкретни числа за производството. В понеделник новината вдигна цената на петрола (Брент достигаше 62.6 долара за барел), но в края на деня отново бе малко над 60 долара заради \"неопределеността\" в сделката и неяснотата колко ще се съкрати добивът и за какъв срок. За \"Блумбърг\" източници, запознати с обсъжданията, казаха във вторник, че саудитските и руските представители все още не могат да преодолеят различията си какви съкращения е най-приемливо за всички да се направят. Заедно двете страни добиват близо 22 млн. барела дневно или една пета от световното производство. Без саудитците останалите в ОПЕК добиват около 20 млн. барела, сочат данни на Международната агенция за енергетиката. С колко хиляди барела Два дни преди срещата във Виена саудитският министър за петрола Халид ал Фалих каза в интервю за \"Блумбърг\", че е \"твърде рано\" да се каже дали добивът ще бъде намален. Той даде да се разбере, че сделка още няма - Москва покрепя съкращенията \"по принцип\", но освен одобрение от Русия е нужно и съгласие в групата \"какво трябва да се направи и с колко\" барела трябва да е промяната. \"Блумбърг\" отбелязва, че тонът му е далеч по-малко категоричен от този в Абу Даби миналия месец. Тогава той  призова съкращението да е в размер на 1 млн. барела  дневно, от които Саудитска Арабия по думите му е готова да поеме 0.5 млн. барела. Източници на \"Ройтерс\" съобщиха вчера, че Русия все още не приема исканото от нея съкращение. Според руски и западни медии приемливото съкращение за Москва е 140-150 хил. барела дневно. Ако свръхпредлагането, очаквано от ОПЕК, е около 1 млн. барела обаче, Рияд иска двете страни (добиващи по около 11 млн. барела дневно всяка) да си разпределят тежестта поравно. Съответно, от Русия се очаква да намали добива си с поне -0.25-0.3 млн. барела. Няма съгласие и дали съкращението трябва да е спрямо добиваните нива през октомври или спрямо тези от 2016 г. Според източник, близък до руското министерство на енергетиката, \"никой не гори от нетърпение да прави съкращения, освен ако няма спешна необходимост. САЩ са мястото, където наблюдаваме по-голямата част от увеличаването на петролния добив.\" Друг важен производител - Ирак, обяви, че е склонен на сътрудничество, за да стабилизира цените. Иран същевременно иска силно съкращение в ОПЕК, макар да вижда този сценарий като малко вероятен. Представителят на Техеран в ОПЕК  предупреди , че цените могат да паднат до 40 долара за барел, ако решението се отложи, затова добивът трябва да падне с до 1.4 млн. барела дневно. Страната не приема доброволното съкращаване за самата себе си, но отбелязва, че заради санкциите с няколко изключения, въведени от САЩ, производството ѝ така или иначе се е сринало от 3.8 до 3 млн. барела дневно. Иранският министър за петрола Биджан Загнанех каза, цитиран от \"Ройтерс\" и агенция ИРНА, че ОПЕК има \"проблеми с някои производители на петрол\" и трябва да разгледат внимателно причините,  поради които Катар напуска . Какво ще направи Тръмп САЩ неизбежно ще са фактор в това решение. Президентът Доналд Тръмп води постоянна кампания срещу ОПЕК в \"Туитър\" с искане страните производителки да свалят цените на петрола с по-голям добив, а във вторник отново се обърна към тях с призив да не свиват добива. Целта на Тръмп е да се увеличи потреблението на американците чрез намаляване на цените на петрола, а увеличеното производство може да постигне това. Заради случая с убийството на журналиста Джамал Хашокжи в Истанбул, замесил името на саудитския престолонаследник принц Мохамед бин Салман, Тръмп обаче е сред малкото останали съюзници на Рияд във Вашингтон, въпреки че САЩ са най-важният стратегически партньор на уахабитското кралство. Не само убийството създаде известни колебания, пише \"Файненшъл таймс\". Политиката и икономиката на САЩ (превърнали се за кратко в  най-големия в света производител  на суров петрол) също объркват сметките и поставя в неизгодно положение Рияд, който и без това увеличи добива през лятото, за да избегне проблеми на пазара след повторното въвеждане на санкции срещу Иран. Според Дерек Брауър, който оглавява консултантската компания RS Energy Group, възстановяването на позициите на Мохамед бин Салман е \"приоритетът за Саудитска Арабия\", а подкрепата на Тръмп е жизненоважна за това. \"Тръмп ясно обвърза подкрепата за Мохамед бин Салман с няколко неща... но именно петролът е на първо място в дневния му ред.\" САЩ вече не са толкова уязвими Според консултанта Боб Макнали, съветвал американски правителства за петролната политика и цитиран от \"Файненшъл таймс\", Рияд е в деликатна позиция. \"Ако поведе сериозно съкращение в ОПЕК+, което увеличава суровия \"Брент\" до 70 долара, рискува да си навлече гнева на Тръмп... Ако се огъне напълно под натиска на Тръмп и задържи добива на рекордни нива, ще се върнем към пренасищане на пазара.\" Самата Саудитска Арабия има нужда от по-високи цени, за да може да финансира мащабната програма, с която иска да намали зависимостта си от петрола и която поведе принц Мохамед още преди да стане престолонаследник. Шистовият бум също обърка сметките в съюза - САЩ вече не са уязвими, както бяха преди десетилетие. Те остават нетен вносител, но вече не на 13 млн. барела дневно (през 2005 г.), а едва на 2.4 млн. (тази година) и администрацията на САЩ очаква още по-ниски стойности за догодина - 0.33 млн. Според бившия анализатор от ЦРУ Хелима Крофт \"атмосферата във Вашингтон се е променила след убийството на Джамал Хашокжи\", а \"политиците гледат възхода в производството на петрол в САЩ и се чудят на глас дали съюзът е толкова нужен, колкото беше.\" Масло в огъня наля и законопроектът, който би позволил на САЩ да налагат наказания на членове на ОПЕК и съюзници по обвинения, че действат като картел. Все пак според \"Файненшъл таймс\" Рияд може да реши, че е готов да плати цената - дори като ядоса Тръмп. Източниците на \"Ройтерс\" от ОПЕК същевременно отбелязаха, че ако Русия не се съгласи на тази стъпка, решението за свиване на добива просто може да се отложи.", "date": "2018.12.06", "title": "Русия и гневът на Тръмп ще повлияят на важно решение за цените на петрола"}
{"url": "https://www.dnevnik.bg/sport/2018/12/06/3357103_cska_priema_ludogorec_v_mach_s_visoko_naprejenie/", "text": "ЦСКА приема \"Лудогорец\" в ключовия мач от кръга в Първа лига. Двата отбора излизат на \"Българска армия\" в 17.30 часа в двубой с високо напрежение. Шампионите се надяват да продължат серията си от победи и да направят решителна стъпка към поредната защита на титлата си. ЦСКА, от своя страна, ще се постарае да се вдигне след  загубата от \"Славия\" (0:1) . Червените вече изостават с шест точки от водача \"Лудогорец\". В същата позиция е и  \"Левски\", който отново загуби неочаквано точки  от серията мачове в София срещу отбори от долната част на класирането. Евентуален успех за отбора от Разград на практика до голяма степен ще отнеме от интригата в борбата за титлата. Стимулът за ЦСКА идва от желанието отборът да се докаже след неуспеха срещу \"Славия\" и изразеното недоволство срещу съдийството. Отделно червените вече могат да разчитат на опита на  Люпко Петрович, който се присъедини към клуба като съветник . Мачът между ЦСКА и \"Лудогорец\" отново  ще се ръководи от Николай Йорданов . Той беше съдия и на срещата в Разград на 19 август, когато шампионите се наложиха с 1:0. Реферът ще е поставен под напрежение заради засилилото се недоволство, породено от грешки в ущърб на съперниците на \"Лудогорец\". Привържениците на ЦСКА обявиха, че в ранния следобед ще има мирен протест заради \"гаврата\" срещу клуба им.", "date": "2018.12.06", "title": "ЦСКА приема \"Лудогорец\" в мач с високо напрежение"}
{"url": "https://www.dnevnik.bg/sviat/2018/12/06/3357062_sluhovete_za_poseshtenie_na_kim_v_jujna_koreia_ne/", "text": "Ден след ден, слуховете за възможно посещение на севернокорейския лидер Ким в Сеул изпълват медийните заглавия в Южна Корея, въпреки че няма официално потвърждение от нито едно от двете правителства. Много анализатори казват, че ще бъде изключително трудно за Ким да изпълни до края на годината обещанието, което е дал, и да стане първият севернокорейски лидер, посетил Южна Корея - предвид ограниченото време за подготовка и застоя в глобалната дипломация по въпроса за ядрените му оръжия. Не можем обаче да сме сигурни, изтъкват други, и напомнят, че няколко немислими дотогава събития са се случили през последните месеци, включително срещата на върха през юни между  Ким и президента Доналд Тръмп в Сингапур. Спекулациите С наближаването на края на годината южнокорейски медии, експерти и политици не спират да гадаят дали Ким ще пристигне в Сеул до края на декември, или ще отложи, или дори ще отмени плановете си. Южнокорейският президент Мун Дже-ин изглежда притиска Ким да спази обещанието си, макар да заяви, че няма срок за посещението. След среща с Тръмп миналата седмица на форума на Г-20 в Аржентина Мун каза пред журналисти, че двамата са постигнали съгласие, че посещение на Ким би изиграло \"много позитивна роля\" в американско-севернокорейската ядрена дипломация. Мун спомена, че Тръмп се е съгласил, че посещението на Ким в Сеул може да стане преди възобновяването на преговорите на високо ниво между САЩ и Северна Корея, включително възможна втора среща на върха между Тръмп и Ким. Датите, споменавани от южнокорейските медии за посещението на Ким в Южна Корея, са 18 до 20 декември. Тези дати са базирани на предположението, че двете Кореи ще имат нужда от повече от една седмица за подготовка и че ще позволят на Ким на остане у дома за възпоменателната церемония на 17 декември за покойния му баща, диктатора Ким Чен-ир. Освен това, в края на декември Ким ще бъде зает да подготовя традиционното си новогодишно обръщение, за да очертае насоките на политиката си през 2019 г. Канцеларията на Мун днес препотвърди, че посещението на Ким може да се състои или този месец, или в началото на следващата година, като отбеляза, че решението зависи от Северна Корея. Препятствията Така че сега топката е в полето на Ким, но неговите пропагандни служби мълчат за пътуване до Сеул. Ким може би смята, че подобно посещение сега не е толкова полезно, отколкото когато даде съгласието си след третата си среща на върха с Мун в Пхенян през септември. Тогава някои експерти твърдяха, че САЩ може скоро да приемат искането на Северна Корея за съвместно обявяване на края на Корейската война от 1950-53 г. като част от гаранции за сигурност за Северна Корея, така че Ким би могъл по-лесно да се реши на едно символно, емоционално обременено посещение в Сеул, след като получи тази политическа отстъпка. Оттогава обаче дипломацията между САЩ и Северна Корея изпадна в застой заради споровете около американското искане Северна Корея първо да разкрие всичките си запаси от ядрени оръжия и да предприеме други значими стъпки към денуклеаризация, преди да получи големи външни компенсации. От своя страна сега Северна Корея иска облекчаване на санкциите, декларация за край на войната и други реципрочни мерки от страна на САЩ, твърдейки, че е предприела някои стъпки, като демонтирането на своя обект за ядрени изпитания и освобождаването на задържани американци. Освен това най-близките приближени на Ким биха могли да го убедят да не отива в Сеул, като се мотивират с опасения за сигурността за своя \"върховен вожд\", който посещава вражеска държава. Почти сигурно е, че посещението на Ким ще предизвика огромни ежедневни протести в Сеул на активисти, консервативни политици и севернокорейски дезертьори. Основната консервативна опозиция в Южна Корея твърди, че Ким трябва първо да се извини за атаките от 2010 г., приписвани на Северна Корея, при които загинаха 50 южнокорейци, преди да стъпи на южнокорейска земя. Защо посещението на Ким е важно Нито един севернокорейски лидер не е посещавал Южна Корея след края на Корейската война от 1950-53 г., отнела живота на милиони. Състояха се пет срещи на върха между лидерите на двете Кореи, три от които между Ким и Мун, но всички те бяха или в Пхенян, или в в граничното корейско селище Панминчжон. Когато влиятелната  сестра на Ким  - Ким Йо-чен и популярната певица Хьон Сон-уол пристигнаха в Южна Корея по-рано тази година в началото на затоплянето със Сеул, посещението им предизвика медийна треска. Телевизионните камери и фотографите ги следваха навсякъде. Посещение на Ким в Сеул несъмнено би привлякло още повече внимание по света. Сеул е оживената столица на страна, която Ким до миналата година нееднократно се заканваше да унищожи с ядрените си оръжия, и която неговите баща и дядо - диктатори искаха да обединят със Северна Корея. Мун вероятно ще организира много емоционални събития, като съвместно изкачване на най-високия връх в Южна Корея - планината Хала, както направиха на свещената в Северна Кореяпланина Пекту по време на срещата в Пхенян. Ким би могъл да говори също пред южнокорейския парламент, след като Мун произнесе реч на стадион в Пхенян, пълен с 150 000 души, по време на срещата през септември. Мун каза, че посещението на Ким ще бъде \"безпрецедентно\" и ще съдържа послание за ангажимента му към ядреното разоръжаване, подобряването на междукорейските отношения и световния мир. Но пак трябва да кажем, че всичко зависи от Ким, чиято съвместна декларация с Мун през септември заяви единствено, че това посещение в Сеул ще стане \"в близко бъдеще\". Мун каза след това, че това означава \"в рамките на тази година\". Бащата на Ким, Ким Чен-ир беше обещал да посети Южна Корея в \"подходящо време\" след срещата си през 2000 г. с тогавашния южнокорейски президент Ким Те-джун. Той обаче не изпълни обещанието си, преди да почине в края на 2011 г., предавайки властта на най-малкия си син Ким Чен-ун. /БТА", "date": "2018.12.06", "title": "Слуховете за посещение на Ким в Южна Корея не спират"}
{"url": "https://www.dnevnik.bg/evropa/2018/12/06/3356818_krizata_na_makron_e_opasnost_za_ciala_evropa/", "text": "В името на Европа Еманюел Макрон има нужда от помощ - не от нашето презрение или омраза. Един млад френски президент реформатор, обещал \"европейско възраждане\", се оказва в затруднено положение начело на страна, която бързо се превръща отново в \"болния човек на Европа\". Многозначителен момент беше, когато  миналия уикенд размирници  обезобразиха лицето на статуята на Мариана - символа на републиката, на Триумфалната арка в Париж. Само три седмици по-рано световни лидери се събраха там с Макрон за стогодишнината от края на Първата световна война. Ако \"печалните страсти\", за които Макрон е предупреждавал много пъти, обхванат Франция,  ще бъде засегнат цял континент , не само политическата кариера на един човек. Крайните сили в Европа активно се радват на затрудненото положение, в което \"жълтите жилетки\" поставят Макрон. Удоволствието е несъмнено - от твърдолинейните привърженици на Брекзит във Великобритания (както леви, така и десни) до крайнодесния лидер Матео Салвини в Италия, да не говорим за пропагандната машина на Путин. Те виреят именно благодарение на Наградата, към която се стремят екстремистите, е политическо превземане на Европа на изборите за Европейски парламент през май догодина. Събитията във Франция са заплашителни, а тяхната значимост далеч надхвърля границите на една страна. Преди немного време Макрон  гордо определи себе си като главен враг  на Салвини и унгарския премиер Виктор Орбан - двама лидери, чиито отличителни политики вземат на прицел мигрантите, политическите противници и върховенството на закона. Макрон е отслабен, в отбранителна позиция и още по-изолиран. Сцените във Франция през последните две седмици може да изглеждат на някого като съживяване на въстанието от май 1968 г., но може би по-уместно е сравнението със събитията от 6 февруари 1934 г. На този ден банди от крайнодесни националисти участваха в поход във френската столица и влязоха в сблъсък с полицията. При насилието загинаха 15 човека. Събитията на този ден послужиха като основополагащ мит за онова поколение на крайната десница във Франция. Повечето протестиращи имат истински оплаквания, макар и хаотично изразени. Те се смятат за \"незабележими\" хора, към които парижките елити се отнасят с презрение, а сега станаха доста забележими със своите светлоотразителни жилетки. Общественото мнение е на тяхна страна. Един от най-красноречивите им членове е младата медицинска сестра и майка на две деца Ингрид Льовасьор от Нормандия. Миналата седмица тя направи трогателно изявление по телевизията за това как се мъчи да свърже двата края и как има усещане за дълбока несправедливост: \"Някои хора се оплакват, че блокираме пътища, но не се оплакват, когато попадат в задръствания на път за ски курорти, нали?\", попита тя меко. Кризата във Франция обаче има олицетворявани от друг говорител на жълтите жилетки - Кристоф Шалансон. Шалансон, който е ковач от южния департамент Воклюз, е открито антимюсюлмански настроен и призовава на власт да дойде ръководено от армията правителство, \"защото това, от което се нуждаем, е истински командир, генерал, силна ръка\". Междувременно се опитват да се завърнат крайнодесни организации като \"Аксион франсез\". Вчерашното съобщение, че данъчните повишения  ще бъдат временно спрени , вероятно е твърде недостатъчно и закъсняло действие. Тревогите във Франция са тройни. Има страх от загуба на власт и престиж, страх от икономическото въздействие на глобализацията и страх от загуба на \"национална идентичност\". Страната също така страда от дълбоки вътрешни разломи, които един президент сам трудно би могъл да излекува за едва осемнайсет месеца. Цели социални групи се чувстват противопоставени едни срещу други: млади срещу стари, безработни срещу работещи, жители на селата срещу жители на градовете, неквалифицирани срещу образовани. Подобни разделения съществуват в много страни, но във Франция те придобиват екзистенциално измерение заради идеала на егалитаризма, традиционно свързван с републиката. Много французи имат чувството, че реалността не отразява това, на което те имат право. Когато се кандидатира за президент през 2017 г., Макрон обеща \"революция\" (това даже беше заглавието на неговата предизборна книга), за да задоволи широкоразпространената нужда от вътрешно обновление и възстановяване на престижа на Франция, не на последно място на европейската сцена. Сега президентът изглежда парализиран у дома, а Също както отслабената Меркел не направи кой знае колко, за да помогне на Макрон за рестартиране на европейския проект, така и отслабеният Макрон сега ще осигури нова храна за екстремистите и популистите на континента. Льопеновците, орбановците и салвиниевците чакат в готовност. Ако не намерим решения, има опасност европейските избори във Франция да се превърнат в референдум срещу Макрон. И така, френският президент губи блясъка на защитник на либералите и проевропейците. Но да се разглежда това като добра новина за Европа и демокрацията като цяло е изключително опасно. То е като да си пожелаваш влакова катастрофа, за да може някои вагони да бъдат сменени. Социалните неволи във Франция са реални и трябва да им се обърне внимание. Но именно силите, които биха спечелили от общата разруха и уличното насилие, ще ни тласнат към бездната. Погледнете  смъртните заплахи , отправени към тези жълти жилетки, които казаха, че са готови да преговарят с правителството. Преди няколко години изтощената и напрегната Италия преживя своите дни на протести \"вафанкуло\" (посланието беше: \"майната ви\", отправено към върхушката), от които доби своята сила популисткото Движение \"Пет звезди\". Какво се случи оттогава? Тази година Италия попадна в хватката на крайната десница. Сегашните дни на \"вафанкуло\" във Франция ще доведат до подобен сценарий, ако трезво мислещите хора не помогнат по някакъв начин на Макрон да възстанови минимално доверие. Не може да има европейски демократичен проект или социална справедливост без европейска демократична Франция. Лицето на Мариана трябва да бъде възстановено. /БТА", "date": "2018.12.06", "title": "Кризата в управлението на Макрон крие опасност за цяла Европа"}
{"url": "https://www.dnevnik.bg/sport/2018/12/06/3356844_madrid_ochakva_25_mln_evro_ot_superfinala_mejdu_rivur/", "text": "Провеждането на втория мач от финала за Копа Либертадорес между \"Ривър плейт\" и \"Бока хуниорс\" ще има осезаем принос за икономиката в Мадрид. Това смята специалистът по маркетинг и продажби в спорта Хайме Фортуньо, който изчисли, че испанската столица може да очаква 25 милиона евро около \"суперкласико\". \"Ако погледнем от икономическа гледна точка, организирането на това събитие е добра възможност за града и страната\", казва професорът от EAE Business School в Барселона, цитиран от \"Марка\". Изданието припомня, че финалът в Шампионската лига в Кардиф е донесъл на града 51 млн. евро. Фортуньо очаква най-голям дял от парите около мача между \"Ривър\" и \"Бока\" да отидат в хотелския бранш. Според специалиста обаче провеждането на \"суперкласико\" крие риск от напрежение и ексцесии заради предишни сблъсъци между феновете на двата отбора.  \"Организирането на двубоя има цена, като Мадрид е готов да мобилизира над 2000 полицаи за следващия уикенд. Въпросът е кой ще плати за това? Дали местните власти или разходите трябва да се разделят между държавите\", допълва Фортуньо. Вторият мач от \"суперкласикото\" на южноамериканския футбол трябваше да се проведе на 24 ноември, но  беше отлаган два пъти  заради атака на автобуса с играчите на \"Бока\". В крайна сметка  континенталната конфедерация реши да премести реванша в Мадрид , като сред вариантите бяха още  Асунсион, Маями и Доха . Аржентинските авиолинии обявиха, че пускат отделни полети до Мадрид за привържениците на двата отбора. Идеята е да се избегнат проблеми и сблъсъци. Решителният мач между \"Бока\" и \"Ривър\" ще се изиграе на 9 декември от 21.30 часа на \"Сантяго Бернабеу\". Първият двубой оправда очакванията и завърши 2:2. ", "date": "2018.12.06", "title": "Мадрид очаква 25 млн. евро от суперфинала между \"Ривър\" и \"Бока\""}
{"url": "https://www.dnevnik.bg/kultura/2018/12/06/3356174_turgoviia_s_vojdove_otkus_ot_romana_nakude_teche/", "text": "... Докато се бях заслушал в сочните младежки гласове, надлъгващи се в интерес на истината, пред мен изникна хитроват господин с бомбе, стиснал три бири в ръце. След което свали бомбето си, сложи го до себе си на пейката и взе първата бутилка. Само че не я надигна и не отпи, а някак залепи устните си за гърлото и засмука. Чу се силен сърбащ звук, нещо кльокна, господинът примлясна доволно и сега вече откровено надигна бирата. После я остави и се зае с мен: – Илиев, нали? Приятно ми е, Таратанов! – надигна се, подаде ръка, а докато я поемах и стисках, очите му ме пронизаха от две педи разстояние.  Изпусна ли се, или го направи нарочно, не зная, но погледът му беше проницателен и дълбок, за секунда те закарфичваше и те поставяше нейде из собствените си таблици. Тартанов седна отново и оправда разликата в броя между себе си и бирите: – Няма всеки път да им се качвам за нова бира, нали? – И на мен ми е приятно, Михаил Илиев! – надигнах се и аз, казах името си, а после неочаквано и за себе си се представих в целия си блясък: – Великите географски открития са преобразили историята. Да се сещате за историческо събитие, което е променило географията?  Таратанов се опули отсреща ми. Бях поразпалил повече огъня, налагаше се да убия темпото, тъй че млъкнах и седнах. Таратанов бързо намали погледа си и се върна към първоначалните си намерения. Очите му ме заляха с предразполагаща топлина, чак си казах: бе да не сме служили в казармата заедно? Посмука малко, запали цигара, после надигна, отпи и... се опита да ме удави с историите си. Една от тях запомних добре, макар тя също да бе придружена с непрестанните \"нали\" и \"няма значение\", които ме разсейваха. – Нали знаеш – започна Таратанов, без изобщо да се интересува от мнението ми на   или на   си говорят току-що запозналите се, – през лятото на 68-а в София се провеждаше световен младежки фестивал. Бели, черни, жълти, народ всякакъв. Китари, едно-друго, няма значение.  Аз тогава работех в градския комитет на комсомола, та по тая линия си имах вземане-даване баш с дневния ред на фестивала. Веднъж, като придружаващ, попаднах пред мавзолея. Там от само себе си се беше създало нещо като борса за значки.  Сега, нали, за да разбереш за какво става на въпрос, трябва да знаеш, че по онова време значките бяха много модерни. Но в интерес на истината у нас ги нямаше кой знае колко. Правеха тук-там, ама без мерак и без ресурси, колкото да не е без хич. Скучновати бяха нашенските значки, никакви. Любителски тенекета. Пък чужденците носеха многоцветни, с най-причудливи форми и големини. Унгарците например можеха да се похвалят с поредица от седем значки – прочутата по онова време серия \"Киш\". Виетнамците, дето тогава бяха най-изтерзаният народ, в разгара си беше войната им с американците, даже и те имаха голяма, ярко и красиво оцветена плочка. Много се търсеше, да им завидиш просто. Само нашите значки – оле мале! Някакъв си завод направил нещо, ама то все едно дядо ми с големите назъбени ножици е изрязал фигурка от капачка за буркан и криво-ляво, с пила, с чук и менгеме я е пригодил за значка. Баси простотията! Абе, няма значение... По онова време не бях никакъв колекционер. Но тази борса пробуди поне търговеца в мен. Поогледах се. Къде се намирахме? Пред мавзолея на вожда и учителя на българския народ Георги Димитров. А какво продаваха на партера в ЦУМ? Значки продаваха, с лика на вожда и учителя на българския народ Георги Димитров. В умерено бозав десен, умерено крив овал и с нещо като игла – за закачане. Скапана, та няма накъде. Обаче взех пет за проба, по десет стотинки парчето, и хайде обратно. Никога не съм предполагал, че вождът е толкова популярен сред братските латиноамерикански, африкански и виетнамски народи. Бозав бил, крив бил, не знам си какъв, вътре в десет минути свърши пробната ми партида. Размених и петте димитровчета за една от друга по-хубави значки. Върнах се в ЦУМ и този път не се скъпих – хвърлих пет лева и пак обратно. След няколко часа притежавах повечето от най-популярните значки на фестивала. Повторих и потретих операцията с ЦУМ. Никога не съм правил по-сполучлив удар. Срещу едно бозаво и криво тенеке – триизмерна Айфелова кула, срещу същото бозаво и криво тенеке, но друг екземпляр – цветната, красива плочка на братския виетнамски народ.  Прибирам се вечерта, все едно донесох света вкъщи. Толкова цвят петгодишният ми син никога не беше виждал. Къде да види, в Детмаг ли? В ония години по-мърляв и прашасал магазин нямаше. Като обиколиш няколко пъти щандовете му, си казваш: \"Май много-много не си обичаме децата!\". Или ги обичаме само на думи. Нали така, дай ни да обясняваме колко ги обичаме, докато бълваме една от друга по-грозни детски дрешки. Абе, няма значение... След няколко дни ме привикаха на едно място. Тогава правехме разлика между   и  . На   те привикват, към   сам се запътваш.   беше милицията, партийният комитет, другарският съд, изобщо – някоя важна и тайнствена служба (задължително тайнствена, ако не службата, то заниманията ѝ трябваше да се явяват тайнствени, указанията – спуснати отгоре, колкото по-отгоре, толкова по-задължителни за изпълнение), където те викат не за добро, а за да даваш обяснения за думите и делата си, за мислите и чувствата, за себе си, за баща си и за съседите. Докато   беше тоалетната, вецето, двете нули, клозетът, кенефът, нужникът. Как още можеше да се нарече кензалникът? Тогава по селата още казваха    . В интерес на истината, мисля, че е ясно защо... Та като ме викнаха на  , разкрещяха ми се там, джабала вдигнаха, вой до небето – не можело да разменям героя от Лайпциг, вожда и учителя на българския народ за някаква си там Айфелова кула. Утре София за Париж съм щял да заменя. Да съм се махал от главата им, че щели те да ме махнат... И ме махнаха. Слава богу, само от комсомола ме махнаха, че имаше опасност и от София да ме махнат и да ме пратят нейде другаде, във всеки случай не в Париж.  Аз обаче вече бях човек с новопридобито самочувствие, открил собствена пазарна ниша, така да се каже. Тъй че не се впечатлих кой знае колко. Точно новопридобитото ми самочувствие на търговец ме спаси. В едно цехче в Негован произведох първите си гипсови, пластмасови и даже мукавени вождове. Марксове и Енгелси, Ленинчовци и Сталинчовци запредлагах всякакви. И съм длъжен да ти кажа – много добре се харчеха. Факт! През 1970 година вече обикалях предприятията в страната, разните селсъвети, читалища и тем подобни, срещах се с началниците им, и те, като видеха редиците вождове, строги и свъсени, в анфас и непоколебими, смееха ли да не купят?! Откъде да знаеха кой ме праща. Понеже всичко беше тайна, а велможите, дори съвсем нищожните селски велможи, всички обичаха да си придават тайнствен вид, да споделят нещо с недомлъвки, демек, много знам, но не казвам, право нямам да ти кажа. Точно тази тайнственост често им изяждаше главата. Отидеш при такъв селски велможа и   му предложиш да купи от вождовете. Небрежно и с недомлъвки му говориш, а той се разтреперва...  Купуваха и купуваха, страната – уж малка, но не свършваше, чак до промените не успях да я обиколя цялата. А ако си мислиш, че 10 ноември е попречил на търговията ми, жестоко се лъжеш. Не само не попречи, но след тази дата предлагането на вождове доби повсеместен характер. Мнозина започнаха да предлагат, но и мнозина купуваха, особено чужденци – екзотика им се виждаше, охкаха, ахкаха и... плащаха!  Как оцелях при цялата тази конкуренция, само аз си знам. Но е факт – мнозина фалираха, аз оцелях. Днес повечето щандове за подобна продукция предлагат моите вождове. Имам си един любим щанд. В ъгъла му за собствен кеф съм подредил какви ли не значки в най-разнообразни разцветки, така да се каже. Серия \"Киш\" имам, триизмерната Айфелова кула ми се намира, както и плочката на братския виетнамски народ. Но нищо от тях не продавам. Спомен са ми.  А вождовете не са ми никакви. Макар че, в интерес на истината, благодарение на Георги Димитров, ако щеш – героя от Лайпциг, ако щеш – Гошо Тарабата, все ми е тая, но е факт, благодарение на него и на таваришчите Ленин и Сталин натрупах своя първоначален капитал. А благодарение на оная размирна 1968 година открих пазарната си ниша – търговията с вождове, след промените – и с поредица социалистически артикули. Никой не предполагаше колко ще се търсят всякакви сърпове и чукове: тенекиени, рисувани с водни боички, бродирани с копринени конци, изплетени от житни класове... Ако не беше търговията със соцартикули, първата половина от живота си щях да прекарам в комсомола, а в комсомола единственото приятно нещо, като изключим яденето и пиенето, бяха комсомолките, и то само до момента, в който си отвореха устата да кажат нещо. Тоест обратното – ако бях останал в комсомола, нямаше да намеря себе си в търговията с вождове.  Колкото до втората половина на живота ми, кой знае там пък какво щеше да ме очаква – може би низ от унижения и неуспехи – алооо, бившия комсомолец; а може би бързо и необяснимо забогатяване – тия от комсомола и ченгеларите до един станаха милионери. Само че ядец, нашите видни ръководители – Димитров, Ленин и Сталин – ме превърнаха в не чак дотам забогатял, но пък в интерес на истината – честен капиталист. След 10-и имах един Йосип Броз Тито, бронзов, солиден, имах и друг – Сталин от някакво тенеке. \"Броз от бронз, Сталин – от дрънчащо тенеке\" – виквах от време на време за радост на нетърпеливите да се отърсят от сковаващата ги действителност. Абе, няма значение...", "date": "2018.12.06", "title": "Търговия с вождове (откъс от романа \"Накъде тече реката\" на Чавдар Ценов)"}
{"url": "https://www.dnevnik.bg/sviat/2018/12/06/3357196_finansoviiat_direktor_na_huawei_e_arestuvana_v_kanada/", "text": "Финансовият директор на китайската технологична компания \"Хуауей\" (Huawei) бе арестувана в Канада по искане на САЩ заради подозрения, че е нарушила американските санкции срещу Иран, съобщава БТА. Новината бе съобщена от канадски вестник и потвърдена от министерството на правосъдието. Мън Ванчжоу е била задържана на 1 декември във Ванкувър. За утре е насрочено съдебно заседание за евентуалното пускане на китайката под гаранция. Освен финансов директор на \"Хуауей\", Мън е и един от заместник-председателите на управителния съвет на един от най-големите производители на телекомуникационно оборудване и потребителска електроника в света. Тя е дъщеря на основателя на компанията Жън Чжънфей. Посолството на Китай в Канада осъди решително ареста на Мън и поиска тя да бъде освободена незабавно. От компанията заявиха, че не са знаели за предполагаемите незаконни дейности на финансовата им директорка. Властите в САЩ разследват Huawei поне от 2016 г. за предполагаемо продаване на американски стоки на Иран и други страни в нарушение на законодателството на Съединените щати за износа и санкциите. Арестът може да скара Вашингтон и Пекин броени дни след като американският президент Доналд Тръмп и китайският му колега Си Цзинпин договориха на среща в Аржентина стъпки за прекратяване на търговската война между двете най-големи икономики в света.", "date": "2018.12.06", "title": "Финансовият директор на \"Хуауей\" е арестувана в Канада по искане на САЩ"}
{"url": "https://www.dnevnik.bg/biznes/2018/12/06/3357199_idva_kraiat_na_niskite_lihvi_predupredi_predsedateliat/", "text": "Председателят на Асоциацията на банките в България Петър Андронов заяви пред Би Ти Ви, че най-вероятно още следващата година лихвите ще започнат да се вдигат, като този процес ще обхване целия свят. По думите му това ще е добре за хората с депозити в банките, но не и за тези, които искат да теглят кредит. Той обясни, че увеличение на лихвите вече се наблюдава в САЩ. Тепърва това щяло да се случи и в Европа. Андронов каза още, че банковата система в България е в добро състояние. \"Най-доброто в последните 10 години\", уточни той, припомняйки, че  очакваната печалба на банките за 2018 г. ще подобри рекорда от 2008 г.", "date": "2018.12.06", "title": "Идва краят на ниските лихви, твърди председателят на асоциацията на банките"}
{"url": "https://www.dnevnik.bg/zelen/2018/12/06/3356879_fotogaleriia_koi_jivee_v_nai-novite_bulgarski_zoni_ot/", "text": "Този петък екоминистерството трябва да определи последните зони от европейската екологична мрежа \"Натура 2000\" в България. \"Дневник\" представя зоните и техните обитатели. България има една от най-представителните в Европа територии от \"Натура 2000\", но все още има проблем с невключването в нея на вековни гори и планински реки и техните обитатели, разположени като пояс около Националния парк Рила - т. нар. защитени зони \"Рила буфер\". През 2007 г. в \"Натура 2000\" влязоха Национален парк Рила и Природен парк Рилски манастир, но без няколкостотин кв. км. местообитания на редки видове. Това са последните територии, които България би трябвало да обяви за защитени.  На снимката: Проект на Българското дружество за защита на птиците за зона \"Рила буфер\" за птиците и проект на Националния природонаучен музей към БАН за зона \"Рила буфер\" за местообитанията.", "date": "2018.12.06", "title": "Фотогалерия: Кой живее в най-новите български зони от \"Натура 2000\""}
{"url": "https://www.dnevnik.bg/razvlechenie/2018/12/06/3356974_izlojba_s_absoljutno_vsichki_36_tvorbi_na_vermer_stava/", "text": "Няма как някога един музей да успее да събере абсолютно всички произведения на нидерландския художник Йоханес Вермeер. Проблемът съвсем не е в количеството. Всъщност картините му не са много - едва 36 творби са потвърдена автентичност, че са дело на талантливия автор от XVII век, известен с изобразяването на предимно битови сюжети и портрети. Всички те обаче са събрани в различни колекции из целия свят - не само в Амстердам и Хага, но и в Лондон, Ню Йорк, Париж и къде ли още не. Някои от тях вече са твърде крехки, за да пътуват, а една от тях - \"Концертът\" - бе открадната през 1990 г. и оттогава никой не я е виждал. За последната ФБР и музеят \"Изабела Стюард Гарднър\" имат обявена награда от 5 млн., ако някой я види или има информация къде е. Това превръща идеята за една цялостна изложба с всички творби на автора немислима. Поне не и в обикновената реалност. Затова пък концепцията е реализирана доста идейно от Google Arts & Culture с помощта на технологията добавена реалност. В проекта  Meet Vermeer  си сътрудничат някои от най-големите и известни музеи в света като Музея на Мавриций в Хага, \"Метрополитън\", колекцията Фрик, Националната галерия за изкуство във Вашингтон, \"Рейксмузеум\" и \"Лувъра\", пише изданието Gizmodo. Общо 18 музея и частни колекции от седем държави осигуряват снимки във висока резолюция на картините на Вермер, които са в тяхно владение. Дори открадната картина присъства в изложбата с добавена реалност. За да разгледате виртуалния Meet Vermeer музей, е необходимо да изтеглите безплатната апликация Google Arts & Culture, която е достъпна за iOS и Android. Ако сте с телефон с работеща камера, трябва да насочите телефона си към плоска повърхност, да го размахата в кръг и да си имате виртуален музей, който да се носи над леглото или масата в хола. След това може да изберете с пръст и увеличите всяка от седемте зали, където да разгледате картините с добавена реланост. Когато сте вътре, може да избирате всяка картина, да я разглеждате отблизо. Всяка е придружена с подробна информация за нея. Може да разгледате Meet Vermeer и през компютъра, но не е толкова впечатляващо, тъй като е по-скоро виртуална разходка из въпросните зали, но без усещането, което добавена реалност дава.", "date": "2018.12.06", "title": "Изложба с всички 36 творби на Вермeер става реалност, но добавена"}
{"url": "https://www.dnevnik.bg/sport/2018/12/06/3357205_juventus_i_milan_shte_igraiat_za_superkupata_v/", "text": "Мачът за Суперкупата на Италия между \"Ювентус\" и \"Милан\" ще се играе в Саудитска Арабия. Двата състава ще спорят за отличието на 16 януари на стадиона в Джида. Решението беше очаквано, но се потвърди въпреки напрежението. Преди седмици \"Амнести\" призова италианските клубове да откажат да играят в Саудитска Арабия заради напрежението около  убийството на журналиста Джамал Хашокжи . Ключ към решението мачът да е в Саудитска Арабия е доброто финансово предложение. Според информации в италиански медии двата клуба ще получат по 3 млн. евро. Това ще е деветият случай, в който Суперкупата на Италия ще се играе извън страната. Първият беше през 1993 г., когато \"Милан\" победи с 1:0 \"Торино\" във Вашингтон. Десет по-късно \"Ювентус\" спечели срещу \"росонерите\" в Ню Джърси. От 2009 г. насам двубоят за суперкупата се проведе четири пъти в Китай и два пъти в Катар. \"Ювентус\" и \"Милан\" са рекордьори с по седем спечелени купи.", "date": "2018.12.06", "title": "\"Ювентус\" и \"Милан\" ще играят за суперкупата в Саудитска Арабия въпреки напрежението"}
{"url": "https://www.dnevnik.bg/evropa/2018/12/06/3357204_orban_dade_zelena_svetlina_za_gigantski/", "text": "Унгарският премиер Виктор Орбан даде зелена светлина за създаването на гигантски проправителствен медиен конгломерат в страната, предаде \"Франс прес\". Агенцията отбелязва, че това е станало на фона на опасенията за медийния плурализъм в Унгария. Миналата седмица активите на около 500 унгарски национални и местни медии, всички те открито проправителствени,  бяха прехвърлени  от техните собственици на \"Фондация за печата и медиите в Централна Европа\". Тази организация е ръководена от Габор Лискай - медиен предприемач, който е отдавнашен съюзник на Орбан. Фондацията си е поставила за цел да \"се грижи за опазването на националните ценности\". Вчера унгарският премиер подписа указ, който придава на конгломерата \"национално стратегическо значение в обществен интерес\". Това блокира всяка възможност конкурентни медии или представители на сектора да му се противопоставят, отбелязва \"Франс прес\". След идването на Виктор Орбан на власт в Унгария през 2010 г. държавните медии се превърнаха в проводник на правителствената линия, а голяма част от частните бяха придобити от хора, близки до властта. Някои вестници престанаха да излизат, а други промениха редакционната си политика, припомня \"Франс прес\". В резултат Европейският съюз отправи многобройни предупреждения към унгарския премиер националист. /БТА", "date": "2018.12.06", "title": "Орбан даде зелена светлина за гигантски проправителствен медиен конгломерат"}
{"url": "https://www.dnevnik.bg/photos/2018/12/06/3357198_snimka_na_denia_kolednite_svetlini_na_kanada/", "text": "За 34-ти път коледните светлини в канадската столица Отава бяха запалени на официална церемония. Всяка вечер от 6 декември до 7 януари ще бъде прожектирано мултимедийното шоу върху сградата на парламента.", "date": "2018.12.06", "title": "Снимка на деня: Коледните светлини на Отава"}
{"url": "https://www.dnevnik.bg/na_put/2018/12/06/3356951_koi_sa_stote_nai-poseshtavani_gradski_destinacii_v/", "text": "Кои са стоте най-посещавани градски дестинации в света показа класацията на Euromonitor International. Публикуваният вчера доклад на международната консултантска компания се основава на данните за реалните посещения през 2017 г. и предварителните оценки за 2018 г. Класацията показва, че шест от първите 10 най-посещавани градове през 2018 г. са в Азия: Хонконг и Банкок са начело на общата класация, а освен тях в десетката са Сингапур, Макао, Куала Лумпур и Шенжен. Азия продължава да подобрява позициите си - на континента се намират 41 от 100-те най-популярни града при 37 в проучването от 2012 г. Обявяването на Португалия за европейска дестинация за 2018 от Световните туристически награди привлече вниманието на международните туристи. Порто с 2.2 млн. посетители се представя за пръв път в тази класация като заема 96-то място. Столицата Лисабон е на 62-ра в общия списък. Авторите на изследването отчитат голямо подобрение на турските градове след срива през бурната 2016 г. Истанбул остава третият най-посещаван град в Европа (и 12-ти в световен мащаб) през 2017 г. след като посрещна 10.7 млн. чужденци. След като отстъпи две места назад през 2016 г. вследствие на поредица от терористични атаки, Париж посрещна 16.8 млн. чужди туристи през 2017 г. и това го връща на шесто място в света. Най-добре представилият се европейски град е Лондон - трето място. Украйна дебютира сред стоте най-предпочитани градски дестинации като в класацията попада не столицата Киев, а западноукраинският град Лвов, заемащ 80-то място. Прогнозата на местните власти е, че ще посрещнат през тази година 2.7 млн. чужденци. Градът е особено популярен сред полските и немските туристи, а след като нискотарифната \"Райънер\" го свърза с Краков, Дюселдорф, Лондон, Варшава и Меминген, Лвов стана и по-достъпен. Неотдавнашното засилване на напрежението между Русия и Украйна обаче може да се отрази негативно както на потенциала на самия град, така и на укрианския туризъм като цяло, коментират авторите на изследването. В класацията отсъстват български градове. Лидерът Хонконг е привлякъл през 2017 г. 27.9 млн. посетители, а през тази очаква 29.8 млн. Стотният град - Краби (Тайланд) е посрещнал 2.3 млн. Euromonitor International е водещ световен доставчик на пазарни проучвания с над 40 години опит в публикуването на международни доклади, бизнес справочници и онлайн бази данни за потребителските пазари. Целият доклад е достъпен безплатно след регистрация  тук. ", "date": "2018.12.06", "title": "Кои са стоте най-посещавани градски дестинации в света"}
{"url": "https://www.dnevnik.bg/evropa/2018/12/06/3357220_london_moje_da_zatune_v_protocheni_pregovori_za/", "text": "Великобритания е заплашена да попадне в проточени и повтарящи се кръгове на преговори за излизане от Европейския съюз, ако приеме т.нар. подсигуряващо споразумение за избягване на \"твърда\" граница между Северна Ирландия и Ирландия. Това се казва в правното мнение за Брекзит, изготвено за правителството от главния прокурор, цитирано от \"Ройтерс\". Правителството беше принудено да публикува правния анализ за сделката си за Брекзит, след като  беше порицано  за проява на неуважение към парламента заради отказа да направи това. Мнозина депутати казват, че искат да видят правното мнение, за да се информират по-добре преди гласуването  на 11 декември  по  договорената от министър-председателя Тереза Мей сделка  с ЕС. Северноирландската Демократична юнионистка партия (ДЮП), която подкрепя правителството на Мей, определи правното мнение като \"унищожително\". ДЮП се противопоставя на т.нар. предпазен механизъм, който ще обвърже Северна Ирландия по-тясно с ЕС, отколкото останалата част на Великобритания, ако не бъде намерен друг начин да се избегне твърда граница с Ирландия. \"Унищожително\", заяви в \"Туитър \"заместник-лидерът на ДЮП Найджъл Додс след публикуването на правния анализ. По думите му той \"доказва, че Северна Ирландия ще бъде изцяло в митническия съюз на ЕС, а Великобритания - не\". Мей каза, че не е скрила факти от парламента във връзка с правния анализ за Брекзит. Министър-председателят беше призована от лидера на парламентарната група на Шотландската национална партия (ШНП) Иън Блекфорд да обясни защо Северна Ирландия би получила сделка за оставане в единния пазар на ЕС съгласно предпазния механизъм, а Шотландия - не. \"Ние не сме скривали факти за сделката за Брекзит от членовете на тази камара\", заяви Мей пред Камарата на общините (долната камара на парламента). Тя каза, че се вслушва в тревогите на депутатите по повод предпазния механизъм за Северна Ирландия в сделката за Брекзит, за да се опита да намери път напред. \"Смятам, че договорената от нас сделка е добра. Признавам, че се изразяват тревоги, особено във връзка с подсигуряването. Аз продължавам да се вслушвам в колегите за това и обмислям пътя напред\", заяви Мей. Заместник-председателят на Европейската комисия Валдис Домбровскис каза, че ЕС продължава да се готви за всякакви варианти, ако следващата седмица британският парламент отхвърли сделката за Брекзит. \"Трябва да видим какъв ще е изходът от обсъжданията в британския парламент\", заяви той. \"Подготвяме се за сделката. Договорили сме се с правителството за сделката. Правим така, че да гарантираме изпълнението й, а успоредно с това подготвяме и някои планове за всеки случай\", каза Домбровскис. Евентуален вот на доверие Демократичната юнионистка партия ще подкрепи кабинета при гласуване на вот на доверие, в случай че парламентът отхвърли споразумението за Брекзит, предаде \"Ройтерс\", като се позова на група евроскептични депутати. \"ДЮП ще подкрепи правителството при вот на доверие, ако споразумението за оттеглянето бъде отхвърлено. Рискът обаче е (тяхната подкрепа) да бъде загубена и да има избори, ако споразумението бъде прокарано\", обобщи депутатът консерватор Джейкъб Рийс-Мог. Той каза това след среща със заместник-лидера на ДЮП Найджъл Додс. Повече правомощия за парламента Междувременно британските депутати приеха поправка, даваща им повече прерогативи, в случай че договореното от премиера Тереза Мей споразумение за Брекзит  бъде отхвърлено  на решаващия вот на 11 декември, съобщи \"Франс прес\". Поправката бе предложена от консервативния проевропейски депутат Доминик Грийв, на първото от общо пет заседания на парламента, посветени на споразумението за излизане от ЕС. Въпреки съпротивата на правителството на Мей мярката бе приета с 321 срещу 299 гласа благодарение на вота на опозицията и на 25 депутати от управляващата Консервативна партия. В случай че бъде отхвърлено споразумението на 11 декември, законът предвижда правителството в срок от 21 дни, т.е. до 1 януари, да представи пред парламента план как смята да действа по-нататък с процедурата по напускане на ЕС. Тази поправка дава на депутатите възможност да внесат промени в текста, който ще бъде предложен на парламента от правителството. /БТА", "date": "2018.12.06", "title": "Лондон може да затъне в проточени преговори за Брекзит заради ирландската граница"}
{"url": "https://www.dnevnik.bg/detski_dnevnik/2018/12/06/3357131_videoigrite_nabirat_populiarnost_sred_tiineidjurkite/", "text": "Популярността на видеоигрите нараства сред тийнейджърките и се нарежда сред техните 10 топ хобита наред с рисуването и пеенето, показва проучване, направено измежду над 5000 деца, пише \"Гардиън\". Момичетата в тази възраст проявяват все по-голям интерес и към състезателният гейминг, или елекетронните спортове. Ръстът на участието им в такива задминава този на момчетата на възраст между 13 и 15 години. Анкетата е проведена от компанията за проучване на пазара Kids Insights. Тя е направила интервюта с над 5000 млади хора на възраст между 4 и 18 години за своя тримесечен преглед на навиците за отдих на британската младеж. Въпреки нарастващата популярност на гейминга сред момичетата продължава да съществува голямо полово разделение в това каква част от децата го определят като любимо занимание. За момчетата то е второ единствено след футбола, като 14% от анкетираните на възраст между 4 и 12 години и 21% от тези между 13 и 18 години го поставят на първо място. При момичетата процентът е 3. Вместо това момичетата на всички възрасти предпочитат традиционните занимания като четене, плуване и танцуване като любим начин да прекарат свободното си време. Когато става дума за участие в електронни спортове обаче, разликата между половете е доста по-слабо изразена. Малко над 10% от тези на възраст между 13 и 15 години и при двата пола казват, че участват в гейминг състезания, а подобна част от тях твърдят, че са посещавали гейминг събития на живо, като делът на момичетата, които са го правили, е по-голям. Когато става дума за гледане на електронни спортове  на екран, момичетата и момчетата имат еднакво поведение до началото на средното образование. На възраст между 16 и 18 години обаче гледамостта при двата пола се променя - при момчетата става една трета от анкетираните, докато при момичетата е 10%. Въпреки огромния успех на тазгодишната сензация във видеоигрите \"Фортнайт\" тя не е успяла да привлече вниманието на аудитория, която да се интересува от нея като състезателна активност, сочи Kids Insights. Компанията пише, че, макар да е любима на момчетата между 16 и 18 години, тя не е успяла да се наложи като игра, която да се играе или гледа в мрежа. Вместо това най-популярна за гледане и сред двата пола е играта Overwatch, която е основно със стрелба и няма режим за игра поединично, а се играе в отбори. Тя е следвана от Fifa и Call of Duty. Освен това видеоигрите създават и нови звезди. Докато YouTube знаменитостите PewDiePie, KSI и DanTDM   отдавна присъстват в списъка с любимци сред момчетата, в челната десятка на този вид идоли при момичетата между 10 и 12 години попада и InquistorMaster, която публикува основно клипове с играта Roblox.", "date": "2018.12.06", "title": "Видеоигрите набират популярност сред тийнейджърките, сочи изследване"}
{"url": "https://www.dnevnik.bg/gradska_sreda/2018/12/06/3357247_socialnite_mreji_sa_korektiv_za_remonta_po_graf/", "text": "Социалните мрежи са коректив за ремонта на столичната ул. \"Граф Игнатиев\", а корективът позволява да се вземат правилните решения. Довършителните работи тепърва предстоят. Това каза проектантът на ремонта арх. Иво Пантелеев в ефира на \"Нова телевизия\". Повод за коментара му станаха ограничителните колчета по улицата, които предизвикаха  бурна обществена реакция . \"В нашия проект те отсъстват, но \"Пътна полиция\" държаха да има ясно ограничение на тротоара и така се появиха ограничителите. Трябваше да има физическа граница. Първоначалната им форма бяха кубовете, но те се превърнаха в любими места за сядане\", каза още той. По думите му разширен състав от експерти ще реши каква точно ще е формата им, а опасност за пешеходците няма. \"Около \"Св. Неделя\" има подобни ограничители, нека някой се заеме с тях. Корективът позволява да вземем правилните решения. Довършителните елементи тепърва предстоят\", каза архитектът. Той добавим, че за момента не е имало идея за цветя и тротоар.", "date": "2018.12.06", "title": "Социалните мрежи са коректив за ремонта на \"Граф Игнатиев\", заяви проектантът"}
{"url": "https://www.dnevnik.bg/evropa/2018/12/06/3357245_prehodut_kum_elektromobilite_shte_struva_na_germaniia/", "text": "Преходът към електромобилите ще струва на Германия около 114 хил. работни места в дългосрочен план според публикувано днес проучване, цитирано от ДПА. Особено силно засегнат ще бъде автомобилостроителният сектор, като се очаква да бъдат закрити 83 хил. работни места, посочва Институтът за изследване на заетостта. Над 800 хил. души работят в автомобилния сектор на Германия в момента. Производството на електрически двигатели изисква по-малко работна сила, отколкото обикновените двигатели с вътрешно горене, отбелязва институтът. Преходът към електромобили ще изисква предимно висококвалифицирани работници, но може да засегне както ниско-, така и висококвалифицираните служители, се посочва в доклада. Авторите на документа са заложили 23-процентов дял на електромобилите на автомобилния пазар до 2035 година. Институтът за изследване на заетостта е част от германската федерална агенция по заетостта. /БТА", "date": "2018.12.06", "title": "Преходът към електромобилите ще струва на Германия 114 хил. работни места"}
{"url": "https://www.dnevnik.bg/ot_vas/novini_ot_vas/2018/12/06/3357255_nikulden/", "text": "Свети Николай Мирликийски Чудотворец умира на 6-ти декември 345 година. Паметта му се почита и до днес от Християнската църква именно на тази дата. Във Варна се намира и църквата \"Св. Николай Чудотворец'', където са изложени и частици от мощите на светията.", "date": "2018.12.06", "title": "Никулден"}
{"url": "https://www.dnevnik.bg/evropa/2018/12/06/3357254_makron_otmeni_povishavaneto_na_akciza_vurhu_gorivata/", "text": "Френското правителство отстъпи пред продължилите  повече от три седмици протести  на \"жълтите жилетки\" и се отказа от повишаването на акциза върху горивата, предаде \"Гардиън\". Само ден след като обяви  6-месечно замразяване  на екоданъка, Елисейският дворец заяви, че се отказва от мярката в бюджета за 2019 г. Часове по-рано в парламента премиерът Едуар Филип каза, че правителството е готово да преосмисли данъка, ако могат да се намерят други решения, за да се осъществи преходът към по-чисти горива без да бъдат засегнати джобовете на хората. Правителството планираше от 1 януари 2019 г. цената на бензина да се повиши с 3 евроцента, а на дизеловото гориво - с 6.5 евроцента. Един от компонентите на по-високите цени щеше да е екологичният данък за отделяните газове с парников ефект. В изявление на Елисейския дворец от снощи се посочва, че Филип и президента Еманюел Макрон искат увеличението да бъде премахнато от бюджета за 2019 г. \"Гражданският и парламентарният дебат през следващите седмици и месеци ще трябва да намери решения и финансиране, които да посрещнат предизвикателствата на екологичния преход; решения, които да запазят покупателната сила на нашите граждани\", се казва още в изявлението. Министърът на екологичния преход Франсоа дьо Рюжи заяви, че е разговарял с Макрон, за да потвърди, че екоданъкът е бил \"отменен за 2019 г.\". \"Говорих с президента по телефона преди няколко минути. Той ми каза: \"Хората остават с впечатлението, че има някакъв номер, че е бил отменен, но ще бъде върнат след това\", посочи министърът. Макрон обаче отхвърли  идеята за връщане на \"данък богатство\" . Правителственият говорител Бенжамен Гриво каза пред депутатите, че Макрон моли всички политически и синдикални организации, както и бизнес лидерите да отправят ясен призив за спокойствие. \"Това, пред което преминаваме, вече не е политическа опозиция, а опозиция срещу републиката\", допълни Гриво. Преди решението, че вдигането на акциза ще бъде отменено, представители на  движението на \"жълтите жилетки\" , което няма официална организация или лидери, определиха отстъпките на правителството като твърде ограничени и твърде закъснели. Някои от тях поискаха по-широки социални реформи, включително вдигане на минималната заплата и по-високи данъци за международни компании като \"Гугъл\" и \"Амазон\". Според анкета на IFOP 72% от французите подкрепят движението на \"жълтите жилетки\", но без насилие. Друго изследване на BVA показа, че 70% от хората мислят, че замразяването на увеличението на акциза трябва да означава край на протестите. Според анкета на IFOP популярността на Макрон е стигнала ново рекордно ниско ниво – 23%.", "date": "2018.12.06", "title": "Макрон се отказа от повишаването на данъка върху горивата"}
{"url": "https://www.dnevnik.bg/bulgaria/2018/12/06/3357266_po_iskane_na_prokuraturata_zapochva_proverka_na/", "text": "Специализираната прокуратура възложи на службата Контрол на общоопасните средства (КОС) проверка в завод \"Арсенал\" в Казанлък. Тя е свързана с  обявената вчера от зам.-главния прокурор Иван Гешев акция,  при която бяха иззети 17 автомата \"Калашников\", 15 пистолета \"Макаров\" и 12 цеви за същия пистолет, за които има основания да се предполага, че са произведени в завода и незаконно са изнесени оттам. По време на акцията са задържани 7 души. Проверката ще продължи един месец. След това службата трябва да представи обобщен доклад, в който да се отрази дали има извършени нарушения на нормативни актове, какви са били предприетите мерки и действия за отстраняване на закононарушенията, има ли последици от тези мерки, както и санкционирани ли са виновните лица. От Специализираната прокуратура уточняват, че проверката може да продължи повече от месец. Затова обаче от КОС ще трябва да посочат конкретна причина, както и за възможния най-кратък срок за приключването ѝ.", "date": "2018.12.06", "title": "По искане на прокуратурата започва проверка на оръжейния завод \"Арсенал\""}
{"url": "https://www.dnevnik.bg/zelen/2018/12/06/3357265_griinpiis_bulgariia_podkrepi_protestite_protiv/", "text": "Грийнпийс България\" проведе вчера акция в София в  подкрепа на гражданите от Бобов дол , които протестираха срещу плановете за изгаряне на боклук в местния ТЕЦ. С мотото \"Чистият въздух е наше право\" около 20 души направиха флашмоб и предупредиха за рисковете от изгарянето на боклуци. Те раздаваха листове и пощенски картички със снимки на централата в Бобов дол, които бяха адресирани до Изпълнителната агенция по околна среда (ИАОС) и екоминистерството. Близо  300 писма бяха изпратени  онлайн до изпълнителния директор на ИАОС Георги Балчев и министъра на околната среда и водите Нено Димов. \"ТЕЦ \"Бобов дол\" е остаряла централа, която замърсява региона постоянно. Подали сме десетки сигнали, че пуши коминът, който не е снабден със сероизчистваща инсталация. Сега към замърсяването от горенето на въглища ще се добави и горене на пластмаси, общ отпадък, което неминуемо ще доведе до ново замърсяване на въздуха и околната среда. И това без да има каквито и да е било филтри, които да ни защитят от вредните емисии,\" коментира Деница Петрова, ръководител на \"Грийнпийс\" – България. ТЕЦ \"Бобов дол\" е един от най-големите източници на опасни замърсители на въздуха в Европа, според данни на \"Грийнпийс\". През юли 2018 г. централата  поиска разрешение за изгаряне на биомаса и отпадъци  заедно с въглищата, без обаче да променя горивната си инсталация или да инвестира в нови модерни пречиствателни системи. Предстои Изпълнителната агенция по околна среда да обяви своето решение в полза на искането или против него.  Макар че ИАОС още не се е произнесла по искането на ТЕЦ \"Бобов дол\" за добавяне на биомаса и отпадъци към горивото,  централата вече гори неправомерно слама и дори беше глобена за това . \"Грийнпийс\" съобщава също, че ТЕЦ \"Бобов дол\" се намира едва на 300 метра от централния площад на Големо село и в непосредствена близост до домовете на жителите му. В резултат на дейността на централата всичко наоколо - къщи, коли, градини и ниви, е покрито с плътен слой прах, а въздухът е наситен с фини частици и опасни за здравето вещества. Въпреки че на два от комините са инсталирани сероочистващи инсталации според изискванията, централата често използва високия комин, от който вредните емисии се отделят в атмосферата без пречистване и в нарушение на правилата.", "date": "2018.12.06", "title": "\"Грийнпийс България\" подкрепи протестите срещу изгарянето на отпадъци в ТЕЦ \"Бобов дол\""}
{"url": "https://www.dnevnik.bg/skorost/2018/12/06/3357249_fotogaleriia_nai-moshtniiat_semeen_model_na_mercedes_e/", "text": "Най-мощният семеен модел на \"Мерцедес\" -   е вече в България. Колата беше представена със специални ефекти и 3D-Mapping.", "date": "2018.12.06", "title": "Фотогалерия: Най-мощният семеен модел на \"Мерцедес\" е вече в България"}
{"url": "https://www.dnevnik.bg/bulgaria/2018/12/06/3357268_shestima_ot_devetimata_kandidati_za_evropeiski/", "text": "Комисията по подбор за длъжността европейски прокурор от България е допуснала до следащия кръг шестима от общо деветима кандидати. Крайният срок за кандидатстване изтече в петък. На 4 декември 2018 г. пък се е провело първото заседание на комисията в Министерството на правосъдието. На него са обсъдени въпроси, свързани с организацията на работа на изборния орган и критериите за заемането на длъжността. Комисията разгледа постъпилите във ведомството документи на деветимата кандидати за участие в подбора: - Александър Атанасов от Окръжната прокуратура във Варна; - Анна Аврамова-Градева от Районната прокуратура в Благоевград; - Дария Христова - следовател в Окръжния следствен отдел на Пловдив; - Десислава Пиронева от Софийска градска прокуратура; - Димитър Беличев от Пловдивската окръжна прокуратура; - Каролина Хлебарова от Върховна касационна прокуратура; - Мария Стоянова - шеф на районната прокуратура в Елин Пелин; - Сава Петров от Върховна касационна прокуратура; - Теодора Георгиева - съдия от Административен съд - София-град. Подборът на кандидатите за европейски прокурор е предвидено да премине през два етапа - проверка по допустимост на кандидатите, въз основа на представените документи и събеседване с допуснатите кандидати от комисията. След съответния преглед на представените документи, допуснати до участие във втори етап на подбора (изслушване), са следните кандидати: Александър Атанасов; Дария Христова; Десислава Пиронева; Каролина Хлебарова; Сава Петров; Теодора Георгиева. Събеседването ще се проведе на 11 декември 2018 г., в Министерството на правосъдието. По време на изслушването всеки от кандидатите ще има възможност да представи мотивацията и визията за работата си като европейски прокурор.", "date": "2018.12.06", "title": "Шестима от деветимата кандидати за европейски прокурор са допуснати до конкурса"}
{"url": "https://www.dnevnik.bg/zelen/2018/12/06/3357306_ekoministerstvoto_dava_nad_111_mln_lv_na_7_obshtini_za/", "text": "Министерството на околната среда и водите (МОСВ) обяви процедура чрез директно предоставяне на безвъзмездна финансова помощ \"Мерки за подобряване качеството на атмосферния въздух\" на обща стойност 111 442 101.58 лв. Парите са по оперативна програма \"Околна среда 2014-2020 г.\", а бенефициентите по процедурата са Бургас, Видин, Димитровград, Монтана, Пловдив, Смолян и Столичната община, съобщи пресцентърът на екоминистерството. По данни на  Изпълнителната агенция по околна среда   в последната седмица в тези градове е отчетено най-голямо замърсяване на въздуха. С парите общините ще трябва да намалят наднормените нива на фини прахови частици (ФПЧ10) от битовото отопление. \"Същевременно финансирането ще допринесе за изпълнение на ангажиментите на страната във връзка с осъдителното решение на Съда на ЕС за неспазване на нормите за съдържание на ФПЧ10 в атмосферния въздух\", се казва в съобщението на МОСВ. Сред мерките, които ще бъдат съфинансирани, са подмяната на отоплителни устройства на дърва и въглища с отопление на газ, електричество, пелети или свързване към топлофикационна или газоразпределителна мрежа. \"Като крайна алтернатива (когато всички други опции са неприложими или изчерпани) е допустима и подмяната на старите печки с модерни уреди на дърва или въглища, които отговарят на техническите параметри за екодизайн\", се отбелязва в съобщението. Максималният срок за изпълнението на дейностите по проектите е 4 години и половина. Повече информация и пълния комплект от документи по процедурата може да видите  тук .", "date": "2018.12.06", "title": "Екоминистерството дава над 111 млн. лв. на 7 общини, за да подобрят качеството на въздуха"}
{"url": "https://www.dnevnik.bg/politika/2018/12/06/3357038_zam-kmetut_po_finansi_shte_poeme_i_stroitelstvoto_v/", "text": "Зам.-кметът по финансите Дончо Барбалов ще поеме функциите и на подалия оставка Евгени Крусев в ресора за транспорт и строителство. Това съобщи кметът на София Йорданка Фандъкова на заседанието на общинския съвет. По думите ѝ Барбалов ще остане на поста \"докато решим друго\". Крусев  подаде оставка във вторник , а Фандъкова я прие още същият ден. Причина за решението му е, че е получил призовка от прокуратурата и ще бъде обвинен в нарушаване на Закона за обществените поръчки в търга за ремонта на ул. \"Граф Игнатиев\". Барбалов поема транспорта в София за втори път, след като бе  временно на поста през 2016 г. , когато замести Любомир Христов, който подаде оставка също след скандал за обществена поръчка за 60 навеса на спирки за над 250 хил. лева, спечелена от съпруг на депутат от ГЕРБ. След него поста пое именно Крусев. Освен зам.-кмет по финанси, Барбалов е и заместник по здравеопазването от 2015 г., когато Антоанета Пейчева напусна по лични причини. Макар и да твърдеше, че е временно на поста, през 2017 г. той завърши курс по \"Здравен мениджмънт\" в Медицински университет - София, а през 2018 г. и магистърска програма по обществено здраве и здравен мениджмънт. Фандъкова назначи Барбалов за  зам.-кмет по финансите през 2011 г. , като дотогава той беше главен банкер в Европейската банка за възстановяване и развитие.", "date": "2018.12.06", "title": "Зам.-кметът по финансите ще поеме и строителството в Столичната община"}
{"url": "https://www.dnevnik.bg/evropa/2018/12/06/3357267_v_bulgariia_18_ot_horata_sa_silno_religiozni_purvi_v/", "text": "В България 18% от хората са силно религиозни, което поставя страната на 18-о място по този показател сред 36 европейски държави, показа  проучване  на института \"Пю\". Класацията е изготвена, като са комбинирани четири показателя: оценка за важността на религията за собствения живот, присъствие на религиозни служби, честота на молитвите и вяра в Господ. Анкетите са проведени между 2015 и 2017 г. в 34 държави. Най-религиозни на континента са румънците – 55% от участниците в анкетата са силно религиозни. След тях са арменците (51%), грузинците (50%) и гърците (49%). На другия полюс са естонците (едва 7%), чехите и датчаните (по 8 на сто), шведите и белгийците (по 10%). Само 12% от германците и французите са силно религиозни. В Италия те са 27 на сто (колкото и в Беларус), в Полша – 40%, в Испания – 21%, която я поставя точно преди България, в Русия - 17%, колкото и в Норвегия. Според проучването 19% от българите казват, че религията е много важна в техния живот. Също 19% заявяват, че присъстват на религиозна служба поне веднъж месечно, 15% се молят ежедневно, 30% вярват в Господ.", "date": "2018.12.06", "title": "В България 18% от хората са силно религиозни, първи в Европа са румънците"}
{"url": "https://www.dnevnik.bg/sviat/2018/12/06/3357271_sasht_shte_izpratiat_boen_korab_v_cherno_more_zaradi/", "text": "Съединените щати се приготвят да изпратят боен кораб в Черно море заради напрежението, което се повиши след инцидента в Керченския проток. Това съобщи телевизия Си Ен ЕН, като цитира собствени източници. Американската армия е поискала да от Държавния департамент да уведоми Турция, че е възможно такъв кораб да бъде изпратен в Черно море. Тази стъпка е задължителна съгласно конвенцията от Монтрьо, подписана преди повече от 80 г., и предполага, че Анкара трябва да бъде известена поне 15 дни преди плавателният съд да премине. Корабът би могъл да остане в морето не повече от 21 дни. Междувременно руското министерство на отбраната, публикувало кадри от за пръв път представено през март лазерно оръжие, обяви и че силите на страната в източната част на анексирания Кримски полуостров са започнали учения с ракетните си комплекси \"Панцир\". От руското външно министерство пък дойдоха твърдения, че украинските власти се готвят за офанзива в Източна Украйна, като се възползват от обявеното военно положение. Си Ен Ен отбелязва още, че вчера американският флот е изпратил разрушителя \"Маккембъл\" в оспорвани води в Японско море - ход, който също се очаква да разгневи Русия. Военноморските сили на САЩ говорят за \"операция за свобода на корабоплаването\" - според тях териториалните претенции на Москва са за райони, които са далеч отвъд 12-милната зона около руския бряг.", "date": "2018.12.06", "title": "САЩ ще изпратят боен кораб в Черно море заради Русия и Украйна, съобщи Си Ен Ен"}
{"url": "https://www.dnevnik.bg/sport/2018/12/06/3357276_lebron_djeims_se_razvihri_s_20_tochki_v_poslednata/", "text": "Леброн Джеймс изигра много силна последна четвърт и беше в основата на четвъртата поредна победа за \"Лос Анджелис лейкърс\". Звездата на отбора записа 20 точки само в заключителната част при успеха със 121:113 срещу \"Сан Антонио спърс\". Джеймс приключи с 42 точки, шест асистенции и пет борби. В началото на последната част \"шпорите\" водеха с осем точки при 91:83. Постепенно \"Лейкърс\" се доближи и направи обрат. В заключителните минути \"Лос Анджелис\" игра стабилно в защита и се възползва от силните мигове на Джеймс, за да спечели. След 15-ата си победа от 24 мача \"Лос Анджелис\" е пети в Западната конференция, а \"Сан Антонио\" е предпоследен. Още няколко играчи имаха забележителна вечер. В центъра на вниманието попадна Пол Джордж, който приключи с 47 точки при впечатляващия обрат на \"Оклахома сити тъндър\" за 114:112 срещу \"Бруклин нетс\". Джордж вкара 25 точки само в четвъртата част. Тя започна с изоставане на отбора му с 20 точки, но постепенно \"Тъндър\" я стопи и с кош в последните секунди стигна до триумфа. Стеф Къри записа 42 точки за победата на \"Голдън стейт уориърс\" със 129:105 срещу \"Кливланд кавалиърс\".", "date": "2018.12.06", "title": "Леброн Джеймс се развихри с 20 точки в последната част при победа на \"Лейкърс\""}
{"url": "https://www.dnevnik.bg/bulgaria/2018/12/06/3357298_shofyorut_na_avtomobila_blusnal_avtobusa_na_trakiia_e/", "text": "Шофьорът на автомобила,  блъснал автобуса на \"Тракия\" на 13 април  тази година, е обвинен за катастрофата, при която загинаха шестима души, съобщиха от Окръжна прокуратура - София. При инцидента бяха сериозно ранени 17 пътници. Цвета Таскова, която е била зад волана на реното, което удари автобуса, е подведена под отговорност по членове на Наказателния кодекс, по които може да бъде осъдена на между 3 и 12 години лишаване на свобода. От събраните до момента доказателства от прокуратурата описват и как се е стигнало до фаталния инцидент. Лекият автомобил предприел изпреварване на автобуса, който се движил с около 100 км/ч, но в един момент завил надясно и ударил изпреварваното превозно средство около задната гума. Последвало приплъзване, при което с дясната си предна гума колата се врязала в лявото предно колело на автобуса. Гумата на изпреварваното превозно средство се е спукала и блокирала, а то се наклонило рязко надясно. Вследствие на инерционните сили част от пътуващите счупили десните стъкла на автобуса и са изпаднали встрани от пътя. Автобусът пък навлязъл в канавката и се е обърнал на дясната си страна. Предстои предявяване на материалите от разследването на обвиняемата и пострадалите лица и внасяне на делото с обвинителен акт в Окръжен съд - София, се казва в съобщението.", "date": "2018.12.06", "title": "Шофьорът на автомобила, блъснал автобуса на \"Тракия\", е обвинен за катастрофата"}
{"url": "https://www.dnevnik.bg/sviat/2018/12/06/3357288_indiia_smiata_da_vzeme_oshte_edna_atomna_podvodnica_ot/", "text": "Индия смята да вземе още една подводница на лизинг от Русия. Цената на арендата е 3.3 млрд. долара, пише  РБК , като се позовава на индийски медии. Според изданието \"Индия тудей\" Москва и Делхи приключват преговорите за лизинг на още една руска подводница от клас \"Шчука-Б\" освен взетата вече под аренда атомна подводница \"Нерпа\" от същия клас. През 2012 г. тя бе включена в индийските военноморски сили с името \"Чакра\". Тогава Индия плати за 10-годишния ѝ лизинг над 900 милиона долара. По данни на \"Индия тудей\" миналата седмица от Русия се е върнала делегация индийски военни и финансисти, огледали атомните подводници \"Братск\" и \"Самара\", които в момента са на ремонт в Северодвинск. Щом военноморското командване в Делхи направи своя избор, съответната подводница ще бъде ремонтирана из основи и ще бъде сменен ядреният ѝ реактор. Делхи е склонил да плати исканата сума. Това ще е най-голямата сделка на Москва с Индия след договора за покупка на руски зенитни комплекси С-400 за 5,4 милиарда долара, се казва в статията. Индия няма собствен атомен подводен флот. През 2009 г. тя успя да спусне на вода първата си атомна подводница собствено производство \"Арихант\", способна да изстрелва балистични ракети. След шест години тя бе приета на въоръжение, а през 2018 г. излезе от строя поради повреда, писа изданието \"Хинду\", цитирано в \"РБК\". На 5 ноември бе съобщено, че първата построена в Индия подводница с ядрен двигател неотдавна е извършила първото \"възпиращо патрулиране\". Така в случай на вражеска атака Делхи вече разполага с възможности да изстрелва ядрени оръжия от суша, въздух и море. /БТА", "date": "2018.12.06", "title": "Индия смята да вземе още една атомна подводница от Русия"}
{"url": "https://www.dnevnik.bg/sport/2018/12/06/3357294_vodeshtite_bukmeikuri_vuv_velikobritaniia_shte_sprat/", "text": "Водещите компании за спортни залагания във Великобритания ще спрат да рекламират дейността си по време на пряко телевизионно излъчване на спортни събития, съобщава Би Би Си. Решението идва след натиск от страна на правителството. Очаква се то да влезе в сила най-рано още този месец. Най-голямо отражение ще има във футбола и няма да засегне конните състезания. Изчисленията показвали, че по време на световното по футбол е имало общо над 90 минути реклами на букмейкърите. Имало е и призиви да се забрани на компаниите за спортни залози да се рекламират чрез спонсорство на екипите на отборите, но те са били отхвърлени. В момента близо 60% от клубовете във Висшата лига и Чемпиъншип носят на фланелките си лога на букмейкъри.", "date": "2018.12.06", "title": "Водещите букмейкъри във Великобритания ще спрат тв рекламите си по време на мачове"}
{"url": "https://www.dnevnik.bg/sviat/2018/12/06/3357313_dva_voenni_samoleta_na_sasht_sa_padnali_krai_iaponiia/", "text": "Два американски военни самолета с общо седем души на борда са паднали край бреговете на Япония, предаде Ройтерс, като се позова на морската пехота на САЩ. Комюникето не дава много информация за нещастния случай. Представител на американските власти, пожелал анонимност, уточни, че инцидентът е станал с изтребител Ф/А-18 и самолет цистерна КС-130. Единият от пилотите е бил спасен, съобщи японската обществена телевизия Ен Ейч Кей, цитирана от ТАСС. Инцидентът е станал в района на префектура Кочи, на южния японски остров Шикоку. Възможно е двата американски военни самолета, които са били базирани в базата \"Ивакуни\" на морската пехота на САЩ, също в Южна Япония, но на остров Хоншу, да са се сблъскали при презареждане. /БТА", "date": "2018.12.06", "title": "Два военни самолета на САЩ са паднали край Япония"}
{"url": "https://www.dnevnik.bg/sviat/2018/12/06/3357293_kuba_iznenadvashto_se_otkaza_ot_novi_zakoni/", "text": "Кубинското правителство направи необичайна крачка назад и обяви късно снощи, че отменя редица текстове на закони, които ограничаваха частната дейност и трябваше да влязат в сила в петък, предаде \"Франс прес\". Признавайки, че тези 20 закона, публикувани в \"Държавен вестник\" на 10 юли, са породили известно неудобство и неразбиране сред частния сектор, министърът на труда г-жа Маргарита Гонсалес обяви по телевизията, че част от тях ще бъдат променени. Така например текстът, който предизвика най-голяма полемика и ограничаваше предоставянето на един лиценз за дейност само на един човек и едно заведение, отпадна. На теория той не позволяваше един ресторант да има сектор с бар или къща за гости да сервира храна на клиентите си. Няма да влезе в сила и ограничението за 50 стола и следователно за 50 куверта на ресторант. Броят на заетите в частния сектор е нараснал от 157 хил. през 2010 година на 588 хил. в края на октомври, а това са 13 на сто от трудоспособното население, обяви Гонсалес. Новите закони включваха и задължението всеки предприемач да има банкова сметка, но това положение в крайна сметка отпадна с изключение на някои специфични дейности. Отменените текстове бяха определени и от предприемачите, и от икономистите в Куба като риск да се спре разрастването на частния сектор 10 години, след като той отново бе разрешен на социалистическия остров. /БТА", "date": "2018.12.06", "title": "Куба изненадващо се отказа от нови закони, ограничаващи бизнеса"}
{"url": "https://www.dnevnik.bg/biznes/2018/12/06/3357321_alibaba_otkriva_purvata_si_platforma_za_elektronna/", "text": "Китайският интернет гигант \"Алибаба\" (Alibaba) открива първата си Световната платформа за електронна търговия (eWTP) в Европа, съобщи \"Синхуа\". Компанията подписа вчера споразумение за откриването на платформата за електронна търговия с белгийското правителство, като целта е да се насърчи дългосрочната трансгранична търговия. Церемонията бе в белгийския град Лиеж, отбелязва ТАСС. На нея присъстваха белгийският премиер Шарл Мишел и китайският посланик в Брюксел Цао Чжунмин. Създаването на новата платформа за електронна търговия ще позволи на голям брой белгийски предприятия да работят с Китай и да предлагат висококачествена продукция от Белгия на китайския пазар, отбелязва Цао Чжунмин. По думите на премиера Шарл Мишел новата платформа ще повиши конкурентоспособността на белгийските и китайските предприятие на международната сцена. Същевременно компанията \"Цайняо смарт лоджистик нетуърк\" (Cainiao Smart Logistics Network), действаща като подразделение на \"Алибаба\", е подписала споразумение с летището в Лиеж за лизинг на площ от 220 000 квадратни метра за създаване на специален логистичен център, в който първоначално ще бъдат инвестирани около 75 милиона евро. Според прогнозите новата електронна платформа заедно със съпътстващата инфраструктура през близките пет години ще позволи в Китай да се внася европейска продукция на стойност 200 млрд. долара. Алибаба е една от най-големите компании в света, занимаващи се с онлайн търговия. Тя е създадена през 1999 година от  китайския бизнесмен Джак Ма . Капитализацията ѝ през 2018 година е около 500 млрд. долара, а регистрираните ѝ потребители са около 80 млн. души в света. Световната платформа за електронна търговия вече има подразделения в Малайзия и Руанда. Меморандумът за разбирателство, подписан с Белгия, ще постави основите за бързото навлизане на платформата на нови европейски пазари, отбелязва Синхуа. /БТА", "date": "2018.12.06", "title": "\"Алибаба\" открива първата си платформа за електронна търговия в Европа"}
{"url": "https://www.dnevnik.bg/sviat/2018/12/06/3357301_afganistan_za_pruv_put_naznachi_jena_na_rukovoden_post/", "text": "Жена за пръв път бе назначена на ръководна длъжност в афганистанското министерство на вътрешните работи, предаде \"Асошиейтед прес\". Хосна Джалил стана заместник-министър по политическите и стратегическите въпроси. Животът на афганистанките се промени много, след като през 2001 г. падна режимът на талибаните, които забраняваха на момичетата да ходят на училище, а на жените - на работа. Сега правата на жените в Афганистан са гарантирани от конституцията, отбелязва АП. Поемайки заместник-министърския пост днес, Джалил каза, че назначението й е послание до радикалните религиозни движения и знак, че афганистанското правителство е удържало победа, като е избрало жена да работи в сектор \"Сигурност\". /БТА", "date": "2018.12.06", "title": "Афганистан за пръв път назначи жена на ръководен пост във външното си министерство"}
{"url": "https://www.dnevnik.bg/bulgaria/2018/12/06/3357352_zapochna_deloto_sreshtu_kmeta_na_shabla_za/", "text": "Днес в Окръжния съд в Добрич започна наказателното дело срещу кмета на Шабла Мариян Жечев заради неправомерно усвоени европейски средства по проект за реконструкция на градския стадион. Според обвинителния акт през ноември 2015 г. Жечев е представил неверни сведения за изпълнението на проекта пред Регионалната разплащателна агенция на Държавен фонд \"Земеделие\" във Варна. Целта е била да бъдат получени средства в размер на близо 525.5 хил. лв. без ДДС, предоставени от фондове на Европейския съюз на българската държава. Пак според обвинението на 21 декември 2015 г. са били получени 268 хил. лв. от заявените средства. Неверните данни са били открити от разследването в заявката за окончателното плащане по проекта и приложените към нея документи за предаване на изпълнени строително-монтажни работи в първия етап на проекта. Обвинението твърди, че част от дейностите не са били изпълнени и завършени към датата на изготвяне на документите. Прокурорската проверка по случая започна след разследване на Би Ти Ви, в което беше разкрита схема, по която по-голямата част от парите, отпуснати за реконструкция на стадиона, са били отклонявани по верига от компании изпълнители. Според разследването в схемата са участвали три дружества като първото от тях е получило сума от 4.5 млн. От тях то е платило на втора компания 2.3 млн., от които за действителни строителни работи до трета компания стигат едва 1 млн. лв. от средствата, отпуснати за реализацията на проекта. Така през април 2016 г., когато средствата по проекта са били вече усвоени, на стадиона е нямало нито пейки, нито седалки, нито трибуни, нито нови съблекални. Асфалтът по алеите на прилежащия парк е бил сериозно повреден, без да е използван, а изграденото изкуствено езеро е било негодно за експлоатация. Изпълнител на проекта е било дружеството \"Шабла спорт 2015\". създадено специално за изграждането на спортния комплекс. Според обвинителния акт срещу Мариян Жечев той е извършил деянието, за което сега е подсъдим, в качеството си на кмет, представляващ община Шабла по договор за проект \"Развитие на спорта в община Шабла, реконструкция и доизграждане на стадион и парков комплекс в Шабла\". Той е бил сключен с Министерството на земеделието и храните по Програмата за развитие на селските райони.", "date": "2018.12.06", "title": "Започна делото срещу кмета на Шабла за неправомерно усвоени европейски средства"}
{"url": "https://www.dnevnik.bg/bulgaria/2018/12/06/3357261_cvetan_vasilev_e_osuden_na_purva_instanciia_da_vurne/", "text": "Софийският градски съд (СГС) реши свързаната с Цветан Василев люксембургска офшорка V2 Invetment Sarl да върне 125 млн. евро непогасени заеми към КТБ. За това съобщава \"24 часа\" във водещия си материал. Проверка на \"Дневник\" на сайта на градския съд показа, че решението е от 3 декември. Делото е образувано през 2016 г. по искане на синдиците на фалиралата банка. В решението, публикувано на сайта на съда всички имена са изписани с инициали. С парите през 2012 г. Василев, който тогава бе мажоритарен собственик на КТБ, купи БТК. Средствата са дадени като кредити на няколко български компании. Те ги преразпределят и накрая стигат до дружеството V2 Investment, регистрирано в Люксембург, което купува телекома. Тогава в сделката Цветан Василев държи мажоритарния дял, а останалата част е разпределена между VTB Capital и кредиторите на БТК. Решението не е окончателно и може да се обжалва. Загубата от фалита на четвъртата по големина българска банка, чийто мажоритарен собственик беше Василев, се изчислява на около 4 млрд. евро.", "date": "2018.12.06", "title": "Цветан Василев е осъден на първа инстанция да върне 125 млн. евро на КТБ"}
{"url": "https://www.dnevnik.bg/bulgaria/2018/12/06/3357357_kratki_novini_indiia_pauur_predpriema_deistviia_za/", "text": "Борисов обсъди с посланици енергетиката, политиката и влизането в еврозоната На работна закуска с посланици от ЕС премиерът Бойко Борисов обсъди актуални въпроси от европейския дневен ред - енергетиката, икономиката, международната политика, сигурността на ЕС, съобщи правителствената пресслужба. Тема на разговора са били и стъпките за присъединяване на България към чакалнята на еврозоната. Инициативата за срещата е на австрийското председателство. От снимките се вижда, че е присъствал и главният прокурор Сотир Цацаров. \"Индия пауър\" предприема действия за покупка на българските активи на ЧЕЗ Индийската компания \"Индия пауър\" съобщи, че работи по сделката за българските активи на ЧЕЗ, предаде БНР. Компанията е вторият класиран кандидат след \"Инерком\", но след като в края на миналия месец българската компания не успя да осигури финансиране, от централата в Прага  потвърдиха, че започват преговори с втория класиран кандидат . От индийската компания казват, че по стратегически причини няма да коментират още каквото и да било развитие по сделката, но се надяват скоро да има какво да кажат. Делът на контрабандните цигари леко се повишава през третото тримесечие Потреблението на незаконни цигари в България през третото тримесечие на годината се увеличава с 0.6% и стига 5.3 на сто, показват данните на традиционното изследване на празни опаковки, което се прави от 2008 г. Ниските нива на контрабанда с цигари в страната остават като устойчива положителна тенденция повече от година. Скок от 22% до 32 на сто на употребата на цигари без бандерол се забелязва в Свиленград. В Димитровград пък нивото пада със 7% до 5 на сто.", "date": "2018.12.06", "title": "Кратки новини: \"Индия пауър\" преговаря за българските активи на ЧЕЗ"}
{"url": "https://www.dnevnik.bg/sport/2018/12/06/3357344_botev_shte_tursi_miasto_v_liga_evropa_prez_kupata/", "text": "Полузащитникът на \"Ботев\" (Пловдив) Антонио Вутов заяви, че отборът му ще търси участие в Лига Европа през Купата на България. Халфът получи наградата за най-добър играч на 17-ия кръг в Първа лига благодарение на доброто си представяне и двата гола при 4:1 срещу \"Берое\". \"Навлязохме в ритъм и започнахме да играем хубав футбол. Нашата цел продължава да бъде място в квалификациите на Лига Европа\", каза той. \"Логично е да се опитаме да спечелим купата, защото там ни остават четири мача без финала, а и тя дава място в Лига Европа. В първенството има още 18 срещи. Убеден съм, че може да спечелим Купата на България\", заяви 22-годишният полузащитник. \"Надявам се да продължа с добрите игри и да помогна на отбора да се пребори за място в четворката\", добави Вутов. \"Ботев\"  спечели и дербито на Пловдив след 2:0 срещу \"Локомотив\"  и излезе четвърти в Първа лига. Съставът е с 32 точки и е на шест от \"Левски\" и ЦСКА. Тази вечер  червените приемат \"Лудогорец\" .", "date": "2018.12.06", "title": "\"Ботев\" ще търси място в Лига Европа през купата, заяви Антонио Вутов"}
{"url": "https://www.dnevnik.bg/evropa/2018/12/06/3357362_franciia_shte_vuvede_svoi_danuk_za_internet_gigantite/", "text": "Френският министър на финансите Брюно льо Мер каза днес, че Франция ще облага с данък интернет гигантите на национално равнище от 2019 г., ако държавите от ЕС не постигнат споразумение за данъците върху дигиталните приходи в блока, предаде \"Ройтерс\". Финансовите министри на ЕС не успяха да се споразумеят за облагане на приходите от дигитална дейност във вторник въпреки  френско-германския план  в последната минута за спасяване на предложението, като се съсредоточи главно върху компании като \"Гугъл\" (Google) и \"Фейсбук\" (Facebook). Давам си срок до март за постигане на споразумението за европейски данък за дигиталните гиганти, каза пред телевизия \"Франс 2\" Льо Мер. Ако не се получи, ще действаме на национално равнище от 2019 г., допълни той. Провалът в Брюксел тази седмица бе удар за френския президент Еманюел Макрон, чието правителство инвестира значителен политически капитал в този данък. Това се случва и в момент, когато френското правителство е залято от  вълна от национални протести  срещу високите разходи за живот и икономическата политика, възприемана от мнозина като благоприятстваща едрия бизнес и богатите, без да се оказва подкрепа на бедните. /БТА", "date": "2018.12.06", "title": "Франция ще въведе свой данък за интернет гигантите от 2019 г., ако няма сделка в ЕС"}
{"url": "https://www.dnevnik.bg/photos/2018/12/06/3357195_fotogaleriia_deniat_na_klouna_v_el_salvador/", "text": "Провежда се всяка първа сряда от декември да се отбелязва като Национален празник на салвадорския клоун.", "date": "2018.12.06", "title": "Фотогалерия: Денят на клоуна в Ел Салвадор"}
{"url": "https://www.dnevnik.bg/sviat/2018/12/06/3357341_trista_jurnalisti_sa_ubiti_po_sveta_za_10_g_sochi/", "text": "Журналистиката е опасна професия и под заплаха в степен, непозната през последните 10 години. Това сочи доклад на британската правозащитна организация Article 19, според която възходът на авторитарни правителства и заплахи от цензура са усилили натиска върху репортери по целия свят. Общо 300 журналисти са убити от 2008 г. насетне (31 миналата година и 78 - тази), съобщава организацията, цитирана от \"Гардиън\". Само миналата година пък 326 души са в затвора заради работата си.  Данните на \"Репортери без граници\"  от октомври са различни. Над половината от журналистите, изпратени в затвора, са в Турция, Китай и Египет. \"Повече от когато и да било ни трябват информирани граждани, силни институции и върховенство на закона\", казва Томас Хюз, изпълнителен директор на организацията. Особено в Източна Европа Освен това враждебността към медиите се нормализира по света, докато нараства броят на популистките лидери, използващи езика на американския президент Доналд Тръмп и очернящи журналистите само защото си вършат работата. Източна Европа е особен проблем, смята Хюз. Подходът на Тръмп обаче се използва далеч отвъд региона - примери могат да се дадат от Унгария и Албания до Филипините и Канада. Ефектът на Стария континент от тази реторика е \"истински... убийства се случват в този регион в среда, където медиите са демонизирани и обиждани, дори от публични служители\", продължава Article 19. Дават се примери от Словакия, Русия, Малта и България, споменава се и убийството на Виктория Маринова в България, което според разследващите и  Европейската комисия  не е свързано с работата ѝ. През 2018 г. броят на убитите журналисти е далеч под този през 2009 г. Тази година обаче се е увеличил броят на журналистите, убити при обстоятелства различни от война, опасни задачи или други инциденти, продължава организацията.", "date": "2018.12.06", "title": "Журналистиката е под невиждан за последните 10 години натиск, сочи доклад"}
{"url": "https://www.dnevnik.bg/sport/2018/12/06/3357367_fjuri_iska_da_provede_revansha_s_uaildur_na_old_traford/", "text": "Британският боксьор  Тайсън Фюри  иска да проведе следващия си мач в своята родина и по-специално на стадион \"Олд Трафорд\". Бившият шампион на Световната боксова асоциация (WBA), Международната боксова федерация (IBF), Световната боксова организация (WBO) и Международната боксова организация (IBO) е родом от Манчестър и иска точно дам да се изправи в  мач реванш срещу Дионтей Уайлдър . През уикенда Фюри и американецът  завършиха наравно в мач за титлата  на Световния боксов съвет (WBC). В договора между двамата има клауза за реванш, като тепърва щабовете им ще преговарят кога и къде да се проведе той. \"Моят промотър Франк Уорън ми каза да го направим в Лондон на стадиона на \"Арсенал\", но аз предпочитам \"Олд Трафорд\", каза Фюри пред BT Sport. Той присъства на мача от Висшата лига между  \"Манчестър юнайтед\" и \"Арсенал\" (2:2)  и на почивката на срещата слезе на терена с шалче на \"червените дяволи\". Тогава резултатът беше равен 1:1, а Фюри се пошегува, че след двубоя си с Уайлдър вече не харесва равенствата. \"Все още съм разочарован от това, което се случи, но животът продължава, не можеш да мислиш за него постоянно\", завърши Фюри. Стадионът на \"Манчестър юнайтед\" често е обсъждан като потенциален домакин на боксови мачове в последно време. През лятото екипът на Антъни Джошуа обмисляше да проведе негов мач в Манчестър, но в крайна сметка подписа договор за два мача на \"Уембли\". Първият от тях беше  срещу Александър Поветкин  през септември, а вторият ще е през април 2019 г. Последният боксов мач, който се проведе на стадион \"Олд Трафорд\" беше през октомври 1993 г. - когато британците Найджъл Бен и Крис Юбънк се изправиха един срещу друг в мач за обединяване на титлите на WBO и WBC в суперсредна категория.", "date": "2018.12.06", "title": "Фюри иска да проведе реванша с Уайлдър на \"Олд Трафорд\""}
{"url": "https://www.dnevnik.bg/bulgaria/2018/12/06/3357383_dujdovete_otnesoha_nad_30_metra_ot_ogradata_s_turciia/", "text": "Участък от около 30-40 метра от оградата по границата с Турция в близост до Малко Търново в областта Дълбокия дол е отнесен заради дъждовете. В момента се работи по възстановяването ѝ. Това съобщи лидерът на НФСБ и съпредседател на \"Обединени патриоти\" Валери Симеонов, цитиран от \"Фокус\". Той потвърди информацията и автентичността на кадрите на падналата ограда, публикувани по-рано през деня в социалната мрежа \"Фейсбук\". Сигнал за инцидента беше подаден и от депутата от БСП Николай Цонков. Симеонов подчерта, че на мястото има 24-часови постове на гранични полицаи до отстраняване на проблема, и призова БСП да сезират прокуратурата. \"Всеки има право да подаде сигнал, в случай че смята, че има нарушение\", уточни той. \"Снимките и мястото са ми известни. Може би е необходимо да се даде малко пояснение за какво става въпрос. Това струпване и стичане на огромни количества вода е предизвикало повличане на чакъл, дървета, отнасяне на пътища и отнасяне на тази част от оградата. Оградата не е направена около \"Александър Невски\" на жълтите павета, а на изключително насечен терен и вече се работи по възстановяването ѝ\", заяви Симеонов, като уточни, че оградата е паднала на 29 ноември. Той и добави, че не може да се гарантира, че в бъдеще няма да има други подобни проблеми. \"На някой много му се иска това да бъде доказателство за лошо изпълнение, но искам да ви уверя, че оградата е изпълнена по проекта\", каза още той. Цитиран от \"Фокус\", областният управител на Бургас Вълчо Чолаков заяви, че повредената ограда ще бъде възстановена до седмица. \"В деня, в който стана голямото наводнение в Одрин, и в Странджа се изсипа голямо количество дъжд. В следствие на това едно място от съоръжението, което е в област Бургас, е съборено – много малко метри\", каза още Чолаков и посочи, че това се случва в резултат на огромен обем вода, листна маса, дървета, камъни, шума и клони. \"Фирмата, с която сме сключили договор за поддръжка, моментално е започнала действия по отстраняване на вредата. Така че се работи, но теренът там е тежък и много трудно достъпен\", допълни Чолаков.", "date": "2018.12.06", "title": "Дъждовете отнесоха над 30 метра от оградата с Турция"}
{"url": "https://www.dnevnik.bg/bulgaria/2018/12/06/3357374_zakonut_za_lichnata_pomosht_e_priet_maikite_premahvat/", "text": "Парламентът прие окончателно промените в Закона за личната помощ, който е част от новата нормативна уредба за хората с увреждания. Инициативата за него под мотото \"Системата ни убива\" е на майки на деца с увреждания с участието на омбудсмана Мая Манолова. Майките обявиха, че прекратяват протеста и ще премахнат палатковия лагер пред Народното събрание, съобщи \"Фокус\" като се позова на техни представителки. \"Проведохме десетки срещи, много от тях бяха твърде емоционални, драматични бих казал, но в крайна сметка стигнахме до един закон, за който наистина в началото имаше голямо отрицание и недоверие, че той може да бъде приет\", коментира министърът на труда и социалната политика Бисер Петков и добави, че това не би било възможно без съдействието на премиера Бойко Борисов, вицепремиера Томислав Дончев, финансовия министър Владислав Горанов, здравния министър Кирил Ананиев. Като голяма изстрадана победа определи приемането на закона Мая Манолова.  В хода на дебатите от БСП призоваха темата да не се политизира. \"Уважаеми майки, извинявайте! Извинявайте за това, което в момента се случва. Някои тук забравят, че в момента обсъждаме въпроси, които са свързани с вашите деца, с вашето бъдеще, с вашето настояще, с вашата мъка\", заяви от парламентарната трибуна Таско Ерменков от левицата, цитиран от БНР. \"Практиката ме е научила, че когато една работа върви към успех, тогава претендентите за бащинство са много. Когато една работа върви на зле, всички бягат от това\", отговори Данаил Кирилов от ГЕРБ. Новият нормативен акт ще влезе в сила на 1 януари 2019 година, а лична помощ по него ще се отпуска от 1 септември догодина. За следващата година социалното министерство ще разполага 437 млн. лв. за политики в помощ на хората с увреждания. Право на помощ по новия закон ще имат до края на 2020 г. възрастните с 90% и над този процент намалена работоспособност с чужда помощ, а също и децата с над 50% с чужда помощ и с над 90% без чужда помощ. Часовете, за които държавата ще плаща на асистентите, ще зависят от степента на увреждането, определена в ТЕЛК – от 15 до 168 часа месечно. Заплатите на личните асистенти през 2019 г. ще е равна на минималната, а с годините ще се увеличава. коефициентът на нарастване през 2020 г. е 1.2.", "date": "2018.12.06", "title": "Законът за личната помощ е приет, майките премахват палатковия лагер"}
{"url": "https://www.dnevnik.bg/evropa/2018/12/06/3357397_ljuksemburg_shte_stane_purvata_strana_v_sveta_s/", "text": "Люксембург ще стане първата страна в света, в която целият обществен транспорт ще е безплатен, предаде \"Гардиън\". Според плановете на преизбраното коалиционно правителство на Ксавие Бетел билетите за влакове, трамваи и автобуси ще отпаднат от следващто лято. Политиката все още предстои да бъде окончателно доизяснена. По време на скорошната предизборна кампания Бетел, чиято Демократическа партия ще сформира правителство с лявата Социалистическа работническа партия и със Зелените, обеща да даде приоритет на околната среда. Освен ангажимента за транспорта новото правителство планира да легализира канабиса и да въведе два нови официални празника. В град Люксембург са някои от най-лошите задръствания в света. Там живеят около 110 хил. души, но още 400 хил. ходят на работа в града. Според проучване шофьорите в столицата са прекарали средно 33 часа в задръствания през 2016 г. Макар страната да има около 600 хил. жители, почти 200 хил. души, които живеят във Франция, Белгия и Германия, пресичат границата всеки ден, за да отидат на работа в Люксембург. През лятото правителството въведе безплатен транспорт за децата и младежите под 20 години. Учениците от средни училища могат да ползват безплатен транспорт до домовете си. Πътницитe плaщaт eдвa 2 eвpo зa дo двa чaca пътyвaнe, ĸoeтo в cтpaнa c плoщ oĸoлo 2600 ĸв. ĸм пoĸpивa пoчти вcичĸи пътyвaния.", "date": "2018.12.06", "title": "Люксембург ще стане първата страна в света с изцяло безплатен обществен транспорт"}
{"url": "https://www.dnevnik.bg/politika/2018/12/06/3357411_korneliia_ninova_niama_da_ide_na_kongresa_na_pes/", "text": "Лидерът на БСП Корнелия Нинова няма да участва в конгреса на Партията на европейските социалисти (ПЕС), който се провежда утре в Лисабон. Това обяви тя пред журналисти в кулоарите на парламента, съобщи агенция \"Фокус\". Партиите, членове на ПЕС, се събират, за да преизберат Сергей Станишев за нов мандат като президент на формацията и да излъчат зам.-председателя на комисията \"Юнкер\" Франс Тимерманс за водещ кандидат за председател на Европейската комисия след изборите догодина. На конгреса ще бъде приета и резолюция с искане за ратификация на Истанбулската конвенция във всички държави - членки на ЕС, срещу която в България БСП направи кампания. Нинова обяви, че заместникът й Деница Златева ще води делегацията на БСП на конгреса. Нинова каза, че писмените възражения на БСП срещу резолюцията за равенство на половете, срещу резолюцията за миграция и тази за одобряване на пакта за миграция на ООН вече са връчени на ПЕС. \"Делегатите на БСП на конгреса на ПЕС ще подкрепят Сергей Станишев, но ще бъдат против резолюцията за равенство на половете, тази за миграция и пакта на ООН\", обясни Нинова и добави, че партията й подкрепя много от решенията на конгреса - които касаят социална Европа, политика за млади хора, за зелена икономика. Сергей Станишев, който оглавява ПЕС от 2011 г., е единствен кандидат за поста. В момента той е евродепутат от БСП, но няма яснота дали ще остане водач на листата на партията за изборите догодина, тъй като според партийци  Корнелия Нинова е съветвана да е надпартиен кандидат за такъв . Нинова повтори, че догодина ще бъде решавано дали Станишев ще води листата на БСП за евроизборите. Тя му пожела \"успех и здраве, защото го чакат тежки битки догодина на европейските избори\".", "date": "2018.12.06", "title": "Корнелия Нинова няма да отиде на конгреса на ПЕС заради Истанбулската конвенция"}
{"url": "https://www.dnevnik.bg/sport/2018/12/06/3357385_furkad_specheli_purviia_start_v_biatlona_greshka_lishi/", "text": "Носителят на Световната купа в биатлона Мартен Фуркад започна по шампионски новия сезон. Французинът, който спечели титлата в последните седем години, триумфира в индивидуалното на 20 км в словенския зимен център Поклюка. Със силно ски бягане и без грешка в четирите си стрелби Фуркад изпревари с 4,2 сек. германеца Йоханес Кюн. Тройката допълни австрийският ветеран Симон Едер, който остана на 19,7 сек. от първото място. Фуркад записа 75-а победа в Световната купа в 235-я си старт при мъжете. Носителят на малкия кристален глобус във всичките четири дисциплини в биатлона (спринт, индивидуално, масов стар и преследване) се качи за 139-и път на подиума. Най-силно от българите се представи Антон Синапов. 25-годишният състезател се движеше за място в първите десет, като беше седми след третата стрелба. Грешка при последния изстрел на прав обаче лиши Синапов от най-предното му класиране в кариерата. Българинът завърши 19-и, като без наказателната минута той щеше да e седми. В индивидуалната надпревара състезателите не въртят наказателни обиколки, а при всяка грешка в стрелбата се добавя по минута върху времето. Големите надежди през този сезон са насочени отново към Красимир Анев и Владимир Илиев , но двамата се представиха под нивото си. Те завършиха съответно 49-и 79-и, като Анев допусна три грешки в стрелбата, а Илиев - шест. Димитър Герджиков остана 103-и от 109 стартирали състезатели след шест наказателни минути. Първоначално стартът трябваше да се проведе в сряда , но гъстата мъгла по трасето принуди организаторите да отложат състезанието за четвъртък. Надпреварата при жените в индивидуалното на 15 км, която по програма ще се състои в 15.15 ч., също е под въпрос, тъй като в края на мъжкия старт падна мъгла и заваля дъжд.", "date": "2018.12.06", "title": "Фуркад спечели първия старт в биатлона, грешка лиши Синапов от топ 10"}
{"url": "https://www.dnevnik.bg/analizi/2018/12/06/3357407_frenskoto_julto_i_demokraciiata/", "text": "Деформираното лице на Мариана, символа на Френската република, оскверняването на исторически символ като Триумфалната арка, плячкосването на \"Шан-з-Елизе\" и околностите му, барикадите по кръстовищата на Франция и многолюдните шествия от хора в \"сигнално жълти жилетки\" не са случаен протест, нито просто римейк на ‘68 година. Те са тревожен симптом, че във Франция, а и не само там демокрацията е подложена на сериозно изпитание, че съвременният свят се е отправил нанякъде, без да е ясно накъде. Ако протестите във Франция бяха само социални или единствено свързани с екотаксите върху горивата, всичко щеше да си е в реда на нещата. Правителството на премиера Едуар Филип вече наложи  мораториум  върху тези такси (за период от шест месеца) и замразяване на цените на горивата за същия този период. И сега ще трябва отнякъде да изнамери тези 2 млрд. евро, за да покрие дупката в бюджета. Ала това е вътрешнофренски сюжет, не чак толкова важен за Европа или света. Проблемът е, че нещата не приключват дотук. Според \"жълтите жилетки\" в социалните мрежи (и 80% от подкрепящите ги французи) всичко едва сега започва. Говори се за: пълна \"смяна на системата\", Генерални щати на гражданите, отменящи парламента и сената, заличаване на политическите партии, отмяна на данъците за средната класа и по-бедните, за мащабно разгръщане на социалните придобивки и така нататък. Ето защо за тази събота вече се подготвя   – четвърто действие в масовите протести във Франция. Властите отмениха футболните мачове и концертите в столицата и големите градове, а в Париж е концентрирана жандармерия, за да не бъде наново плячкосан градът. Пламнаха (буквално) и гимназии в страната, учениците също имат искания – за облекчаване на матурите и още социални придобивки за младите хора. . И то със сериозни последици. Ето защо би било пагубна грешка случващото се да не се осмисли навреме. Вярно, че французите излизат всеки пет години на улицата, както писа навремето писателят Жан д’Ормесон. Ала от уличен протест до уличен протест има разлика. Нещо, което днес се вижда с просто око. Протестите от предишните десетилетия бяха провокирани от конкретни искания и под егидата на могъщите френски синдикати. Правителството имаше с кого да преговаря и протестите бяха в рамките на системата, дори да траеха с месеци. Днес е друго. Протестът не започна от улицата, а от интернет. И свърши не в интернет, а на улицата. Франция е коренно променена от 17 ноември насам – първата \"черна събота\" на движението на \"жълтите жилетки\". Десетина фейсбук групи, подкрепени от стотина хиляди души, е нещо типично за дигиталния свят. Ала 200 000 души на улицата е нещо съвсем друго. А пък \"армия\" от десетина хиляди екстремисти, готова на опустошения и гражданска война, която се влива в движението, прави ситуацията коренно различна. От четири седмици насам цяла Франция, а и светът се опитват да разгадаят революцията на \"жълтите жилетки\". Най-лесно е да кажем, че макар и твърде разнородни по състава си, те са \"потърпевшите от глобализацията\". Сигурно е така, обяснението е частично. Ясно е, както призна тези дни в обръщението си към нацията френският премиер Едуар Филип, че има дълго натрупвани проблеми и напрежения, които днес са отприщили колективен гняв (ако се съди по масовата подкрепа). И тук стигаме отново до гнева на улицата, който винаги е фактор в политиката. Гняв, който лесно се инструментализира от популисти и демагози и който бързо придобива различни разцветки (червено, черно или кафяво в Европа в периода между двете войни). Гневът, както знаем, също бива различен. Има гняв, който коригира несправедливостите, и такъв, дето ги затвърждава. Още Аристотел го отбелязва в \"Никомахова етика\". Затова и апостол Павел съветва: \"Слънце да ви не залязва гневни.\" (Еф.4:26). Тоталитарните режими през ХХ век са порождения на втория вид гняв на масите. И резултатите от тях са също добре известни. В което е и най-голямото предизвикателство пред демокрацията. И то най-общо се състои в следното - въпреки изострената ситуация в отношенията между \"народ\" и \"елит\" политиците не бива да се страхуват да говорят истината. Трябва да се намерят лидери, които на висок глас да казват каква е истината – какво е възможно и какво не, а не да вървят след всички искания на улицата, защото така иска народът. – показва го най-добре примерът на Френската революция и деституирането на краля суверен. Народът също изпада в заблуждения, а демокрацията предполага компромиси. Отново Аристотел го показва най-добре, правейки разликата между \"народа на демокрацията\" (демос) и онзи на \"охлокрацията\" (охлос), движен от ниските страсти на тълпата. Проблемът на \"жълтите жилетки\" във Франция е най-вече в отказа им от представителство, което е един от фундаментите на демокрацията. Защото не е възможно да си представен само по интернет и да имаш единствено \"виртуални говорители\", от които тутакси бива снето доверието, ако те се срещнат с който и да е представител на властите, искащи да установят социален диалог. Демокрацията е право на протест, но тя винаги предполага и политически диалог. Затова политическата \"жълтеница\" е тревожен симптом за увреждане на социалния организъм. Показва го дори изборът на цвят. \"Сигнално жълтата жилетка\" е нещо, което всички шофьори би трябвало да имат в колата си. Тя е знак за инцидент, че нещо не е наред. Ето я причината за толкова лесната мобилизация на различни социални групи. В това число и на крайната левица, и на крайната десница във Франция, които, както виждаме от телевизионните репортажи, са заедно в схватките: младежи с черни антиглобалистки качулки се бият с полицията, подпомагани от юначаги с татуирани лотарингски кръстове. Левичари и фашисти заедно. Което също е сериозно социално предупреждение. Впрочем, както показват изследванията на известния френски историк Мишел Пастуро, жълтото е \"най-тревожният\" цвят в обществената палитра на цветовете. От Средновековието насетне в жълто обличат душевноболните, в този предупредителен цвят боядисват и портите на домовете им. Жълт \"паспорт на безчестието\" е даден и на каторжника Жан Валжан. И демокрацията е на кръстопът, щом светне този \"сигнален цвят\". Въпросът е дали хората, от които зависи нещо, го виждат навреме.", "date": "2018.12.06", "title": "Френското \"жълто\" и демокрацията"}
{"url": "https://www.dnevnik.bg/sviat/2018/12/06/3357438_nai-golemiiat_britanski_telekom_premahva_oborudvane_na/", "text": "Британската компания Би Ти (преди известна като \"Бритиш телеком\") е започнала да премахва оборудване на \"Хуауей\" от ядрото на съществуващите си мрежи от трето и четвърто поколение (3G и 4G) и е решила да ограничи достъпа до бъдещата мрежа от пето поколение, съобщиха \"Ройтерс\" и \"Гардиън\". Така най-големият телеком във Великобритания създава трудности за китайската корпорация. Преди дни  Нова Зеландия , а по-рано и  Австралия , забраниха на телекомуникационните оператори, действащи в страната, да използват оборудване на \"Хуауей\" в 5G мрежите си заради притеснения, че китайското правителство може да получи достъп до от инфраструктурата. \"Хуауей\", най-големият производител на мрежово оборудване в света, казва, че Пекин няма никакво влияние върху него. Притеснения по въпроса обаче изразяват правителства и експерти в няколко западноевропейски държави. Решението бе взето вчера, преди новината за  задържането на финансовия директор  на китайския гигант в Канада по искане на Съединените щати. Обяснението Според Би Ти не става дума за промяна в политиката, нито за връзки с китайската държава. Телекомът обяснява, че технология на китайската компания не е използвана в ядрото на нейни мрежи, но е била налична в тези на придобития оператор ЕЕ. \"През 2016 г. след придобиването на ЕЕ започнахме процес по премахване на оборудване на \"Хуауей\" от ядрото на 3G и 4G мрежите си като част от принципи за архитектура на мрежата, които са в сила от 2006 г.,\" казва говорител на Би Ти. Според него същите принципи ще се приложат за 5G мрежите и \"като резултат \"Хуауей\" не е включена\" в избора на продавач за изгражданата инфраструктура от пето поколение. \"Хуауей\" действа в Обединеното кралство от 15 години. Компанията обясни, че е работила с Би Ти 15 години и от началото на партньорството работи на принципа да ползва различни продавачи за различни елементи на мрежата си. Същевременно в началото на тази седмица директорът на британското разузнаване каза, че Великобритания трябва да обсъди въпроса за зависимостта си от китайски технологии.", "date": "2018.12.06", "title": "Най-големият британски телеком премахва оборудване на \"Хуауей\" от мрежата си"}
{"url": "https://www.dnevnik.bg/kultura/2018/12/06/3357297_planut_za_opazvane_na_pametnika_na_buzludja_-_pamet_za/", "text": "Вчера организацията \"Европа Ностра\" и Институтът на Европейската инвестиционна банка публикуваха технически и финансов доклад, в който излагат план за опазването и развиването на паметника на старопланинския връх Бузлуджа. През тази година монументът попадна в класация на  7-те най-застрашени обекти на културното наследство в Европа . Докладът е съставен на базата на тридневно експертно проучване на място, проведено в периода 26-28 септември тази година. По време на проучването делегацията от европейски специалисти по културно наследство и финанси е посетила паметника на Бузлуджа и се е срещнала с представители на Министерския съвет, Министерството на културата и община Стара Загора. Според експертите \"паметникът на Бузлуджа е уникално архитектурно постижение\" и \"шедьовър на архитектурата и занаятите, който представлява интерес за Европа поради историческата си значимост, специфичните си характеристики и многото потенциални възможности за използването му в бъдеще\". Целта на плана за опазване на монумента е възстановяването на паметника. За целта той първо трябва да бъде върнат в безопасно състояние, което да дава възможност да бъде използван. След това на монумента ще бъде вдъхнат нов живот чрез организирането на културни и туристически посещения и други видове събития - семинари, концерти, изложби. Паметникът няма да бъде възстановяван до оригиналния си вид, а ще бъде адаптиран за нови начини, по които може да бъде използван. В доклада се обръща внимание и на това, че монументът трябва да бъде опазен от политизиране в бъдеще. В момента паметникът на Бузлуджа е държавна собственост, а отговорност за поддържането му носи община Стара Загора. Министерският съвет трябва да прехвърли собствеността на паметника на държавната администрация, включително отговорността за осъществяването на проекта и на бъдещото му управление. Най-вероятно е това да бъде Министерството на културата, а други варианти са община Стара Загора или община Казанлък. Не е препоръчително той да става частна собственост или да бъде отдаден на концесия, защото по този начин няма да има директен контрол върху бъдещата употреба на паметника. Междувременно паметникът трябва да бъде обозначен като паметник от културното наследство с национално значение и да бъде защитен от българското законодателство. Планът предвижда да бъдат планирани и предприети спешни действия за предпазването на паметника от по-нататъшно влошаване на неговото състояние и той да бъде подготвен да посреща посетители безопасно. Минималното изискване е сградата да бъде направена водоустойчива, за да през покрива и прозорците да не влиза вода, която да нанася допълнителни поражения. Трябва да бъдат извършени основни действия по почистването и обезопасяването на сградата - демонтирането на елементите, които представляват риск, спешен ремонт на мозайката, слагането на прозорци и ремонтирането на покрива. В доклада се казва, че този спешен план за действие вероятно може да бъде осъществен и финансиран от българското правителство възможно най-бързо. Преди това е добре да се направят необходимите стъпки, за да бъде оценено сегашното състояние на сградата и да се намерят най-добрите решения за нейното минимално съхранение. Според европейските експерти, съставили доклада, цената на тези спешни действия ще бъде около 500 хил. евро. Следва проучване, което да развие концепция за архитектурен дизайн в зависимост от бъдещата употреба на паметника. Тя трябва да мине през обществено обсъждане. В доклада се препоръчва да бъде обърнато внимание на концепцията за дизайн на фондацията \"Проект Бузлуджа\", в която се набляга на креативни, интерактивни и иновативни форми на употреба на паметника. Проучването трябва да включва бизнес план, анализ на възможните рискове и оценка на въздействието над околната среда. Докладът препоръчва прагматичен подход, в който да е запазен духът на оригиналната концепция, като междувременно сградата бъде модернизирана, за да отговаря на съвременните стандарти. Комунистическите символи трябва да останат като част от историята, без да бъдат възвеличавани. Презентацията на паметника, неговата история и интерпретация, които се предлагат на посетителите, би следвало да показват, че тези детайли в дизайна нямат за цел да промотират социалистическия период, а да го включат в по-широкия контекст на българската история в последните две столетия. И накрая, стъклен асансьор трябва да дава възможност на посетителите да се насладят на гледката към Стара планина от покрива на паметника. Предварителната стойност на проекта е изчислена на 7.5 млн. евро, а междувременно така ще бъде осигурявана работа на около 600 души годишно. Според доклада работата по възстановяването на монумента би трябвало да бъде завършена за период от около 4-5 години. Възможно е проектът да бъде осъществен чрез някой от Европейските структурни фондове - най-вероятно по Европейския фонд за регионално развитие или по Кохезионния фонд. Ако българските власти са готови да управляват и дофинансират проекта, JASPERS (консултант на ЕК, Европейската инвестиционна банка и ЕБВР по големи инфраструктурни проекти) са готови да предоставят безплатно техническа помощ за подготвянето на формуляра за кандидатстване.  В доклада се казва и че ако Министерството на културата се захване с проекта за Бузлуджа, би следвало с европейски средства да бъде разработен и един по-амбициозен проект за целия Национален парк-музей \"Шипка - Бузлуджа\". Освен с опазването на паметниците и на природата в парка този проект би могъл да включи система за превенция от пожари, нова туристическа инфраструктура и промотирането на парка като част от международните туристически маршрути. \"Европа Ностра\" са на мнение, че опазването на паметника на Бузлуджа би отбелязало \"възраждането на една иконична забележителност, намираща се в забележителна атмосфера, и би предложило чудесни бъдещи перспективи на културно, туристическо и социо-икономическо равнище\". Според тях този проект би могъл да стане добър пример за бъдещето на други занемарени артефакти от социалистическия период както в България, така и в цяла Източна Европа.\"", "date": "2018.12.06", "title": "Новият живот на паметника на Бузлуджа няма да бъде свързан с политиката"}
{"url": "https://www.dnevnik.bg/bulgaria/2018/12/06/3357465_toku-shto_prikljuchil_remont_razkri_tainata_na/", "text": "Отводнителните шахти по варненската ул. \"Георги Бенковски\", чийто ремонт завърши само преди дни, са поставени по-високо от нивото на уличната настилка. Това стана ясно след първия дъжд в началото на седмицата, който наводни улицата още преди да е открита. Снимки на наводненото платно и сухите решетки на шахтите бяха публикувани от онлайн изданието nakratko.bg. Но независимо от това само няколко дни по-късно, без да е извършена каквато и да е корекция на настилката и шахтите, по новия асфалт беше положена хоризонтална маркировка. В средата на лятото т.г.  улиците на Варна бяха наводнени няколко пъти  заради падналите дъждове. От местната администрация тогава се оправдаха, че засега решение на проблема няма, тъй като за ремонт на отводнителната канализация били необходими 150 млн. лв. Случаят с ул. \"Георги Бенковски\" обаче показва, че липсата на финансиране е само част от проблема. Ремонтираният участък на ул. \"Георги Бенковски\", по който е дълъг около 250 м. Въпреки това и по неизвестни причини строителството по него, започнало в края на август, отне четири месеца. Цялата еднопосочна улица, по която ремонтът продължава, е дълга малко под 1 км. За нейното обновяване в инвестиционната програма на местната администрация за тази година са предвидени около 2.4 млн. лв. Това означава, че ремонтът на варненската улица ще струва точно толкова, колкото беше средната цена за изграждането на 1 км от автомагистрала \"Тракия\" през 2012 г. - с четири платна, две аварийни ленти, мантинели, канавки, обезопасителни мрежи и т.н. по ул. \"Георги Бенковски\" беше обяснена от местната администрация с факта, че освен ремонт на уличното платно проектът предвижда и благоустрояване на предблокови и околоблокови пространства по дължината й. В случая с въпросната отсечка тези дейности се ограничиха единствено с полагането на нови тротоарни настилки. Ремонтът на ул. \"Георги Бенковски\" във Варна е част от инвестиционната програма на местната администрация, която беше представена в началото на април т.г. \"През 2018 г. Общината е възложител на проекти за над 350 млн. лв. по линия на европейските фондове и с финансиране от републиканския и от общинския бюджет, каза тогава кметът на града Иван Портних. За да бъдем по-оперативни, трябва да спазваме сроковете. Същевременно заедно трябва да гарантираме и високото качество на изпълнените проекти, защото резултатите от дейността на строителните фирми се виждат от за нас.\" Именно  качеството при изпълнението на уличните ремонти във Варна обаче се оказва проблем . Още в края на март т.г. в блога civi.bg бяха публикувани  снимки от реконструкцията та градския бул. \"Васил Левски\"  на стойност 80.5 млн. лв. На тях ясно се виждат недопустимо криви бордюри, положени край асфалтовите ленти. В началото на лятото в социалните мрежи се появиха и снимки на току-що ремонтираното \"в дълбочина\" платно на булеварда пред Регионалната здравна инспекция. То беше разкопаното заради ВиК авария само дни след полагането на асфалта. Отговорът на общинската администрация по този повод гласеше, ремонтът не е фатален, тъй като предстояло полагането на последен слой от настилката. тъй като всички отводнителни шахти вече бяха поставени на нивото на разкопаната настилка. \"Дневник\" изпрати до общинската администрация във Варна няколко въпроса, касаещи ниското качеството на извършените ремонтни работи по ул. \"Г. Бенковски\". От техните отговори трябва да стане ясно предстои ли ремонт на ремонта и за чия сметка ще бъде той.", "date": "2018.12.06", "title": "Току-що приключил ремонт разкри \"тайната\" на наводнените улици във Варна"}
{"url": "https://www.dnevnik.bg/zelen/2018/12/06/3357375_zeleniiat_bilet_shte_moje_da_bude_vuvejdan_po-rano_v/", "text": "Кметът на София да може да въвежда целодневния билет за градския транспорт на цена от 1 лев при прогноза за жълт код за мъгла, инверсия, безветрие и ниско атмосферно налягане, които ще доведат до повишено замърсяване на въздуха. Това решиха днес общинските съветници по предложение на кмета Йорданка Фандъкова. Така те промениха механизма на Столичната община при дни с мръсен въздух така, че кметът да може да въвежда последната мярка в него - зеленият билет, когато прецени, че има необходимост от това. Досега, за да бъде пуснат билетът, трябваше нивото на фини прахови частици в два поредни дни да е било 4 пъти над нормата. Идеята за промяната на плана е на Фандъкова. На заседанието на съвета тя разказа как в неделя вечер видяла прогнозите за мъгли и безветрие в понеделник. \"Аз самата бях гневна, защото не можех да го обява (зеленият билет - бел.ред.) в понеделник\", посочи Фандъкова. Освен това тя получила осреднените данни за качеството на въздуха в края на деня и така е имала възможност да въведе мярката за вторник. Вчера с протест пред общината граждани поискаха именно по-ранното въвеждане  на зеления билет и други по-ефективни мерки  за справяне с проблема със замърсяването на въздуха. Кметът каза, че е наясно, че \"зеленият билет не е панацея\", а е една от \"над 100 мерки\" на общината за решаването на проблема с мръсния въздух. Тя сподели и своето виждане, че гражданите го предпочитат не толкова заради по-ниската цена, а заради \"призива, кампанията, надписа отзад\". Фаднъкова разказа и че има \"позната\", която си купила зелен билет, макар и да имала карта за градския транспорт, защото й бил симпатичен. Съветниците обаче отхвърлиха предложенията на Иван Велков от \"Зелените\" и Войслав Тодоров от \"Нормална държава\". Първият предложи мярката \"зелен билет\" да се въвежда всеки път когато има прогнози за превишения на замърсителите, а Тодоров - въвеждането на възможност за безплатен градски транспорт. Мнозинството от ГЕРБ ги отхвърли, защото имаше икономически съображения по въпроса. Председателят Елен Герджиков обясни, че разликата в цената на билета се доплаща от Столичната община и с всеки \"зелен билет\" общинското дружество \"Център за градска мобилност\" губи пари. \"Ако източим това дружество, то няма да може да предоставя услугата градски транспорт и тогава всички трябва да се качим на автомобилите си\", каза Герджиков. Фандъкова допълни, че услугата струва на дружеството между 150 и 200 хил. лева.", "date": "2018.12.06", "title": "Зеленият билет в София ще може да бъде въвеждан при прогноза за дни с мръсен въздух"}
{"url": "https://www.dnevnik.bg/evropa/2018/12/06/3357456_stranite_ot_es_ne_usiaha_da_se_dogovoriat_za/", "text": "Съветът на ЕС не успя да постигне на днешното си заседание цялостно утвърждаване на предложените от Европейската комисия промени за работата на европейската гранична служба \"Фронтекс\", предаде БТА. Засега остава неприето предложението на Европейската комисия за осигуряване на 10 хил. европейски граничари, които да охраняват външните граници и да бъдат разполагани дори без съгласието на държавата, в която биват изпращани. Министрите на вътрешните работи са приели предложението за съгласуване на действията при прогонването на незаконни мигранти. Отбелязва се, че Съветът на ЕС все още не е готов да встъпи в преговори с Европейския парламент по тези въпроси. Според одобрената част от предложението \"Фронтекс\" ще помага на държавите при връщането на незаконните мигранти, ако това бъде поискано или по собствена преценка, но със съгласието на съответната държава от ЕС. \"Фронтекс\" ще съдейства за установяване на самоличността на чужденци. Прието е предложението служители на \"Фронтекс\" да бъдат изпращани в държави извън ЕС.", "date": "2018.12.06", "title": "Страните от ЕС не успяха да се договорят за засилване на граничната охрана"}
{"url": "https://www.dnevnik.bg/sviat/2018/12/06/3357454_pantone_obiavi_jiv_koral_za_cviat_na_2019_g/", "text": "Living Coral (в свободен превод \"живо, жизнерадостно коралово\") е цветът на 2019 г. според института \"Пантон\" (Pantone). В скалата от цветове на института той е под номер Pantone 16-1546. Този цвят е трептящ, мек, обгръщащ ви с топлота и грижа, разказва Лори Пресман, вицепрезидент на \"Пантон\". Тя напомня в разговор с \"Асошиейтед прес\", че хората обичат подобни тонове, които им създават усещане за комфорт и ги карат да се чувстват по-добре. Описването на характерния цвят с думи се оказа предизвикателство за медиите. Те го наричат \"прасковен отенък на портокалово със златист обертон\" и \"въплъщение на игривост, енергия и стремеж отново да се свържеш с природата\". Но Лори Пресман допълва, че за избора е повлияло растящото внимание на хората към защитата на околната среда, а кораловите рифове, приютили всевъзможни форми на морски живот, изчезват пред очите ни. Всяка година институтът подробно анализира световните тенденции - от случващото се по модните подиуми и развлекателния бизнес до медиите и цялостното настроение в обществата - за да прогнозира кой може да е предпочитаният цвят за следващите 12 месеца. В известен смисъл мнозина дизайнери и модисти се съобразяват с избора на американския институт.", "date": "2018.12.06", "title": "Pantone обяви \"жив корал\" за цвят на 2019 г."}
{"url": "https://www.dnevnik.bg/sport/2018/12/06/3357365_pele_niama_kak_da_sravniavat_mesi_s_men_toi_ima_samo/", "text": "Легендата на световния футбол Пеле смята, че не може да се прави сравнение между него и Лионел Меси. Според думите му аржентинецът \"има само едно умение\" - да играе с левия крак. \"Как може да бъде правено сравнение между играч, който може да играе добре с глава, да стреля с левия и десния крак, с друг, който стреля само с един крак, има само едно умение и не може да играе с глава\", заяви Пеле пред бразилския \"Фоля де Сао Пауло\". \"Не може да бъде сравняван с мен. За да те сравняват с мен, трябва да можеш да вкарваш голове и с двата крака, а и да можеш да играеш с глава\", продължи той. Пеле смята, че Меси отстъпва с много пред Диего Марадона. \"Вие ще ме попитате: Марадона по-добър ли беше от Меси? Да, беше. Много по-добър\", каза бразилецът. През 2015 г. Пеле заяви, че Меси е \"най-добрият играч в последните пет-десет години\". Аржентинският футболист на \"Барселона\"  преследва рекорда на Пеле за най-много голове за един отбор . Меси има 566, а постижението на Пеле е 643 гола за \"Сантос\".", "date": "2018.12.06", "title": "Пеле: Няма как да сравняват Меси с мен, той има само едно умение"}
{"url": "https://www.dnevnik.bg/bulgaria/2018/12/06/3356577_ivancheva_i_petrova_ostavat_v_aresta/", "text": "Бившият кмет на столичния квартал \"Младост\" Десислава Иванчева и заместничката ѝ Биляна Петрова остават окончателно в ареста. Това реши Апелативният специализиран наказателен съд. Решението не подлежи на обжалване. Двете жени са подсъдими за подкуп и са в ареста от деня на задържането им - 17 април 2018 г. Посоченият от закона срок за произнасяне на втората съдебна инстанция беше до вчера, но произнасяне нямаше. На 16 ноември първонистанционният специализиран съд за втори път замени най-тежката мярка за неотклонение - \"задържане под стража\", в по-леката - \"домашен арест\". Втората съдебна инстанция обаче веднага спря изпълнението на определението на съдия Иво Хинов - с неясни мотиви, до произнасяне по същество. Хинов се аргументира с влошеното здравословно състояние на двете жени, както и с невъзможността им да упражняват в пълен обем правото си на защита от ареста. Въззивният съд обаче не споделя изводите, до които е стигнала по-долната съдебна инстанция. Мотивите на Апелативния спецсъд Магистратите от Апелативния съд посочват, че на 1 ноември 2018 г. те са отказали на Иванчева и Петрова да излязат от ареста. Малко повече от месец по-късно нямало настъпили нови обстоятелства, които да наложат налагане на по-лека мярка за неотклонение. Съдът посочва дори, че според едната съдебно-медицинска експертиза здравословното състояние на Биляна Петрова се е подобрило. Магистратите отказват да обсъждат психологическото ѝ състояние, защото не са компетентни по темата. Същевременно обаче определят като необоснован извод на друго вещо лице, според което предприетото и към момента лечение - този път спрямо Иванчева, е подходящо, но е наложително провеждане на контролни изследвания. Експертът е заключил, че редуциране на мярката в \"домашен арест\" ще допринесе за подобряване хода на посочените страдания, тъй като ще позволи стриктен контрол и своевременно вземане на налагащи се решения. \"Като се остави настрана, че този извод на вещото лице е необоснован, в Закона за изпълнение на наказанията и задържането под стража са създадени механизми за адекватен и навременен контрол на здравословното състояние на задържаните лица\", аргументира се съдът. Според съдебно-психиатрична експертиза Иванчева страда от \"Смесено тревожно - депресивно разстройство\", чиито прояви биха намалели при изменение на мярката за неотклонение в \"домашен арест\". Съдът обаче приема, че тази диагноза не е нова, тъй като е поставена за първи път още през лятото на 2015 г. В една от съдебните експертизи по делото се сочело, че \"Смесено тревожно - депресивно разстройство\" е психично страдание с хроничен ход и с малка вероятност за спонтанна ремисия, като се овладява с медикаментозна терапия. Магистратите посочват, че Иванчева и в момента се лекува, затова може да остане в ареста. Въззивните съдии приемат също, че и двете подсъдими имат защитници, които им оказват високо квалифицирана правна помощ, затова правото им на защита не се нарушава докато стоят в ареста. \"От данните по делото е видно, че двете подсъдими не са били лишени в нито един момент от развитието на наказателното производство от възможността да се запознават лично и непосредствено с материалите по делото и да правят искания\", аргументира се още съдебният състав с председател Веселина Вълева и членове Димчо Георгиев и Даниела Росенова. Преди време Апелативният спецсъд върна в ареста и третия подсъдим по делото - Петко Дюлгеров. Той обаче прекара няколко дни у дома, защото когато първият съд го пусна под \"домашен арест\", което трябваше да се изпълни незабавно, прокуратурата не поиска спиране на незабавното изпълнение. Панов разпореди проверка в Апелативния спецсъд Междувременно председателят на Върховният касационен съд (ВКС) Лозан Панов назначи проверка на движението на делото в апелативния съд. Тя трябва да обхване цялостната организация и дейността на съда по всички дела, които е гледал до момента за изменение на мерките на Иванчева и Петрова. До момента апелативният спецсъд многократно е потвърждавал задържането на двете, а веднъж отмени и определение на съдия Хинов, с което той отново ги беше пуснал под домашен арест. Материалите бяха предоставени на върховния съд,  въпреки че от прокуратурата изпратиха писмо, в което предложиха делото да бъде предадено  след произнасянето на съда, за да няма съмнение в безпристрастното произнасяне по мерките за неотклонение.  В петък пък 11 от съдиите в апелативния спецсъд начело с председателя Георги Ушев  изпратиха до Висшия съдебен съвет (ВСС) искане да вземе становище по назначената проверка. Те поискаха ВСС да каже дали такава проверка е изобщо допустима по неприключило производство и дали заповедта на Лозан Панов не е проява на тенденциозно отношение. Според съдиите става дума и за институционален натиск. Крайният срок на проверката беше 5 декември, но резултатът от нея не е оповестен публично. В края на ноември  ом будсманът Мая Манолова  разпрати до медиите снимки от килиите на Иванчева и Петрова. Какви са условията в ареста, където са двете жени, вижте  тук . Правосъдният министър  Цецка Цачева  коментира въпроса с това, че \"всички задържани лица се третират еднакво, няма ВИП арестанти\". Насроченото за вчера съвещание във връзка с условията в арестите бе отменено заради неотложни ангажименти на главния прокурор Сотир Цацаров и вътрешния министър Младен Маринов. Все още не е известно на коя дата ще се проведе.", "date": "2018.12.06", "title": "Иванчева и Петрова все пак остават в ареста"}
{"url": "https://www.dnevnik.bg/evropa/2018/12/06/3357485_nacionalistite_zadadoha_tona_sreshtu_pakta_na_oon_za/", "text": "Светкавичната мобилизация на европейските националисти срещу световния пакт за регулиране на миграцията разпали отново политически конфликти от източната до западната част на континента по този все още наболял въпрос, който парализира сътрудничеството между страните. Има опасност  документът, договорен под егидата на ООН , да доведе дори до падане на белгийското коалиционно правителство на либерала Шарл Мишел, подложен на натиск от фламандските националисти от Новия фламандски алианс, които се противопоставят на текста. В Словакия външният министър Мирослав Лайчак, някогашен дипломат в ООН,  затръшна вратата на правителството  като реакция срещу решението на страната  да отхвърли пакта . Консервативният австрийски канцлер Себастиан Курц отправи унищожителни критики, след като се присъедини към възгледите на своите крайнодесни партньори от Австрийската партия на свободата (АПС)  в бойкота на текста . Няколко дни преди международната среща на високо равнище, организирана в Маракеш на 10 и 11 декември за одобряване на пакта за \"сигурна, редовна и законна\" миграция, шест страни от ЕС (Австрия,  България ,  Унгария ,  Полша ,  Чехия  и Словакия) обявиха, че няма да изпратят представители в Мароко за подписване на документа, въпреки че през юли го подкрепиха, както и всички страни от ООН освен САЩ. Италия, където крайната десница е част от правителството, реши  да замрази  подписването, докато парламентът вземе решение. Взривоопасна тема Освен страните, които подкрепят твърда линия към приемането на мигранти, дебатът за пакта на ООН се засили за последните няколко седмици и в множество европейски страни. \"Стигнахме дотук, защото миграцията е силно взривоопасна политическа тема\", констатира Ив Паскуау, изследовател в Университета в Нант. Независимо дали става дума за спасяването на мигранти в морето или за разселването на кандидати за убежище в Европа, европейските страни  не спират да изразяват разногласията си  след миграционния поток през 2015 г. \"Пактът изважда на бял свят съществуващите между европейците разделения, между тези, които се отнасят благосклонно към координирано управление, и тези, които са против\", добавя Паскуау. Всичко започна добре за проекта на ООН, стартирал преди две години. \"Климатът като цяло беше консенсусен, самата Европа поиска този процес от ООН\", припомня Франсоа Жемен, специализиран изследовател на миграцията в Свободния университет в Брюксел. Страните от ЕС искаха по-координиран подход към миграцията, за да не преживяват отново хаоса от 2015 г. След това, в периода между приемането на пакта това лято в Ню Йорк и предстоящата среща в Мароко, \"възникна координирана стратегия на  националистическите партии в Европа , които си казаха \"ще използваме това като начин за отклоняване на вниманието\", заявява белгийският изследовател, уморен от разпространяваните в социалните мрежи \"фалшиви информации и лъжи\" за този текст. Последен призив Щефен Лене от фондация \"Карнеги Европа\" смята това за \"организирани усилия на популистките партии\" за предизвикване на полемика, защото отхвърлянето на имиграцията \"е в основата на техния \"бизнес модел\". Необвързващият пакт от 25 страници, първият подобен по темата,  засяга общи принципи  - права на човека, права на децата, национален суверенитет - и двайсетина предложения, целящи да помогнат на страните да се справят с миграцията, като улесняват информацията, интеграцията на мигранти, обмяната на опит. Правителството във Виена вижда в него признаване на \"право на миграция\" и прекалено неясно разграничение между нелегална и легална миграция. Завоят на Австрия в момент, когато страната е ротационен председател на Съвета на ЕС до края на годината, развърза ръцете на критици не само в националистическия лагер. Макар че огромното мнозинство от членовете на управляващата в Германия десница (Християндемократическия съюз) се обявиха в подкрепа на документа, някои политици от ХДС започнаха да изразяват резерви. Френската дясна партия Републиканците отправи критики към текста и поиска парламентарен дебат. \"Става въпрос просто за създаване на динамика, за платформа за международно сътрудничество по миграцията\", заяви еврокомисарят по миграцията Димитрис Аврамопулос в \"последен призив\" към страните, отхвърлили пакта. \"Европейската комисия вече не може да говори по тази тема от името на 28-те страни, констатира Паскуау, защото вече няма консенсус.\" /БТА", "date": "2018.12.06", "title": "Националистите зададоха тона срещу пакта на ООН за миграцията"}
{"url": "https://www.dnevnik.bg/razvlechenie/2018/12/06/3357478_bulgarski_avtor_na_detska_literatura_probi_v_kitai/", "text": "Детският автор Никола Райков подписа договор с голямо китайско издателство за правата върху своята приказка-игра \"Добросъците\", пише в прессъобщение на самия автор. Преди броени дни той е подписал договор с едно от най-големите издателства в Китай, Haitian Publishing House. Издателството е създадено през 1984 г. и публикува над 600 книги годишно. А през 2007 г. година става част от Shenzhen Publishing Group и разширява обхвата си, като се стреми да запознава читателите и с чуждестранни шедьоври \"Това е фантастична приказка-игра, която може да запалва въображението на децата. Мисля, че малките читатели в Китай ще се влюбят в нея\", коментира Чен Шаоянг от Haitian Publishing House. В България \"Добросъците\" получи наградата за най-добра детска книга \"Бисерче вълшебно\" за 2017 г. с 648 гласа на деца от цяла България. Книгата ще бъде преведена директно от български, а не от английски, както често се случва литературата на малките езици, какъвто е българският. Преводачката Лин Юсян, която завършва българистика в Университета в Пекин, сподели: \"Аз усещах чистота, игривост и спокойствие, докато четях книжките на Никола, все едно че се завърнах в детството си. Детската душевност няма международни граници, защото всеки от нас е част от човечеството.\"  Приказките-игри на Никола Райков предизвикаха значим интерес на Международния панаир на културните индустрии в Шенджен. Представянето на неговата \"Приказка от два свята\" спечели вниманието на медиите и бе излъчено на живо от Shenzhen media group, а българският щанд беше отличен с награда. \"Още от самото начало бях убедена, че книгите-игри на Никола Райков имат потенциал да спечелят китайската публика, и без колебание го поканих да ги представи за първи път в Китай\", коментира Сабина Попова, ръководител на офиса на Българско-китайската асоциация за бизнес развитие (БКАБР) и основен двигател зад българския щанд. Никола Райков е роден на 21 юни 1981 г. в Стара Загора. Завършва информационни технологии в Чикаго. Автор е на първите по рода си приказки-игри: \"Голямото приключение на малкото таласъмче\", \"Още по-голямото приключение на малкото таласъмче\", \"Добросъците\" и \"Приказка от два свята\". Илюстрациите в книгата са дело на художничката Мая Бочева. ", "date": "2018.12.06", "title": "Български автор на детска литература проби в Китай"}
{"url": "https://www.dnevnik.bg/bulgaria/2018/12/06/3357021_zashto_sudiiskata_kolegiia_se_zanimava_s_kazusa_panov/", "text": "Висшият съдебен съвет (ВСС) се занима днес с разпоредената от председателя на Върховния касационен съд (ВКС) Лозан Панов  проверка  в Апелативния спецсъд заради делото на бившия кмет на \"Младост\" Десислава Иванчева. Това е една от реакциите срещу Панов през последните месеци. Възражения от съдии предизвика неговата реч пред международна конференция в София; призовка му прати  Комисията за отнемане на незаконно придобитото имущество (КПКОНПИ) ; беше му наложена  глоба от Сметната палата ; неотдавна започна  данъчна проверка от Националната агенция за приходите (НАП) . Във връзка с проверката представляващият ВСС Боян Магдалинчев намекна, че Панов се крие от данъчните, което предизвика отговор на съпругата на Лозан Панов - Елисавета, а той пък беше последван от публикации срещу нея. Проверката в Апелативния спецсъд заради Иванчева В края на ноември  Комисията на ВКС (назначена по заповед на Панов) започна проверка на Апелативния спецсъд след медийни публикации, свързани с разглеждането на исканията за промяна на мерките за неотклонение на бившия кмет на столичния квартал \"Младост\" Десислава Иванчева и заместничката ѝ Биляна Петрова. Двете жени са подсъдими за получаване на подкуп в особено големи размери. В случая безпрецедентно се намеси и прокуратурата, която през сайта си препоръча на съдии да не се оставят на наредената от Лозан Панов проверка.  На следващия ден 11 от общо 14-те съдии от Апелативния спецсъд  поискаха от ВСС да се произнесе - опит за оказване на влияние върху вътрешното им убеждение ли е разпоредената проверка.  Разпореждането на подобна проверка е правомощие на председателя на ВКС, регламентирано в Закона за съдебната власт. Днес пленумът на съдебния съвет единодушно реши да изпрати искането на съдийската колегия. Тя ще трябва да го разгледа следващия вторник.  Речта на Панов На 16 октомври пред международната конференция на MEDEL (Европейски магистрати за право и свободи). Темата на форума бе ролята на съдиите в обществената дискусия за върховенството на правото. Речта на председателя на ВКС бе продиктувана от последния мониторингов доклад на Европейската комисия, който за пръв път отчете напредък по всички точки на проверката, по половината от които България вече няма да е наблюдавана. Панов обясни в 11 точки какво би означавало независима съдебна система, а след това в 11 точки - доказателства защо съдебната ни система е затънала в дълбоки зависимости. Речта предизвика искане на обяснение от страна на мнозинството на съдийската колегия по 14 въпроса. Те не засягат изброените в речта факти, а са по-общи свързани със съдебната независимост. Единият от въпросите гласи: \"Считате ли, че политическото говорене като форма на осъществяване на политическа дейност, която е забранена изрично по силата на императивната норма на чл.18 ал.1 т. 6 от ЗСВ за изборните членове на ВСС, е допустимо за председателите на ВКС и ВАС, и главния прокурор?\". Всички въпроси може да видите в прикачения файл вляво. Панов вече два пъти отказа да отговаря на колегите си от съдийската колегия. При първия опит на 10 членове от съдийската колегия да му зададат въпросите Панов заяви, че това е подход от друга епоха, за която се предполага, че е отминала. И добави, че кадровиците нямат правно основание не само на него, но на всеки магистрат, да му държат сметка за това, че е изразил мнение. При втория опит за задаване на тези въпроси председателят на ВКС заяви: \"Колеги, няма какво да добавя към това, което казах на предходното заседание на съдийската колегия\", и отново напусна залата. Тогава представляващият ВСС Боян Магдалинчев попита: \"Така ли ще продължим отношенията си. Задали сме въпроси, които касаят независимостта на съдебната система. Говори се на публични форуми, отрича се това, което е направено през годините. С лека ръка се казва \"не\"(...) Ние искаме да знаем грешим ли, не грешим ли, да си кажем нещата, да влезем в диалог. Тук е мястото, нали заради това сме колективен орган. Никой не казва, че един е прав, а друг виновен. Това е органът, който взема решенията по отношение на съдийската общност. Ако трябва да направим тиймбилдинг, за да си кажем нещата в очите и нещата да вървят\". Председателят на Върховния административен съд (ВАС) Георги Чолаков заяви, че право на Панов е да прецени дали да отговори или не. След заседанието в отговор на журналистически въпрос Магдалинчев заяви, че с колегите му не са обсъждали темата за импийчмънт на председателя на ВКС и целта на въпросите не е била такава, а да има диалог. Искащите отговор членове на колегията са Георги Чолаков, Боян Магдалинчев, Боряна Димитрова, Боян Новански, Вероника Имова, Даниела Марчева, Драгомир Кояджиков, Красимир Шекерджиев, Севдалин Мавров и Стефан Гроздев. Всички с изключение на Чолаков и Шекерджиев са в съвета от парламентарната квота. Глобата от Сметната палата През лятото Панов обжалва наложената му от Сметната палата глоба от 1000 лева . До санкцията се стигна, защото той не бил подал имуществена декларация пред палатата, макар че по закон той не трябва да я подава там. Пред съда председателят на ВКС обясни, че е декларирал имуществото си пред Инспектората към ВСС, защото след промените в Закона за съдебната власт това бил компетентният орган. Панов допълни, че редовно е подавал декларации пред палатата. Освен това и на сайта на Сметната палата, и на сайта на Инспектората към ВСС пишело, че вече подават декларации пред съдебния инспекторат. През лятото на миналата година стана известно, че Сметната палата се  обърка за декларацията на Панов.  От институцията заявиха, че всички членове на ВСС, които са длъжни ежегодно да подават имуществени декларации, са го направили с изключение на шефа на ВКС. От палатата приложиха в прессъобщението си и скрийншот от началната си страница, където още в началото на 2017 г. беше публикувано съобщение. От него, и от самия сайт се вижда, че членовете на съдебния съвет от 1 януари 2017 г.  подават декларации пред Сметната палата, а именно пред инспектората, където Панов е декларирал имуществото си. Тогава стана известно, че главният прокурор Сотир Цацаров - подал декларацията си пред Сметната палата, а не пред ИВСС, е глобен с 300 лв. от съдебния инспекторат. Навярно това се е случило и с останалите членове на съвета. В края на ноември пък Софийският районен съд (СРС) потвърди глобата. Решението не е окончателно и подлежи на обжалване. Призовката от КПКОНПИ Отново през ноември се разбра, че председателят на ВКС е получил призовка от антикорупционната комисия. Новината стигна до медиите след прессъобщение на върховната съдебна инстанция, в което Панов напомня на КПКОНПИ, че поканата да се яви за даване на обяснения е изпратена до председателя на ВКС,  а не до Панов в личното му качество, което грубо нарушава конституционния принцип на разделение на властите. Още същия ден антикорупционната комисия  отговори, че Панов е бил поканен в лично качество, но на служебния му адрес. От съобщението на КПКОНПИ се разбра, че председателят на ВКС е поканен за вземане на обяснения във връзка с ревизионен акт от НАП на \"базата на законовите правомощия на Комисията да прави проверка за потенциални корупционни действия на лица, заемащи висши държавни длъжности\". Според антикорупционната комисия законът не прави разграничение в служебното качество на гражданите. В позицията ѝ се намекна, че председателят на ВКС \"се самоидентифицира с цялата съдебна власт и че използва институцията за да се постави над закона\". Проверката на НАП През лятото на миналата година стана известно, че НАП проверява Панов заради подадена от Сметната палата информация, че той не е подал пред органа имуществената си декларация за 2016 година. От приходната агенция определиха проверката като \"стандартна процедура\" и отказаха да коментират факта, че от началото на 2017 година магистратите подават имуществените си декларации пред съдебния инспекторат. Миналата седмица представляващият ВСС Боян Магдалинчев заяви в интервю за Емил Кошлуков по БНТ, че данъчните са търсили Панов 13 пъти, за да му връчат резултатите от проверката си. От това излезе, че шефът на ВКС се е укривал от НАП. \"Истината е, че НАП издирва г-­н Панов 13 пъти. От момента на образуването на производството пред НАП, за да бъде уведомен. След това излиза ревизионен доклад. Той е подал електронен адрес за кореспонденция. Съобщенията очевидно не ги получава на електронния адрес, поради което НАП е била принудена да го търси на домашен адрес или на постоянен адрес, които са известни. Дори по местоработата му, в това число и във ВСС. Излязоха публикации и това е известно. Това е по­ -странното, един председател на ВКС, може би е силно да кажа \"се укрива\" от държавни институции, които искат да му връчат съобщенията си. Това е много странно\", каза Магдалинчев. В ефира на БНТ той изрази и своето възмущение, че Панов настоява за продължаване на мониторинга на Европейската комисия над България. Това доведе до реакция от съпругата на Лозан Панов - Елисавета, която няколко дни по-късно изпрати писмо до медиите, в което обвини представляващия съдебния съвет в лъжа. Панова казва, че Магдалинчев разпространява неистини за съпруга ѝ и го призовава да докаже твърденията си. \"Не бих могла да допусна дори мисълта, че е възможно представляващият Висшият съдебен съвет на Република България да си служи с инсинуации, за да преследва нелегитимни цели\", заяви тя. Панова разказва, че от почти една година също е обект ревизия от страна на НАП като съпруга на Лозан Панов. В този контекст Панова твърди, че никога не е имала никакъв проблем с комуникацията с НАП. \"До този момент нямам представа как изглеждат лицата на проверяващия екип, тъй като по мое желание успешно комуникираме само по електронна поща\", казва Панова.", "date": "2018.12.06", "title": "Защо съдийската колегия се занимава с казуса \"Панов\" и как възникна той"}
{"url": "https://www.dnevnik.bg/ot_vas/novini_ot_vas/2018/12/06/3357468_ribarsko_selishte_trakata/", "text": "Местността Траката е елитен район и представлява най-голямата по площ вилна зона в близост до Варна. Два дни преди Никулден рибарските постройки пак бяха разбити и ограбени.", "date": "2018.12.06", "title": "Рибарско селище ''Траката''"}
{"url": "https://www.dnevnik.bg/sport/2018/12/06/3357487_kubrat_pulev_shte_podpishe_s_amerikanskiia_promotur/", "text": "Кубрат Пулев обяви, че ще работи с популярния американски промотър Боб Аръм. Българският боксьор заминава днес за САЩ, за да подпише договор с компанията \"Топ ранк\", чийто собственик и основател е 86-годишният Аръм. \"Заминавам за САЩ и там ще уточним нещата, отивам да подпишем договор, но ще видим как ще се развие ситуацията. Възможно е да има и други новини оттам\", заяви претендентът за световната титла на IBF пред \"Тема спорт\". \"Топ ранк\" e oснована през 1973 г. и е базирана в Лас Вегас. В момента сред големите звезди на компанията са двукратният олимпийски шампион и настоящ властелин в категория суперперо Васил Ломаченко, шампионът в суперсредна категория Саул \"Канело\" Алварес и бившият световен шампион на WBO в тежка категория Джоузеф Паркър. Аръм беше дълги години промотър на най-добре печелещия спортист в света - Флойд Мейуедър, както и друга от звездите на средните категории - Мани Пакиао. \"Топ ранк\" е организирала мачове с участието на Мохамед Али, Джо Фрейзър, Джо Фрейзър, Шугар Рей Ленърд, Оскар де ла Оя и др. Наскоро Пулев обяви, че следващият му мач ще е през март 2019 г. Срещата ще се проведе в Ню Йорк или Лас Вегас. В момента се водят преговори за съперник, който по всяка вероятност ще е от Северна Америка. Тази година българският боксьор напусна дългогодишния си промотър \"Зауерланд\"  и пое нова посока на развитие. Той стана партньор с компанията Epic Sports Entertainment, в която са българският мениджър Ивайло Гоцев и Джон Уърт, бивш адвокат на легендарния боксов промотър Дон Кинг. Пулев имаше договор със \"Зауерланд\" до края на 2018 г. Той плати 150 хиляди евро, за да го прекрати предсрочно и да стане свободен агент. Пулев и Гоцев организираха заедно двубоя с Хюи Фюри в \"Арена Армеец\", който направи българина задължителен претендент за един от поясите на Антъни Джошуа.", "date": "2018.12.06", "title": "Кубрат Пулев подписва с американския промотър Боб Аръм"}
{"url": "https://www.dnevnik.bg/bulgaria/2018/12/06/3357467_trima_chlenove_na_bjuroto_za_kontrol_nad/", "text": "В навечерието на избор от парламента на нов състав на Националното бюро за контрол над специалните разузнавателни средства (НБКСРС) става известно, че трима от сегашните членове на бюрото са извършвали нарушения и въпреки това са издигнати от парламентарните партии за нов петгодишен мандат. Фактите изнася в свое проучване  в. \"Капитал\"  в последния си брой: членовете на бюрото Огнян Стоичков /посочен от \"Атака\"/, Огнян Атанасов /ГЕРБ/ и Илия Ганев /БСП/ са гласували да се изпрати лъжливо уведомление до гражданин, че той не е бил подслушван незаконно. Това става още през март т.г., но придобива публичност едва след като Хасковският окръжен съд обявява мотивите си към присъда по дело за наркотрафик. От мотивите се вижда, че съдът изрично изключва доказателствата, придобити от СРС, защото са незаконно събрани, и обстойно се мотивира за това. Нарушенията обаче са открити по-рано при проверката, извършена от бюрото, като специално в Хасковския окръжен съд е проверявал председателят на НБКСРС Бойко Рашков. Те се състоят в това, че и искането за прилагане на СРС спрямо въпросния гражданин, и разрешението, са изпълнени от органи, който нямат тези правомощия. В конкретния случай, тъй като вече е било образувано досъдебно производство, заявителят да се приложат СРС трябва да е прокурор, а искането е дошло от ДАНС. А разрешението е трябвало да бъде дадено от Хасковския окръжен съд, но е получено от Софийски градски съд и това става по времето на Владимира Янева, което беше белязано от многобройни случаи на разрешения за подслушване по немотивирани искания. Нарушенията са били известни на членовете на бюрото от проверката на Рашков и въпреки това до гражданина е изпратено лъжливо уведомление. Това става ясно от отговора на Рашков на въпросите на \"Капитал\": Атанасов, Стоичков и Ганев са гласували против да се съобщи на гражданина, че по неговия случай има нарушение на закона, и мотивите им не са известни, тъй като заседанията са закрити. Единствен с обратното мнение е председателят на бюрото Бойко Рашков, който лично е и констатирал нарушенията, но, оставайки в малцинство, е длъжен да подпише решението според процедурата за вземане на решения. \", заявява Рашков. Случаят заслужава вниманието на парламента, тъй като той е работодателят на Бюрото за контрол на СРС и парламентарните партии избират състава му. Посочените трима сегашни членове са издигнати отново от същите партии. Предлагайки същите хора за новия петгодишен мандат, плюс още двама, които не са юристи, парламентът гарантира продължаване на статуквото, в което вместо контрол на СРС Бюрото се превръща в параван на нарушенията, коментира \"Капитал\". -", "date": "2018.12.06", "title": "Членове на бюрото за подслушванията са прикривали нарушения, но са издигнати за нов мандат"}
{"url": "https://www.dnevnik.bg/evropa/2018/12/06/3357585_mei_e_gotova_da_napravi_otstupka_na_deputatite_po/", "text": "Британският премиер Тереза Мей заяви днес, че депутатите може да имат последната дума дали да се задейства клаузата, която ще гарантира, че след Брекзит няма да се върне  граничният контрол между двете Ирландии . Тази клауза бе една от най-спорните точки от договореното с Брюксел излизане на Великобритания от ЕС, предаде \"Франс прес\". Предпазната клауза гарантира, че ако не се постигне договорка за бъдещите отношения между Брюксел и Лондон след преходния период от 21 месеца, започващ след Брекзит на 29 март 2019 г., цяла Великобритания остава в митнически съюз с ЕС, а за Северна Ирландия ще важат и някои правила на общия пазар. Клаузата е критикувана от подкрепящите Брекзит депутати, включително от управляващата Консервативна партия, които виждат в нея опасност от постоянно обвързване на Великобритания към ЕС. Десетки от тях се разграничиха от правителството и има риск това да доведе до отрицателен  вот по споразумението  за Брекзит  на 11 декември  в Камарата на общините, което би потопило Великобритания  в несигурност за бъдещето й . \"Говори се за предпазната клауза, сякаш тя се задейства автоматично. Тя всъщност не е автоматична\", заяви Мей по радио Би Би Си и подчерта, че вместо това може да се удължи преходният период. \"Никой поначало не иска да се стига до задействане на предпазната клауза. Ако се наложи да я използваме, ще трябва да се направи избор и аз обмислям въпроса парламентът да играе роля, когато се прави този избор\", добави тя. Мей същевременно подчерта, че всяко споразумение с Брюксел ще съдържа такава предпазна мярка и че щом тя се задейства, Великобритания няма да може да се изтегли от нея едностранно. Според британската преса Тереза Мей дори се опитва да потуши бунта на депутатите консерватори, като им предлага Камарата на общините да може да отхвърли с гласуване както предпазната клауза, така и удължаването на преходния период. /БТА", "date": "2018.12.06", "title": "Мей е готова да направи отстъпка на депутатите по сделката за Брекзит"}
{"url": "https://www.dnevnik.bg/kultura/2018/12/06/3357558_na_aleksandur_soljenicin_e_posveten_dekemvriiskiiat/", "text": "Декемврийският брой на месечното издание списание \"Култура\" е посветен на руския писател и дисидент Александър Солженицин. Поводът е стогодишнината от рождението му, а информацията е публикувана в сайта на изданието  www.kultura.bg . \"Писател или гражданин, творец или пророк? Предопределен от времето или от своя Бог да разкрие механизма на изтезанията и да разкаже за страданието, при това не от свое име, а от името на огромен брой хора. Сто години след неговото раждане фанатичната му преданост към истината продължава да вдъхновява и обърква\", пише списание \"Култура\".  В броя може да бъде прочетено есето на Солженицин \"Да не живеем в лъжа\". Публикувани са и разговор  с Деян Кюранов и Пламен Дойнов за автора на \"Архипелаг ГУЛАГ\" и връзката му с България, както и есето на френския философ и социолог Реймон Арон \"Сартр и Солженицин\". Други акценти от съдържанието на новия брой на списанието са текстът на Соня Александрова за Марина Абрамович, разговорът с Милен Русков и текстът за Ана Топалджикова за режисьора Младен Киселов. ", "date": "2018.12.06", "title": "На Александър Солженицин е посветен декемврийският брой на списание \"Култура\""}
{"url": "https://www.dnevnik.bg/politika/2018/12/06/3357596_otsustvieto_na_ninova_ot_kongresa_na_pes_e_losh_znak/", "text": "Отказът на лидера на БСП Корнелия Нинова да участва в конгреса на Партията на европейските социалисти (ПЕС) в Лисабон е лош политически знак. Това коментира политологът доц. Татяна Буруджиева, която е сред гостите на конгреса. По-рано днес  Нинова обяви, че няма да води делегацията на БСП в Лисабон.  Един от мотивите е, че европейските социалисти ще приемат резолюция, с която да призоват страните - членки на ЕС, да ратифицират и прилагат Истанбулската конвенция, а БСП е против документа. \"Един политически лидер точно на такъв форум има ангажимент да изкаже позицията на партията си, няма нужда да се крие. Наближават избори. Всеки лидер трябва да си дава сметка, че партията му губи, когато той не застава на място и с тежки аргументи да поеме своята отговорност. Трябва да имаш, ако не смелост, поне елементарно самочувствие в собственото си политическо семейство да изкажеш позицията си\", смята Буруджиева. Според нея текстовете на резолюциите са известни от юни и има възражения и на други партии.", "date": "2018.12.06", "title": "Отсъствието на Нинова от конгреса на ПЕС е лош знак, смята политолог"}
{"url": "https://www.dnevnik.bg/photos/2018/12/06/3357441_fotogaleriia_tradiciite_na_nikulden/", "text": "Днес е Никулден - ден за почит към свети Николай Мирликийски Чудотворец и празник на рибарите, моряците и банкерите.", "date": "2018.12.06", "title": "Фотогалерия: Традициите на Никулден"}
{"url": "https://www.dnevnik.bg/sport/2018/12/06/3356920_grigor_dimitrov_i_polzata_ot_chastniia_turnir_v_sofiia/", "text": "Не виждам защо трябва да има толкова много напрежение да играя в един частен турнир.  По този начин Григор Димитров отговори  на критиките, че отново ще  пропусне тенис турнира от категория АТП 250 в София . През февруари ще се проведе четвъртото издание на надпреварата и третото, в което най-добрият български тенисист няма да се включи. \"Разбирам, че има разочарование (у българските фенове), но те пак ще ме видят. Има неща, които искаме да направим в България. Но затова по-нататък. Искам да дойда в България, искам да играя пред родна публика, но с отбора ми заедно сме съгласували да правим това, което е най-доброто за кариерата ми\", каза Димитров пред Би Ти Ви. И добави, че на този етап топва не включва турнира в София. \"Дневник\" потърси за коментар федерацията по тенис и спортното министерство, но без успех. През февруари спортният министър Красен Кралев заяви, че  бъдещето на турнира в София не зависи от Григор Димитров . Министерството финансира надпреварата с държавни пари, като всяка година отделя по 500 хиляди лева. По думите му подобни събития \"не зависят от участието на един, двама или трима тенисисти\" и \"се правят на места, където има фенове и интерес, а България доказа, че има заинтересовани и разбиращи фенове на тениса\". Истината е, че надпреварата се озова в София с една цел - да капитализира огромния интерес към единствения конвертируем български спортист. Още със зараждането на идеята беше ясно, че ще се залага на популярността на Димитров. И че отсъствието му ще намали интереса към турнира, защото извън Димитров вниманието на масовия български зрител може да бъде ангажирано само с три имена - Роджър Федерер, Рафаел Надал и Новак Джокович. Тенисистите от този калибър много рядко участват в най-ниската категория турнири на АТП - 250, и на практика никога след турнир от Големия шлем (в случая след Australian Open). Така още с получаването на домакинството беше ясно, че успехът на \"София оупън\" зависи изцяло от участието на Димитров. През годините Димитров постоянно менеше мнението си дали трябва да има турнир на АТП в България. В последното си интервю той заяви, че могат да се направят много по-полезни неща за българския тенис. В изказването му има достатъчно логика. Остава обаче въпросът доколко това е причина да не играе в София и дали отношението му към събитието не е плод на отношенията между българската част от екипа му и федерацията по тенис. Ще дойде, няма да дойде \"Мечтая си да има и голям АТП турнир в България. Дай Боже, един ден това да се случи и да имам възможност да играя на него.\" Това са думи на Димитров от 2012 г. в интервю за сайта на Турнира на шампионките, който се провеждаше в София от 2012 до 2014 г. Четири години по-късно организаторът на турнира - турската строителна компания \"Гаранти коза\", направи всичко по силите си, за да си осигури участието на Димитров. Това включваше предложение от 600 хиляди долара, за да играе през 2016, 2017 и 2018 г. Отказът на Димитров предизвика вълна от критики. Недоволството беше подсилено от факта, че отсъствието му дойде след шума около отказаното участие в решаващ мач за купа \"Дейвис\" срещу Унгария, а между двете събития имаше демонстративен мач с Гаел Монфис в София, организиран от мениджмънта на българския тенисист.  В критиките към Димитров се включи  и спортният министър Красен Кралев.  Тогава от екипа на тенисиста обясниха, че програмата му е направена предварително и няма как да бъде променена в движение. Мениджърът му  Георги Стоименов пък посъветва Кралев  да бъде по-внимателен в препоръките си. \"Има твърдения, че турнирът в София е направен за него. Когато е взимано решение за този турнир, никой не е питал Григор дали иска или не иска, дали може или не може да играе\", каза тогава Стоименов пред \"Капитал\". През пролетта на същата година Димитров заяви, че България не е дорасла за турнир от такова ниво. \"Не мисля, че е нужно да има АТП турнир в София все още. Това не е нашето ниво за момента. Мисля, че всички го знаем и няма смисъл да го прикриваме\", каза той по време на удостояването му със званието почетен гражданин на Хасково. За да си осигурят присъствието на Димитров във второто издание, организаторите вдигнаха доста нивото на турнира. Те привлякоха още трима от водещите тенисисти - Давид Гофен, Доминик Тийм и шампиона в София от 2016 г. Роберто Баутиста Агут, като за участието на първите двама бяха платени отделни хонорари. Димитров спечели титлата в София, а турнирът се радваше на огромен интерес. През 2017 г. общо 55 хиляди зрители гледаха мачовете в залата, а последните два дни, когато се играха полуфиналите и финалът, поставиха рекорд по посещаемост за една сесия в категория АТП 250 - по 12 500 зрители. В края на 2017 г.  Димитров обяви, че ще се завърне , за да защитава трофея. Седмица преди турнира обаче той  даде пресконференция в България, на която заяви , че участието му е под въпрос заради контузия в рамото. Два дни преди старта на надпреварата в съобщение до БТА  българският тенисист потвърди, че пропуска турнира . \"Това е едно от най-тежките решения в моята кариера. Ще ми липсва българската публика и тази невероятна седмица, която имах миналата година. Бих искал да благодаря на \"София оупън\" за тяхното търпение и усилия за това да има АТП турнира в България\", обяви Димитров. Той се завърна в игра десет дни по-късно в Ротердам, където стигна до финал. Полезен или не  В интервюто пред Би Ти Ви Димитров се изказа критично за ползата от турнира на АТП в София. \"Единственият плюс е, че мога да играя пред родна публика, но както казах - това е частен турнир. С една дума, защо трябва да правим частен турнир, ако можем да направим примерно нещо много повече\", каза той. Според Димитров би било много по-полезно в България да се организират повече турнири от сериите \"Фючърс\" и \"Чалънджър\". Това са състезанията, с които по традиция се прави преходът от юношеския тенис към най-високото ниво при мъжете - световния тур на АТП. В момента в България се провежда само един такъв турнир - \"Фючърс\" в Созопол. \"Да се даде шанс не само на АТП играчи, но и на нашите си играчи, българите. Нека да имат повече чалънджъри и фючърси. Давам ви пример с Чехия - голяма държава с много тенис. Защо нямат АТП турнир? Защото искат всеки да се развива. Трябва да се минава през фючърси и чалънджъри. И чехите влагат пари в тези турнири, за да помагат повече на играчите, които искат да стават по-добри. За мен това е едно от най-важните неща\", заяви Димитров. Освен Димитров в турнира в София са участвали още петима българи - Димитър Кузманов, Александър Лазаров, Александър Лазов, Адриан Андреев и Александър Донски. Те изиграха общо 11 мача - седем в основната схема и четири в квалификациите, и записаха 11 загуби. \"Защо да нямаме повече фючърси и чалънджъри? Защо да не даваме шанс на повече играчи? Защо трябва да докараме Григор Димитров, Вердаско или който и да е? Аз мога други неща да направя за България и пак да съм пред хората. Оценявам всяка подкрепа във всеки един турнир, където се развяват българските знамена. На всеки турнир всички казват: \"Никога не сме виждали толкова български знамена.\" Оценявам го това нещо и съм горд. Аз съм българин от България. Но ако се помага, нека се помага по правилния начин\", каза още най-успешният български тенисист. Със сигурност наличието на повече фючърси и чалънджъри в България ще бъде полезно за българските тенисисти. Най-малкото защото ще им спести част от големите разходи, съпътстващи участието в турнири в чужбина. Такива турнири обаче не носят нито имидж, нито приходи, заради което федерацията няма интерес да ги организира, а спортното министерство и частният сектор - да ги подпомагат финансово. В същото време през годините неколкократно е доказвана липсата на устойчивост в турнирите на АТП, организирани на подобни места с цел да се улови еуфорията около даден местен играч. Сърбия организираше състезание от категория АТП 250 от 2009 до 2012 г. Той се провеждаше в първата седмица на май, точно между два от най-важните турнири на червен кортове - мастърсите в Рим и Мадрид. Новак Джокович взе участие първите три години, като два пъти стигна до титлата. През 2012 г. световният №1 пропусна надпреварата, а това се оказа и последният ѝ сезон. За турнира в София трудностите започнаха още преди да се стигне до отказа на Димитров да играе през 2018 г. Миналия декември беше обявено, че  \"Гаранти коза\" се оттегля като генерален спонсор . Турската компания не плати таксата за лиценза за домакинство и неговият притежател - \"Дубай дюти фрий\", се зае на пожар с организацията. Дубайците изразиха увереност, че  бъдещето на турнира е в България  с оглед силните резултати през 2017 г. През 2018 г. също бяха отчетени добри резултати, защото се очакваше Димитров да играе, което помогна за  добрата продажба на билети  и  намирането на доста спонсори. Тази година обаче ситуацията е доста по-различна, след като отрано се знае, че бившият №3 в света няма да участва. Това поставя под въпрос дали \"Дубай дюти фрий\" ще има интерес да продължи да организира турнира в София и след 2019 г., или ще се насочи към друг подобен регион - като например Гърция, където в момента има огромна еуфория около Циципас.", "date": "2018.12.06", "title": "Григор Димитров и ползата от \"частния турнир\" в София"}
{"url": "https://www.dnevnik.bg/biznes/2018/12/06/3357603_spored_durjavata_aec_belene_moje_da_bude_dostroena_za/", "text": "България поставя към потенциалните инвеститори в бъдещата АЕЦ \"Белене\" условието стойността на проекта да е под 9 млрд. евро за срок до 8 години. Спазването на тези две условия ще бъде оценено най-високо от комисията, която ще оценява евентуалните инвестиционни предложения. Това съобщи министърът на енергетиката Теменужка Петкова пред парламентарната енергийна комисия, където представи процедурата за избор на стратегически инвеститор, подготвена от правителството. До опита за възобновяване на проекта за втора ядрена централа се стигна след като България беше осъдена да плати на Русия поръчаното оборудване, което вече е доставено. \"Този срок смятаме, че е реалистичен с оглед на това, че нашият проект е в много напреднала фаза от гледна точка на цялата лицензионна процедура. Ние притежаваме площадка, на която е изградена необходимата инфраструктура. Смятаме ,че са налице предпоставки този проект да бъде реализиран в по-кратки срокове от 10 години\", каза Петкова, цитирана от \"Фокус\". Друго условие към кандидатите е да дадат възможност на български компании да участват в проекта. Най-високо би било оценено 30-процентно участие на българския бизнес, добави министърът. Държавата ще очаква от кандидатите да използват изцяло оборудването, произведено за нея и да се придържат към проекта, нотифициран от Еврокомисията от техническа гледна точка, се разбра от думите на Петкова. (бел. ред. в отговор на въпрос на евродепутата Светослав Малинов Еврокомисията е уточнила, че за нея АЕЦ \"Белене\" е нов проект, за който наново трябва да се издават всички разрешителни според действащите в ЕС правила за нови ядрени мощности). Министърът заяви, че е поставено условие потенциалните инвеститори да дадат възможност в този процес да се включат и компании, които биха желали да изкупуват електроенергия или които биха желали да купят миноритарен дял. Инвеститорът ще бъде оценен високо и ако наеме АЕЦ \"Козлодуй\" за оператор на бъдещата централа, каза Петкова. \"Това означава, че ние ще можем да ползваме целия капацитет, опит на АЕЦ \"Козлодуй\" и така ще можем да приобщим атомната ни централа, новата, с опита и от гледна точка на сигурност, на експертиза и на икономическия ефект и за Козлодуй, тъй като той ще има договор за това да бъде оператор на тази централа и да може да оперира така, както се изисква\", каза тя, цитирана от \"Фокус\". \"Тези условия най-общо казано произтичат от това на първо място да бъде защитен имущественият и финансов интерес на българската страна. От друга страна да бъде гарантирана енергийната сигурност на страната, от трета страна да бъде спазено решението на българския парламент и да търсим възможност за реализация на проекта при максимална сигурност\", заяви тя и добави, че основно условие е подкрепата на парламента.", "date": "2018.12.06", "title": "Според държавата АЕЦ \"Белене\" може да бъде достроена за 8 г. с 9 млрд. евро"}
{"url": "https://www.dnevnik.bg/bulgaria/2018/12/06/3357612_obvinenie_shte_poluchi_i_maikata_na_nikolai_banev/", "text": "Специализираната прокуратура ще обвини и майката на бизнесмена Николай Банев Мария. Това обяви на извънреден брифинг зам. главният прокурор и доскорошен шеф на спецобвинението Иван Гешев. По-рано през деня Николай и Евгения Баневи бяха екстрадирани  от Франция с два отделни самолета . Предаването на задочно обвиненото семейство е в изпълнение на издадена от българската спецрпрокуратура Европейска заповед за задържането им. Задържането им е във връзка с  разследване на приватизацията на девненския завод \"Полимери\" , укриване на данъци, финансови машинации и сговор за престъпления в чужбина. Заради напредналата възраст на Мария Банева наблюдаващите разследването прокурори най-вероятно ще я пуснат срещу парична гаранция и няма да искат от съда постоянния ѝ арест, обясни Гешев. Причината за обвинението ѝ е участие в организираната престъпна група, ръководена от сина ѝ, в която е участвала и Евгения Банева. Майката на Банев е участвала в управлението на множество дружества, взимала е пари от касите на \"Полимери\" и е продала кран при много неизгодни условия, като парите са били присвоени от фамилията, а не са влезли в предприятието. Мария Банева била и активен участник в прането на пари. На Евгения Банева вече е предявено прецизирано обвинение, а в момента тече предявяване на актуалните обвинения на Николай Банев, обясни Гешев. След прецизиране на обвиненията двамата ще бъдат привлечени към наказателна отговорност за пет отделни престъпления: - ръководене (Банев) и участие в престъпно сдружение; - длъжностно присвояване/източване на пари и вещи от четири предприятия - \"Полимери\" АД, \"Елма\" АД, \"Химически завод Панайот Волов\" АД и \"Топлофикация Казанлък\" АД. Общият размер на източените средства според разследващите е в общ размер на над 84 млн. лв; - избягване установяване и плащане на данъчни задължения в размер на над 4 млн. лв. Дружествата, на които Баневи не са плащали данъци, са \"Полимери\" АД, \"Партнърс комерс\" ЕООД и \"Елма\" АД, посочват от прокуратурата; - за пране на пари в особено големи размери - над 1 млрд. лв.; - за държане на огнестрелни оръжия и боеприпаси. От прокуратурата обясниха, че са задържали над 100 бройки боеприпаси и патрони. Евгения Банева нямала разрешително за използване на оръжия, а това на съпруга ѝ било отнето заради разследване за опит за убийство, водено от районна прокуратура.  Зам. главният прокурор обясни още, че разследващите ще проверят дали спрямо тримата и посочените предприятия се водят други дела или прокурорски преписки и ще бъдат присъединени тези, които имат общо с това досъдебно производство. По думите му сигнали срещу Баневи е имало \"на районно ниво\" за нанасяне на телесни повреда спрямо техни работници. Гешев обясни, че някои техни служители са се оплаквали, че са били бити, че са оставяни карамфили пред домовете им. Срещу семейство Баневи имало и висящи проверки за данъчни престъпления, които вече са изискани. \"Където има хляб\" са вече присъединени към това разследване, подчерта Гешев. Той отказа да коментира защо досега нищо не е правено и държавата все едно не е забелязвала установената сега дългогодишна престъпна дейност. Той подчерта само, че спецпрокуратурата се занимава с тези дела от миналата година, когато обаче на спецструктурите бяха прехвърлени делата за корупция по високите етажи на властта - обвинение, каквото Баневи нямат. Гешев допълни, че спецпрокуратурата съществува от пет години. Оттогава и тя може да разследва организираните престъпни групи. По-късно през деня МВР разпространи видео, качено на видео платформата Ютуб (Youtube). На него се виждат кадри от пристигането на Евгения и Николай Баневи в България. ", "date": "2018.12.06", "title": "Обвинение ще получи и майката на Николай Банев (видео)"}
{"url": "https://www.dnevnik.bg/sport/2018/12/06/3357629_snimka_na_denia_fenove_na_cska_protestiraha_na_orlov/", "text": "Феновете на ЦСКА протестираха преди  . Причината за недоволството е съдийството в последния мач, който  . Протестът мина под надслов \"Да спрем гаврата с ЦСКА\"", "date": "2018.12.06", "title": "Снимка на деня: Фенове на ЦСКА протестираха на \"Орлов мост\""}
{"url": "https://www.dnevnik.bg/sport/2018/12/06/3357728_real_produljava_napred_za_kupata_sled_oshte_edin/", "text": "Реал\" (Мадрид) преодоля с лекота първото си препятствие в Купата на краля. Европейският и световен клубен шампион разби третодивизионния \"Мелия\" с 6:1 на стадион \"Сантяго Бернабеу\" и с общ резултат 10:1 продължава към осминафиналите. Марко Асенсио и Иско Аларкон отбелязаха по два гола, а Хавиер Санчес и Жуниор Винисиус добавиха по едно попадение. За \"Мелия\" се разписа Ясин Касми от дузпа в 80-ата минута при резултат 0:5. Сантяго Солари очаквано даде почивка на повече си титуляри след убедителния успех в първата среща. Треньор на \"Реал\" заложи на Кейлор Навас, Дани Карвахал, Хесус Вайехо, Хави Санчес, Федерико Валверде, Маркос Йоренте, Алваро Одриосола, Иско, Асенсио, Винисиус и Мариано. \"Реал\" имаше трудности да намери път към вратата на \"Мелия\" през първия половин час, въпреки че имаше доста положения. Белите обаче вкараха три гола в рамките на шест минути в края на първото полувреме. Асенсио даде тон за головото шоу в 33-ата минута. Халфът на \"Реал\" беше оставен да пробие в наказателното поле и с удар с левия крак по земята насочи топката в долния ляв ъгъл. Само две минути по-късно чудесна индивидуална атака на Винисиус завърши с подаване към Асенсио, който на десетина метра от голлинията отбеляза второ попадение. В 39-ата минута се стигна до най-красивия момент в мача. Винисиус пусна отлично извеждащо подаване над защитата за Хави Санчес, който от въздуха прехвърли вратаря, като топката срещна гредата, преди да се озове в мрежата. Три минути след началото на втората част Иско, който за пръв път започна титуляр под ръководството на Солари, отбеляза четвърто попадение след страхотен изстрел от дъгата на наказателното поле. В 75-ата минута Винисиус ознаменува добрата си игра с гол. Бразилецът проби отляво, задържа топката между двама бранители с помощта на рикошет и стреля. Ударът му беше спасен от вратаря, но топката се върна в него и този път 18-годишният футболист не сгреши. В 80-ата минута \"Мелия\" върна един гол от дузпа, отсъдена за нарушение на Хави Санчес. Пет минути по-късно обаче гостите допуснаха ново попадение. Фран Гарсия подаде на Иско, който задържа топката в наказателното поле и я насочи в близкия долен ъгъл.", "date": "2018.12.06", "title": "\"Реал\" продължава напред за купата след още един разгром"}
{"url": "https://www.dnevnik.bg/sport/2018/12/06/3357716_cska_i_ludogorec_ne_se_pobediha_v_nerven_mach/", "text": "ЦСКА и \"Лудогорец\" завършиха 1:1 в дербито от 18-ия кръг на Първа лига. Равенството свърши отлична работа на шампионите, които запазиха първото си място и аванса си пред червените. Тимът от Разград поведе още в 28-ата минута с точен изстрел на Клаудиу Кешеру, който отбеляза 14-ия си гол от началото на сезона. Червените изравниха в 67-ата минута с много красив удар от воле на Кирил Десподов. Гостите от Разград завършиха с човек по-малко заради червен картон на Сисиньо в 90-ата минута. След 18 кръга \"Лудогорец\" остава водач с 45 точки, а ЦСКА е на шест зад шампионите. Третият \"Левски\" е с 38 точки. Равенството на \"Българска армия\" прекъсна серията от 11 поредни победи на шампионите. Те не бяха губили точки от 26 август, когато  отново в столицата направиха 0:0 със \"Славия\" . Треньорът на ЦСКА Нестор Ел Маестро заложи на наситена средна линия, с която да опита да ограничи силните страни на \"Лудогорец\". Той предложи една изненада в стартовия си състав с пускането на 18-годишния Валентин Антов. Атаката водеше Мауридес, подпомаган от Едвин Джеси и Кирил Десподов. \"Лудогорец\" излезе с всичко най-добро, като голяма част от титулярите бяха съхранени през уикенда. Първата възможност се откри пред гостите от Разград. Кешеру напредна отляво и центрира, но ударът от воле на Джоди Лукоки премина край вратата. Червените отговориха с един неточен изстрел на Рубен Пинто. Първият точен удар към една от двете врати беше отправен в 18-ата минута. Джеси стреля от около 20 метра, но право в тялото на вратаря Ренан. Едва с първия си точен удар в срещата \"Лудогорец\" успя да открие. Клаудиу Кешеру се оказа непокрит в наказателното поле след центриране от корнер. Антон Недялков отклони леко топката с глава, а румънецът връхлиташе на скорост и я засече – 0:1. Попадението беше след заучено положение, като при същата ситуация Лукас Саша се разписа през уикенда срещу \"Витоша\", отново след асистенция на Недялков. За Кешеру попадението падна след суша от 302 минути (5 часа и две минути) без гол в Първа лига. Румънецът не се беше разписвал от 4 ноември, когато вкара хеттрик на \"Етър\". Само пет минути след гола на Кешеру \"Лудогорец\" можеше да отбележи втори и да поведе решително. Марселиньо се озова на добра позиция и стреля, но Черниаускас успя да избие. Намесата на вратаря не беше толкова добра, след като топката отиде в Кешеру, но ударът на румънеца попадна в гредата. В ситуацията имаше и засада на голмайстора на шампионите. С наближаване на паузата \"Лудогорец\" заигра доста по-консервативно и се прибра в своята половина. Шампионите действаха на контраатака и оставиха ЦСКА да разиграва трайно, като червените стигнаха и до няколко статични положения. В 39-ата минута Ренан трябваше да се намесва след удар на Чорбаджийски. Централният защитник на ЦСКА стреля по тревата след разбъркване при корнер, но бразилският вратар изби с крак. Две минути преди паузата ЦСКА сътвори най-добрата си атака в мача. Кристиян Малинов отклони топката с пета към Рубен Пинто, а португалският халф стреля от въздуха, но ударът му премина на сантиметри от десния стълб на Ренан. На почивката Ел Маестро прибягна до промяна. Той извади водещия си голмайстор Мауридес, а на негово място се появи Али Соу. През втората част \"Лудогорец\" беше много по-активният отбор и в продължение на около 10 минути дори не позволи на ЦСКА да премине централната линия. Домакините нямаха идея как да развият атаките си, допускаха много грешки при изнасянето на топката и позволиха на \"Лудогорец\" да ги притисне. Джоди Лукоки пробиваше необезпокоявано през зоната на Жеферсон, но последния пас убягваше на шампионите. В два случая добре се намеси и Николай Бодуров. В два момента ЦСКА отговори с контраатаки. Първо Десподов засече центриране отляво, но стреля много неточно над вратата. В 65-ата минута добра атака отново завърши с центриране. Жеферсон намери Али Соу в наказателното поле, но гамбийският нападател скочи високо и също не намери целта. Без да упражнява масиран натиск и да има кой какво предимство срещу гостите ЦСКА успя да изравни в 68-ата минута. Манолев финтира Натанаел отдясно и центрира на далечната греда, където Десподов беше изпуснат от Сисиньо и Вандерсон. Нападателят на червените намери топката от воле и с хубав изстрел я прати в мрежата на Ренан. Десподов отбеляза осмия си гол от началото на сезона. Въпреки попадението ЦСКА не успя да осъществи натиск и да използва психологическото си предимство. Червените срещаха проблеми с организацията на играта и всичко се свеждаше до центрирания и статични положения. При един корнер Николай Бодуров стреля, но Недялков се намеси добре и изби малко пред голлинията. Веднага след това домакините поискаха и дузпа, след като Десподов падна при контакт с Кешеру. В края на двубоя шампионите останаха с човек по-малко, заради втори жълт картон на Сисиньо. Той беше преодолян от Десподов и го повали, за да спре опасна контраатака. Заради изгонването на бразилския защитник бяха изгубени близо две минути при излизането му от терена. Назначаването на само две минути добавено време от съдията Николай Йорданов също доведе до напрегнати моменти и протести от червения щаб. В крайна сметка той остави малко повече време, а в продължението беше интересно. ЦСКА осъществи няколко опасни атаки, а при една от тях поиска и дузпа. Десподов падна след остър шпагат на Лукас Саша, но повторенията показаха, че бразилецът играе с топката.", "date": "2018.12.06", "title": "ЦСКА и \"Лудогорец\" не се победиха в нервен мач"}
{"url": "https://www.dnevnik.bg/bulgaria/2018/12/09/3357493_nikolai_i_evgeniia_banevi_veche_sa_v_arest_sofiia/", "text": "Николай и Евгения Баневи вече са в София, след като днес бяха екстрадирани от Франция. Те бяха арестувани в Ница на 26 октомври след издадена от българските власти европейска заповед за арест. Задържането им е във връзка с  разследване на приватизацията на девненския завод \"Полимери\" , укриване на данъци, финансови машинации и сговор за престъпления в чужбина. Заради ограничения, свързани с броя на конвоираните лица в един самолет, съпрузите бяха докарани в София с различни полети. Евгения Банева беше прибрана през Мюнхен, докато Николай Банев - през Франкфурт. Още на летището двамата бяха качени в микробуси на съдебна охрана и откарани в следствения арест. В чера главният прокурор Сотир Цацаров обяви , че първоначално Николай и Евгения Баневи ще бъдат задържани за 72 часа, като от съда ще се иска постоянният им арест. Мерките им за неотклонение ще се гледат утре. Цацаров допълни, че на двамата арестувани ще им бъде предявено ново актуализирано обвинение. Обвинени са за седем престъпления Днес от специализираната прокуратура съобщиха, че Николай Банев и Евгения Банева са обвинени по седем престъпления от общ характер. Става дума за ръководене на организирана престъпна група от Николай Банев и участие в нея на Евгения Банева, длъжностно присвояване на пари и вещи, собственост на \"Полимери\" АД, \"Елма\"АД,\"Химически завод Панайот Волов\" АД и \"Топлофикация Казанлък\" АД в общ размер на 84.68 млн лв. Освен това двамата са обвинени в избягване плащане на данъчни задължения в размер на 231 052 лв. като управляващи \"Полимери\"АД, 1 515 235 лв. като управляващи на \"Партнърс комерс\" ЕООД и на 2 623 816 лв. като управляващи \"Елма\"АД. Семейство Баневи ще отговарят и за пране на пари в особено големи размери - общо 589 811 132 евро и 225 000 лева. Последното обвинение е за държане на огнестрелни оръжия и боеприпаси.", "date": "2018.12.06", "title": "Николай и Евгения Баневи вече са в арест в София (обновена)"}
{"url": "https://www.dnevnik.bg/ot_vas/novini_ot_vas/2018/12/06/3357751_blagotvoritelen_bazar/", "text": "В София се проведе благотворителен базар на Международен женски клуб. За 24-ти пореден път се представиха културата и традициите на страни от цял свят. Поли Генова се погрижи за доброто настроение.", "date": "2018.12.06", "title": "Благотворителен базар"}
{"url": "https://www.dnevnik.bg/sport/2018/12/06/3357757_fotogaleriia_emociite_v_bitkata_na_vurha_v_purva_liga/", "text": "ЦСКА и \"Лудогорец\"  , завършвайки 1:1. Равенството свърши отлична работа на шампионите, които запазиха първото си място и аванса си пред червените. Точен за \"Лудогорец\" беше Клаудиу Кешеру в 28-ата минута, а Кирил Десподов изравни в 67-ата.", "date": "2018.12.06", "title": "Фотогалерия: Емоциите в битката на върха в Първа лига"}
{"url": "https://www.dnevnik.bg/razvlechenie/2018/12/06/3357736_politicheskata_komediia_vice_vodi_v_nominaciite_za/", "text": "Комедията на Адам Маккей \"Вице\" получи 6 номинации за \"Златен глобус 2019\", съобщава \"Гардиън\". Така биографичната лента за вицепрезидента Дик Чейни се превръща в изненадващия фаворит за наградите. За да се превъплъти в ролята на политика, номинираният за главна мъжка роля Крисчън Бейл е качил почти 20 килограма. Филмът получава номинации и в категориите за най-добър режисьор, най-добър игрален филм (комедия или мюзикъл), за сценарий, за поддържаща мъжка роля (за превъплъщението на Сам Рокуел в Джордж Буш) и за поддържаща женска роля (за Ейми Адамс, която играе съпругата на Чейни). Премиерата на \"Вице\" предстои по-късно този месец. Така лентата взе повече номинации от \"Роди се звезда\" на Брадли Купър, който беше очакваният фаворит. Римейкът на класическият холивудски филм от 1937г. е номиниран за режисура, главна мъжка роля, оригинална песен (Shallow), главна женска роля в драматичен филм (Лейди Гага) и най-добър филм (драма).  Черната комедия \"Фаворитката\" на Йоргос Лантимос, чието действие се развива в двора на великобританската принцеса Анна, получи номинации за сценарий, комедия, главна женска роля (Оливия Колмън) и поддържаща женска роля (Рейчъл Уайз). \"Зелената книга\" също е с пет номинации. Филмът, в който участват Виго Мортенсен и Махершала Али, беше упрекван за изопачаване на историята на афроамериканците, но е на почит сред публиката и грабна Toronto People’s Choice award през септември. Същото отличие са получавали филми като \"Беднякът милионер\", \"12 години в робство\" и \"Речта на краля\". Mary Poppins Returns и BlackKklansman се представиха по-добре от очакваното и взеха по четири номинации. Наградите \"Златен глобус\" се връчват от асоциацията на чуждестранната преса в Холивуд през януари и се смята, че те са предвестник за това кои филми ще бъдат сред отличените с \"Оскар\" през март. Номинациите във всички категории са изброени на сайта на  \"Златен глобус\".", "date": "2018.12.06", "title": "Политическата комедия \"Вице\" води в номинациите за \"Златен глобус 2019\""}
{"url": "https://www.dnevnik.bg/photos/2018/12/06/3357762_snimka_na_denia_protest_sreshtu_arest/", "text": "Протестиращи срещу оставането в ареста на бившия кмет на община \"Младост\" Десислава Иванчева и заместника й Биляна Петрова се събраха тази вечер пред Съдебната палата в София. По-рано  .", "date": "2018.12.06", "title": "Снимка на деня: Протест срещу арест"}
{"url": "https://www.dnevnik.bg/citat_na_deniia/2018/12/06/3357758_citat_na_denia_ako_bitkata_e_chestna_ciala_bulgariia/", "text": "Това заяви старши треньорът на ЦСКА Нестор Ел Маестро след  равенството 1;1 с \"Лудогорец\" . Двубоят на стадион \"Българска армия\" остави червените на шест точки от шампионите след 18 кръга. Според Ел Маестро ЦСКА е заслужавал повече победата. \"Малко съм разочарован. Мисля, че играчите и феновете заслужаваха да видят голяма победа днес и бяхме близо. След изравнителния гол имаше само един отбор, който искаше да спечели.\" \"Лудогорец\" трябва да е щастлив за тази точка. Бяхме близо до победата, но не се получи днес. От друга страна, не е кой знае какво бедствие\", допълни сръбският треньор. По думите му мачът днес е бил \"безсмислен за класирането\", защото \"Лудогорец\" свършиха работата си  миналата седмица чрез \"Славия\" . Ел Маестро определи като \"недобро\" поведението си в края на мача, когато седна на тъчлинията в знак на протест срещу реферите, които отсъдиха две минути добавено време. В крайна сметка съдията Николай Йорданов остави пет минути продължение. \"Мисля, че съдията днес изкара добър мач. 75-80 минути беше на много високо ниво. Но усещането беше сякаш, че ЦСКА няма да спечели.  Гледах \"Левски\" вчера  и получиха съмнителна дузпа. Ако това е дузпа, значи ние имахме пет срещу \"Славия\", каза още Ел Маестро.", "date": "2018.12.06", "title": "Цитат на деня: Ако битката е честна, България ще се наслади на качествен футбол"}
{"url": "https://www.dnevnik.bg/photos/2018/12/06/3357333_fotogaleriia_svetovnite_snimki_na_denia_-_6_dekemvri/", "text": "Кадър от архитектурната изложба Gingerbread City (\"Джинджифилов град\") във V&A Museum в Лондон, Великобритания.", "date": "2018.12.06", "title": "Фотогалерия: Световните снимки на деня - 6 декември 2018 г."}
{"url": "https://www.dnevnik.bg/bulgaria/2018/12/06/3357778_sreshtu_goranov_e_zapochnala_proverka_i_za_konflikt_na/", "text": "Комисията за противодействие на корупцията и за отнемане на незаконно придобитото имущество (КПКОНПИ) е започнала проверка и за конфликт на интереси на министъра на финансите Владислав Горанов. Това обяви пред журналисти председателят й Пламен Георгиев, цитиран от агенция \"Фокус\". Това е втората проверка срещу министъра заради това, че живее в жилище на кръстника му   бизнесмена Иван Сариев , Първата е за престъпление по служба и търговия с влияние и бе разпоредена от главния прокурор Сотир Цацаров. \"По този случай КПКОНПИ трябва да събере всички съотносими документи. Ние просто изпълняваме всички указания на прокуратурата и ще ги изпълним в срок. Но при нас тече и друга проверка – за конфликт на интереси\", заяви днес Георгиев. В отговор на въпрос той не се ангажира с мнение дали има нещо нередно в поведението на министъра. Резултат от първата проверка се очаква да има на 8 декември. Главният прокурор обяви, че ще провери случая на Горанов  след зрителски въпрос в \"Шоуто на Слави\"  по темата. ", "date": "2018.12.06", "title": "Срещу Горанов е започнала проверка и за конфликт на интереси"}
{"url": "https://www.dnevnik.bg/sviat/2018/12/06/3357783_franciia_shte_angajira_89_hil_slujiteli_za_sigurnost/", "text": "Френският министър-председател Едуар Филип съобщи, че 89 000 служители на силите за сигурност ще бъдат разположени в цялата страна в събота, за когато се очакват нови протести, предаде \"Ройтерс\", цитирана от БТА. В столицата на Франция Париж ще има 8 хил. служители на силите за сигурност и бронирана техника. Заради протестите Айфеловата кула в събота ще бъде затворена за посетители.  \"Изправени сме пред хора, които не идват да протестират, а да рушат и искаме да разполагаме със средства да не им дадем свобода на действие\", каза тази вечер Филип по телевизия Те Еф1. По-рано се съобщаваше, че в събота във Франция ще бъдат разположени 65 хил. служители на силите за сигурност. Филип обяви, че ще бъдат използвани също десетина бронирани коли на жандармерията. Това ще се случи за пръв път от 2005 г., когато в парижки предградия избухнаха бунтове.", "date": "2018.12.06", "title": "Франция ще ангажира 89 хил. служители за сигурност за протестите в събота"}
{"url": "https://www.dnevnik.bg/evropa/2018/12/07/3357412_es_e_sklonen_da_podade_ruka_na_mei_ako_tia_zagubi_vota/", "text": "Ако британският премиер Тереза Мей идната седмица изгуби  вота в парламента  по нейното споразумение за развода с Европейския съюз, лидерите на ЕС няма да го скъсат и да започнат отново преговорния процес, но могат да й помогнат да спечели при втори опит. Тази помощ може да дойде във формата на нови разяснения как ще действа споразумението или може би дори чрез малки корекции в съгласувания текст. Това едва ли ще бъде достатъчно да убеди многобройните редици на опонентите на Мей, едни от които виждат в документа твърде много Брекзит, а други - твърде малко. Целта е обаче да бъдат спечелени достатъчен брой колебаещи се депутати, за да бъде спасено споразумението. Високопоставени дипломати в ЕС се надяват гласуването във вторник да се окаже с малка разлика, която да позволи на Мей да върне споразумението за втори вот. Тогава те могат да се опитат да й помогнат с \"козметични\" промени в необвързващата  политическа декларация , която съпътства  основното споразумение . Но дори и в този случай юридически обвързващият документ, който е в сърцевината на дебатите във Великобритания, няма да подлежи на предоговаряне. А ако вотът с \"не\" в парламента е с голямо мнозинство, Мей ще се окаже оставена да се справя сама. \"Много неща ще зависят от бройките. Ако не й достигнат 15, 30 или дори 40 гласа, можем да помислим за жест, който да й позволи да опита отново\", каза служител от ЕС. Неуспех при гласуването  (във вторник) ще превърне редовната (на всяко тримесечие) среща на върха на ЕС в Брюксел следващия четвъртък и петък в \"кризисна среща на върха за Брекзит\", казват служители в Брюксел, макар че времето може да се окаже твърде малко за Мей да каже на своите колеги лидери много повече освен факта, че е изгубила при първия опит и й трябва повече време. Те обаче бяха единодушни, че \"кутията на Пандора\" чрез \"развързване\" на договорения вече юридически текст за британското напускане няма да бъде отворена. \"Сигурно е, че няма да има никакво предоговаряне на споразумението за напускане\", потвърди високопоставен служител. \"Въпросът е какво ще направят британците, ако споразумението не мине през техния парламент. Ние сме готови да ги подкрепим.\" Опциите варират от даване на повече време на Мей да потърси други начини да убеди парламента, до оказване на помощ на Великобритания дори изобщо да спре процеса на Брекзит - много лидери в ЕС редовно са казвали, че това би бил техният предпочитан краен вариант. \"Можем да помислим да направим нещо козметично, сравнително бързо. Първо трябва да чуем от Мей, да видим какво искат те\", каза друг дипломат от ЕС. \"Ако обаче не й достигат стотици гласове, това вероятно е неосъществимо.\" Неведнъж след  парафирането на споразумението с Мей  миналия месец ЕС заяви, че няма да го предоговаря и подкрепи нейната позиция, че направената оферта е най-добрата и единствено възможна. Някои страни,  като Франция , са възприели особено твърда линия по въпроса за предлагане на допълнителни отстъпки на Лондон. Необвързващата политическа декларация не е главният спорен елемент в британския дебат и далече не е ясно дали известно \"пипване\" в нея ще промени някои гласове в Камарата на общините. Все пак самото предположение, че тя може да бъде \"пипната\", може да се разглежда като признак за по-голяма гъвкавост. Дипломати в ЕС заявиха, че ако няма експедитивно решение и бърз и успешен втори вот в британския парламент, процесът  може да се проточи  през 2019 г. със засилващ се натиск и върху двете всички страни. Те изразиха мнение, че би било твърде прибързано да се предприемат каквито и да са ходове на последната за годината среща на върха на ЕС следващата седмица. Дотогава може дори още да не е ясно дали евентуални промени, които британците биха поискали от ЕС, ще бъдат насочени към по-близки връзки след Брекзит или обратно. \"При тях няма мнозинство за нищо\", каза служител от ЕС. Той отбеляза колко трудно се работи както с кабинета на Мей, така и с британския парламент - и едните, и другите  разцепени наполовина  по въпроса за Брекзит. Дипломати от ЕС казаха, че много ще зависи от реакцията на пазарите, ако парламентът в Лондон отхвърли крехкото споразумение за Брекзит. Ако британската лира се окаже под силен натиск, парламентът може да се окаже по-склонен да гласува за споразумението втория път. \"Има повече опасения, че Мей може да не успее при първия опит. Но ние все още смятаме,че тя в крайна сметка ще успее да го прокара\", каза друг евродипломат, занимаващ се с Брекзит. /БТА", "date": "2018.12.06", "title": "ЕС е склонен да подаде ръка на Мей, ако тя загуби вота за Брекзит в парламента"}
