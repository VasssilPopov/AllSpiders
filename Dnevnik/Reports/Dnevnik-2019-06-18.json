{"url": "https://www.dnevnik.bg/photos/2019/06/18/3926990_fotogaleriia_kralski_osobi_shapki_i_kone_na/", "text": "Конните състезания в Аскот са едно от най-важните събития за висшето общество в Англия, където традициите диктуват всичко – от цилиндрите до подгъва на дрехите. А за шапките на дамите се носят легенди. И през тази година Кралските надбягвания привлякоха огромно внимание.", "date": "2019.06.18", "title": "Фотогалерия: Кралски особи, шапки и коне на надбягванията в Аскот"}
{"url": "https://www.dnevnik.bg/photos/2019/06/18/3926690_fotogaleriia_svetovnite_snimki_na_denia_-18_juni_2019_g/", "text": "Момент от ритуал по стара славянска традиция, наречен \"Водещ храст\", в село Лобча, Беларус.", "date": "2019.06.18", "title": "Фотогалерия: Световните снимки на деня -18 юни 2019 г."}
{"url": "https://www.dnevnik.bg/analizi/edno_na_um/2019/06/18/3927003_edno_naum_cialoto_prokurorsko_voinstvo_spasi_mediia_na/", "text": "Преди десетина дни вестниците на депутата Делян Пеевски \"Телеграф\" и \"Монитор\" се оплакаха от прокурорска репресия. Причината - прокурорът от Софийската районна прокуратура Тодор Тодоров наредил на Патентното ведомство да заличи марката \"Телеграф\", тъй като тя звучала като едноименния британски вестник и това можело да заблуди читателите. Казусът стигнал до редовия обвинител, след като ръководството на \"Телеграф\" подало жалба срещу конкурент със сходно наименование. Прокуратурата, която по закон няма право да се занимава с частноправни спорове, се е активизирала безпрецедентно по казуса с търговската марка. Данъкоплатците за жалост не наблюдават същата бързина, ангажираност и безкомпромисност по отношение на престъпленията, които се вършат по високите етажи на властта. Ето какво съобщи днес вестник \"Монитор\":  \"На 10 юни т.г. бе проведена среща с главния прокурор Сотир Цацаров, на която присъстваха главните редактори на изданията на \"Телеграф медиа\", както и зам.-главният прокурор Иван Гешев, говорителят на главния прокурор и ръководител на отдел \"Специализиран\" към ВКП Румяна Арнаудова, градският прокурор на София Емилия Русинова и районният прокурор на София Радослав Димов. Градският прокурор на София Емилия Русинова съобщи, че до СГП е изпратена жалба от Патентното ведомство, в която е подчертано, че няма как да изпълни постановлението на прокурора, тъй като то не отговаря на законовите изисквания. \"Телеграф медиа\" изпрати и протестно писмо до Инспектората на Висшия съдебен съвет с настояване за проверка на действията на прокурор Тодор Тодоров и дали те отговарят на Закона за съдебната власт, на конституцията и дали в случая не става въпрос за превишаване на служебните правомощия на държавния обвинител.\"", "date": "2019.06.18", "title": "Едно наум: Цялото прокурорско войнство спасява медия на Пеевски"}
{"url": "https://www.dnevnik.bg/sport/2019/06/18/3926993_kaster_semenia_obvini_lekoatleticheskata_federaciia/", "text": "Двукратната олимпийска шампионка на 800 метра Кастер Семеня обвини Международната федерация по лека атлетика (IAAF), че е използвала за научни експерименти. Южноафриканката води спор с органа, който я принуждава да използва медикаменти за понижаване нивата на тестостерон. В началото на годината IAAF нареди атлетките с различно сексуално развитие (в дисциплините от 400 метра до една миля) да приемат медикаменти, за да понижат нивото на тестостерон, ако искат да се състезават при жените. \"IAAF ме използва като човешко морско свинче. Медикантите, които ми даваха ме караха да се чувствам зле и постоянно болна\", каза Семеня\". \"Няма да позволя на IAAF да използва мен и моето тяло отново. IAAF ме използва, за да експериментира. Разтревожена съм, че други жени атлетки ще се чувстват принуждавани от IAAF да приемат медикаменти. Няма да позволя това да се случи отново\", допълни Семеня", "date": "2019.06.18", "title": "Кастер Семеня обвини лекоатлетическата федерация, че я използва като \"морско свинче\""}
{"url": "https://www.dnevnik.bg/bulgaria/2019/06/18/3927006_zaradi_bivolu_reporteri_bez_granici_iskat_obiasnenie/", "text": "\"Репортери без граници\" призовават българската прокуратура да обясни абсурдното съдебно разследване, което е заведено срещу двама разследващи журналисти, разкрили скандални сделки с недвижими имоти, в които са замесени високопоставени държавни служители, сред които и главният прокурор Сотир Цацаров. Международната неправителствена организация посочва в декларация, че гледа на това съдебно разследване като на \"груб опит за сплашване на журналисти\", чиято цел е да ги възпре от по-нататъшни разкрития. От \"Репортери без граници\" посочват, че действията срещу Асен Йорданов и Атанас Чобанов от сайта за разследваща журналистика \"Биволъ\" са били заведени уж въз основа на сигнал от антикорупционната НПО \"БОЕЦ\". В него се твърдяло, че двамата журналисти преди години са си закупили недвижими имоти на сериозно занижени цени. От \"БОЕЦ\" обаче отричат публикуването на въпросния сигнал и са подали молба за установяване на автентичността на текста. Йорданов и Чобанов са заявили пред \"Репортери без граници\", че няма никакви основания за обвиненията срещу тях. Организацията посочва, че те са публикували нотариално заверени декларации, от които личи, че покупката на техните скромни недвижими имоти е била извършена по напълно редовен начин. Въпреки това Йорданов е бил разпитан в Генералната дирекция на полицията на 13 юни. \"Репортери без граници\" наричат съдбеното разследване срещу Йорданов и Чобанов \"измислено\" и предполагат, че навярно е било предизвикано от разследвания, които \"Биволъ\" започна да публикува през март. Те показват, че отдавнашни членове или сътрудници на управляващата партия ГЕРБ на премиера Бойко Борисов са придобили недвижими имоти на стойност, значително по-ниска от пазарната. Към кръга на лицата, които са замесени в т.нар. \"Апартаментгейт\", спада и главният прокурор Сотир Цацаров, за когото се предполага, че е закупил на силно занижена цена къща край град Пещера. \"Загрижени сме от начина, по който се използват напълно измислени обвинения с цел да бъде запушена устата на разследващите журналисти. Ние настояваме прокуратурата да изясни мотивите за обвиненията срещу двамата\", заяви Паулине Адес-Мевел, ръководителка на отдела за ЕС и Балканите към \"Репортери без граници\". \"Докъде ли още биха могли да стигнат враговете на свободата на печата, за да запушат устите на разследващите журналисти, щом като си измислят обвинения за наркотици, какъвто беше случаят в Русия, или оплаквания за корупция, както сега в България?\", се питат от организацията. Опитите на държавата да затруднява работата на журналисти и да ги притиска икономически, са още по-обезпокоителни, като се има предвид, че се координират от близки до правителството медии на олигарха Делян Пеевски, какъвто е вестник \"Труд\". В началото на юни именно там бе публикувана анонимна статия, съдържаща измислените обвинения срещу Чобанов и Йорданов, се посочва още в декларацията. Примерите за притискане на журналисти се множат. Росен Босев, репортер на икономическия вестник \"Капитал\", беше осъден на 21 май за клевета срещу бившия шеф на Комисията за финансов надзор (КФН), пише още в декларацията. \"Репортери без граници\" са загрижени и от случая с Христо Гешов, разследващ журналист на сайта \"Зов Нюз\", който \"беше отвлечен от непознато лице и върнат едва след като сайтът изтри неговия материал, съдържащ обвинения за нелегална ВиК система в град Троян\", посочват от организацията. В наскоро публикуван доклад на ЕК се казва, че през последното десетилетие България не е постигнала значим напредък в борбата срещу корупцията. В световната класация на \"Репортери без граници\" за свободата на печата през 2019 година България заема 111-то място от общо 180.", "date": "2019.06.18", "title": "Заради \"Биволъ\": \"Репортери без граници\" искат обяснение от българската прокуратура"}
{"url": "https://www.dnevnik.bg/evropa/2019/06/18/3927008_glasuvane_dnes_pribliji_boris_djonsun_do_posta_premier/", "text": "Борис Джонсън, фаворит за мястото на британския министър-председател Тереза Мей, спечели най-много гласове на днешния втори тур от гласуването за водач на Консервативната партия. Освен него за следващия тур се класират още четирима кандидати, предаде \"Ройтерс\", цитирана от БТА. Джонсън, бивш кмет на Лондон и бивш външен министър, получи 126 гласа. Действащият шеф на външното ведомство Джереми Хънт отново остана втори - с 46 гласа, а трети е министърът на околната среда Майкъл Гоув, с 41 гласа. Министър на международното развитие Рори Стюарт е четвърти с 37 гласа, а министърът на вътрешните работи Саджид Джавид - пети, с 33 гласа. Шестият кандидат - бившият министър по въпросите на Брекзит Доминик Рааб - отпадна, тъй като не събра необходимия на това гласуване минимум от 33 гласа. Сега за оставащите в надпреварата предстоят нови гласувания, докато кандидатите бъдат сведени до двама, а тогава членовете на Консервативната партия в страната ще решат кой да стане техен лидер и следващ премиер на страната.", "date": "2019.06.18", "title": "Гласуване днес приближи Борис Джонсън до поста премиер на Великобритания"}
{"url": "https://www.dnevnik.bg/politika/2019/06/18/3927013_centralnata_izbiratelna_komisiia_reshi_emil_radev_da/", "text": "Централната избирателна комисия реши Емил Радев да стане европейски депутат от ГЕРБ. Той беше на осмо място в листата на победилата партия на изборите на 26 май, която вкара шестима евродепутати в европейския парламент, в това число Александър Йорданов от подкрепилия ги СДС. Радев обаче заминава за Брюксел, след като водачът на листата  Мария Габриел предпочете  да довърши мандатът си на еврокомисар, вместо да става евродепутат, а  Лиляна Павлова беше номинирана  от правителството за вицепрезидент и член на Управителния комитет на Европейската инвестиционна банка (ЕИБ). Емил Радев беше евродепутат и в предходния парламент. Любопитна подробности е, че в деня, в който Мария Габриел обяви решението си да не става евродепутат, говорителят на ЦИК Александър Андреев обяви, че след като комисията вече е издала своето решение, за това кои българи отиват в Брюксел, Габриел ще трябва да декларира отказът си в европейския парламент и тогава да бъде обявен нейният заместник. След днешното решение на ЦИК списъкът на българските евродепутати изглежда така: Андрей Ковачев Андрей Новаков Ева Майдел Александър Йорданов Емил Радев Елена Йончева Сергей Станишев Петър Витанов Цветелина Пенкова Иво Христов Илхан Кючюк Искра Михайлова Атидже Алиева-Вели. Ангел Джамбазки Андрей Слабаков Радан Кънев", "date": "2019.06.18", "title": "Централната избирателна комисия реши Емил Радев да стане евродепутат от ГЕРБ"}
{"url": "https://www.dnevnik.bg/sport/2019/06/18/3927011_video_djitbol_po_frenski/", "text": "Беноа Пер и Жо-Вилфред Цонга са професионални тенисисти, но това не им пречи да създават шоу за публиката. Двамата французи показаха добро настроение в мача си от първия кръг в Хале, като впечатлиха с футболните си умения. В началото на втория сет Пер сервира, но изпусна ракетата си. Топката беше върната от Цонга, а съперникът реши да я поеме с крак. За 20 секунди двамата размениха подавания през мрежата с игра на джитбол. \"Заради това те са световни шампиони\" и \"Напред сините\" бяха част от реакциите в социалните мрежи като препратка към спечелената световна титла по футбол от френския национален отбор преди година.", "date": "2019.06.18", "title": "Видео: Джитбол по френски"}
{"url": "https://www.dnevnik.bg/sviat/2019/06/18/3927016_trum_nominira_nov_id_ministur_na_otbranata/", "text": "Президентът Доналд Тръмп съобщи днес, че изпълняващият длъжността министър на отбраната на САЩ оттегля номинацията си да оглави Пентагона. Съобщението дойде в туит от президента, който заяви, че Патрик Шанахан е свършил \"чудесна работа\", но ще се оттегли, \"за да посвети повече време на семейството си\", предаде \"Асошиейтед прес\", цитирана от БТА. Президентът добави, че министърът на сухопътните сили Марк Еспър ще бъде новият и.д. министър на отбраната. \"Познавам Марк и нямам съмнение, че той ще свърши фантастична работа\", написа Тръмп във втори туит по темата. Постът начело на Пентагона не е зает постоянно,  откакто ген. Джеймс Матис се оттегли  през януари след различия в политиката с Тръмп. Американският президент съобщи през май, че ще номинира Шанахан, но формалният процес на утвърждаването на номинацията в Сената необяснимо се забави. Шанахан, бивш шеф във \"Боинг\",  ръководеше Пентагона , като изпълняващ длъжността от 1 януари - необичайно положение за може би най-чувствителната позиция в кабинета, отбелязва АП.", "date": "2019.06.18", "title": "Тръмп номинира нов и.д. министър на отбраната, предишният се оттегли преди да е одобрен"}
{"url": "https://www.dnevnik.bg/bulgaria/2019/06/18/3926888_obvinenieto_sreshtu_evgeni_krusev_za_remonta_na_grafa/", "text": "Прокуратурата е внесла в съда обвинителния акт срещу бившия заместник-кмет на Столичната община Евгени Крусев. На 4 декември 2018 г. Евгени  Крусев подаде оставка  като заместник-кмет по транспорта на Столична община заради това, че е обвинен за длъжностно престъпление заради ремонта на \"Граф Игнатиев\". Разследването е приключило и обвинителният акт е внесен миналата седмица, съобщи заместник главният прокурор Иван Гешев. Предстои съдът да се прознесе дали да насрочи делото за разглеждане в заседание или да го върне на прокуратурата, ако намери основание за това. На 23 октомври м.г. започна разследването по информация за това, че проектът за трамвайното трасе по централната софийска улица е променен след сключването на договор с изпълнителя. На 5 ноември до главния прокурор постъпи и сигнал от кмета на София Йорданка Фандъкова с приложени документи и резултати от извършена по нейно разпореждане проверка по случая. Обвинението на Крусев е , че е нарушил служебните си задължения, като е променил условията на обществената поръчка за ремонта. Според прокуратурата бившият зам.-кмет е нарушил Закона за обществените поръчки, като е предприел впоследствие съществено изменение на сключения договор с \"Джи Пи Груп\". Бил е изготвен нов инвестиционен проект и било е променено издаденото разрешение за строеж, включително и за полаганата виброизолационна система с такива, заради която другият участник в обществената поръчка е бил отстранен. Прокуратурата твърди, че заради всички тези действия на Евгени Крусев е имало възможност да настъпят вреди за над 5 млн. лева - заради нередности по поръчката би могло да бъде отменено изцяло финансирането на проекта по оперативна програма \"Региони в растеж\". Според бившия зам.-кмет промяната е станала след санкция на експертен съвет от 29 души и не е негово еднолично решение. Евгени Крусев е на свобода срещу най-леката мярка за неотклонение \"подписка\".", "date": "2019.06.18", "title": "Обвинението срещу Евгени Крусев за ремонта на \"Графа\" влиза в съда"}
{"url": "https://www.dnevnik.bg/photos/2019/06/18/3926875_snimka_na_denia_s_kucheshki_vpriag_prez_topiashta_se/", "text": "Тази снимка от миналия вторник е повече символична, отколкото да илюстрира научни факти, казва авторът ѝ. И все пак направеният в Северозападна Гренландия кадър на Стефен Олсен от Датския метеорологичен институт попадна във водещи медии като илюстрация за необичайно топлото време в района. Екипът преминава с кучешки впряг през фиорд, покрит с 1.2 м лед, който се е пропукал и през цепнатините е излязла вода. Олсен описва, че с шейни е най-удобният начин за събиране на апаратура, но тази година топъл южен въздух (в района на снимката температурата е 15-17 градуса, а на места в Гренландия надхвърли 22 градуса) е изтънил леда и той се е напукал. Подобна гледка може да се види в края на юни или юли и напомня на моделите, показващи едновременно намаляване на задържането на морския лед около острова. Това затруднява живота на местните общности, разчитащи на леда за придвижване, лов и риболов.", "date": "2019.06.18", "title": "Снимка на деня: С кучешки впряг през топяща се Гренландия"}
{"url": "https://www.dnevnik.bg/sport/2019/06/18/3926874_ludogorec_zapochva_sreshtu_ungarskiia_shampion_v_evropa/", "text": "Лудогорец\" ще играе с шампиона на Унгария \"Ференцварош\" в първия квалификационен кръг на Шампионската лига. Осемкратният първенец на България изтегли този съперник от останалите си възможности \"Судува\" (Литва), \"Клуж\" (Румъния), \"Номе Калиу\" (Естония) и арменския \"Арарат\". В първия мач тимът е домакин в Разград, като срещата ще бъде на 9 или 10 юли. На 17/18 юли е гост в Будапеща. Макар да не беше тимът с най-висок коефициент от непоставените, \"Ференцварош\" е най-тежкият съперник, който разградчани можеха да изтеглят на тази фаза от турнира. \"Лудогорец\" започва своя осми сезон в Европа. Дотук тимът е с положителен баланс – 26 победи, 23 равенства и 25 загуби. Головата разлика на разградчани е 101:87. След промяната на правилника в европейските турнири за втори пореден сезон \"Лудогорец\" започва от първия квалификационен кръг в Шампионската лига. През миналата година съставът победи северноирландския \"Крусейдърс\", но след това отпадна във втория кръг от \"МОЛ Види\". \"Лудогорец\" продължи участието си в Лига Европа, където преодоля последователно \"Жрински\" (Мостар) и \"Торпедо\" (Кутаиси), за да влезе и в групите. От 2012 г. насам само два пъти тимът е пропускал да се класира за груповата фаза на един от двата европейски турнира – сезон 2012-2013 и 2015-2016. През уикенда един от двамата собственици на \"Лудогорец\"  Георги Домусчиев обяви , че целта през настоящия сезон е именно влизане в групите на Шампионска лига или Лига Европа. През миналия сезон унгарски съперник спря тима в Шампионската лига, след като \"Лудогорец\" загуби от \"МОЛ Види\". Срещата в Разград завърши наравно, а гостуването в Унгария беше загубено. Кой е съперникът През миналия сезон \"Ференцварош\" си върна титлата в унгарския шампионат за пръв път от сезон 2015-2016 и едва за втори в последните 15 години. Най-големият отбор в страната се представи на високо ниво през сезона и завърши с 13 точки пред втория \"МОЛ Види\", като допусна само пет загуби в рамките на 33 кръга. \"Ференцварош\" се отличава с нападателния си стил на игра и силното си нападение. Голмайстор на шампионата стана италианецът Давиде Ландзафаме, който завърши с 16 попадения, а Роланд Варга добави 12 за шампионите. До момента съперникът на \"Лудогорец\" си е осигурил само едно ново попълнение – вратарят Давид Гроф (30 г.), който идва от \"Хонвед\". В тима на \"Ференцварош\" е и Руй Педро, който преди години игра в ЦСКА. Португалецът прекара последните шест месеца под наем в \"Халадаш\". Треньор на унгарския гранд е украинецът Серхий Ребров. Славният нападател от близкото минало пое \"Ференцварош\" през миналия август, след като тимът не успя да се класира в групите на Лига Европа. Ребров има 35 мача начело на тима, в които записа 23 победи, пет равенства и седем загуби (65.7% успеваемост). Головата разлика на отбора при него е 72:28. В дербитата през сезона \"Ференцварош\" записа само една победа над прекия си конкурент за титлата \"МОЛ Види\". \"Ференцварош\" се слави и със своите фенове, като има най-голямата подкрепа в Унгария. Домакинските срещи на тима през сезона бяха най-посетените, като средната посещаемост на \"Групама арена\" е 10 715 души, а най-ниската записана 6771. \"Ференцварош\" бележи и 18% ръст на посещаемостта на двубоите си. Често феновете на тима носят и наказания на клуба заради хулигански прояви, както и заради прояви на расизъм. След отварянето на новия стадион в Будапеща всички присъстващи са проверявани със скенери на входовете. Това доведе до намаляване на внасяната пиротехника на съоръжението, а в резултат дълго време най-голямата фенска фракция бойкотираше срещите. От последния сезон ситуацията с ръководството беше разрешена.", "date": "2019.06.18", "title": "\"Лудогорец\" започва срещу унгарския шампион в Европа"}
{"url": "https://www.dnevnik.bg/sviat/2019/06/18/3926904_novozelandec_vleze_v_zatvora_za_spodeliane_na_video_ot/", "text": "Новозеландецът Филип Арпс получи присъда от 21 месеца затвор заради това, че е споделил в интернет видеото, на което на живо се предаваше терористичното нападение срещу мюсюлмани в град Крайстчърч. Той разпратил видеото до 30 души, както и да приятел с молба да го обработи така, че да включва гледка като през оптичен мерник и брояч на убитите след всеки смъртоносен изстрел. Местно издание съобщи ,че подсъдимият възнамерявал да разпространява такъв \"страхотен\" вариант за избиването на 51 души в джамия и ислямски център през март. Според съдията в публикациите на Арпс се виждало, че ненавижда мюсюлманите и че това, което е извършил, е престъпление от омраза. Проява на \"особена жестокост\" е било намерението му да продължи да споделя записа в дните след трагедията, потресла страната и света. Съдията отказа да направи публично достояние какво се съдържа в заключението преди произнасянето на присъдата, защото това щяла да се възприеме от осъдения като особена чест за него. Това не е първото провинение на 44-годишния предприемач, признал се за виновен през април. През 2016 г. той бе осъден за това, че е оставил свинска глава на оградата на нападнатата по-късно джамия.", "date": "2019.06.18", "title": "Новозеландец влезе в затвора за споделяне на видео от атентат"}
{"url": "https://www.dnevnik.bg/evropa/2019/06/18/3926896_berlin_shte_zamrazi_naemite_za_5_godini/", "text": "Управата на Берлин одобри петгодишно замразяване на цените на наемите, чиято цел е да се овладеят нарастващите жилищни разходи в германската столица, предаде \"Ройтерс\". Решението бе взето след натиск от гневни жители, според които градът е станал прекалено скъп. Сенаторът за градско развитие и настаняване в Берлин заяви, че петгодишното замразяване, което е планирано да влезе в сила през януари 2020 г., ще се прилага със задна дата от 18 юни. Мярката, изглежда, цели да се попречи на хазяите да вдигнат наемите преди превръщането на новите правила в закон. Недоволството от  все по-високите наеми  на жилищата в Германия изкара през тази пролет десетки хиляди германци на протести в различни градове на страната. Според актуално проучване, поръчано от Лявата партия и цитирано от \" Дойче веле \", през последните 5 години наемите са скочили с 11.4%. На този фон все по-отчетливо се чуват призиви за ограничаване на властта на наемодателите. Мюнхен води класацията на германските градове с най-скъпа жилищна площ - там квадратният метър излиза средно близо 18 евро. Следват Франкфурт на Майн с малко над 14 евро, и Щутгарт с малко под 14 евро за квадратен метър. В Берлин средният \"студен\" наем (сам за отдадената жилищна площ) възлиза на 6.72 евро за квадрат, а най-ниски са наемите Варщайн, провинция Северен Рейн-Вестфалия - средно 4.64 евро за квадратен метър, според т.нар. огледало на наемите, показващо колко е средният наем за даден район или населено място. Около 40 хил. души на година са се премествали в Берлин през последното десетилетие, а наемите са се увеличили повече от двойно от 2008 г., според проучване на онлайн жилищния портал immowelt.de. За трудната ситуация допринесе и рекордният приток на бежанци през 2015 г. Около 85% от берлинчаните живеят под наем. През април хиляди жители на германската столица  протестираха срещу растящите наеми  и настояха общинският съвет да експроприира повече от 200 хил. апартамента, собственост на големи частни компании. Правителството на Берлин ще подготви законопроект, който ще бъде внесен в градския парламент до 15 октомври, като целта е да влезе в сила през януари. \"Ройтерс\" отбелязва, че макар наемите да са се увеличили, те все още са по-ниски в сравнение с тези в Лондон и Париж.", "date": "2019.06.18", "title": "Берлин ще замрази наемите за 5 години"}
{"url": "https://www.dnevnik.bg/sport/2019/06/18/3926902_cska_sreshta_chernogorci_v_liga_evropa_levski_shte/", "text": "ЦСКА ще играе срещу черногорския \"Титоград\" в първия квалификационен кръг на Лига Европа. Това отреди жребият за втория по сила турнир в Европа, който беше теглен в централата на УЕФА. Съперникът на червените е стар познайник на \"Лудогорец\", който българският шампион срещна преди няколко години. Първият двубой е в София. Другите възможности пред ЦСКА бяха \"Флора Талин\" (Естония), \"Торпедо\" (Грузия), \"Сант Жулия (Андора) или \"Европа\" (Гибралтар). От първия кръг започва и \"Левски\", като съперникът на сините е словашкия \"Ружомберок\", който през миналия сезон завърши на трето място в местния шампионат. Съставът остана на 24 точки зад шампиона \"Слован\" (Братислава) и на седем зад \"Дунайска стреда\". В първия си мач на 11 юли \"Левски\" е домакин на стадион \"Георги Аспарухов\". Реваншът е в Словакия седмица по-късно. Сините изтеглиха словашкия опонент сред другите възможности - \"Хибърниънс\" (Малта), \"Академия Пандев\" (Македония), \"Сперанта Ниспорени\" (Молдова) и \"Зета\" (Черна гора). Третият български тим в Лига Европа \"Локомотив\" (Пловдив), който спечели Купата на България, започва от втория предаврителен кръг. Жребият за него ще бъде теглен в сряда. Червените срещу \"романтиците\" ЦСКА се изправя срещу един от добре познатите черногорски отбори – ОФК \"Титоград\", който доскоро беше известен като \"Младост\". Съперникът на червените завърши четвърти в последния сезон в местното първенство, на 27 точки зад шампиона \"Сутиеска\". Прякорът на тима е \"романтиците\". Съставът от Подгорица има едва пет участия в европейските клубни турнири, в които записва общо 18 мача – шест победи, четири равенства и осем поражения. \"Титоград\" е бивш съперник на \"Лудогорец\" в квалификациите на Шампионската лига. През сезон 2016-17, точно след като беше станал шампион, тимът записа две поражения от разградчани с общ резултат 0:5. Най-доброто представяне на \"Титоград\" е стигането на третия предварителен кръг в Лига Европа през сезон 2013-14, където тимът отпадна след две загуби от \"Севиля\". Междувременно във вторник ЦСКА изигра и контрола, с която сложи край на лагера си в Тетевен. Червените победиха втородивизионния \"Локомотив\" (Горна Оряховица) с 3:0 попадения на Али Соу и Жанио Бикел и автогол на Мартин Сандов. Добре за тима се представи новото попълнение Денис Давидов. \"Доволен съм от новите попълнения. Има играчи, които са пълни професионалисти, това е добре, доволен съм, надявам се да засилят конкуренцията, но ще играят най-добрите. В Австрия ще продължим да работим и се надявам за мочевете в Лига Европа да сме готови\", каза след срещата консултантът в червения лагер Люпко Петрович. \"Левски\" отново в Словакия \"Левски\" ще пътува до Словакия, която е една от най-негостоприемните дестинации за сините в евротурнирите. От четири съперника дотук \"Левски\" е отстранявал само \"Артмедия\" през сезон 2005-06. \"Жилина\", \"Слован\" (Братислава) и Спартак\" (Търнава) се оказаха непреодолими съперници за българския тим. Съперникът на \"Левски\" има скромен опит в европейските турнири, като е изиграл едва 16 срещи от 2001 г. насам. \"Ружомберок\" има четири победи, две равенства и 10 поражения. Голмайстор на състава е босненецът Изи Тандир. В тима на \"Ружомберок\" играят предимно чешки и словашки футболист, както и трима чужденци от Албания, Босна и Македония.", "date": "2019.06.18", "title": "ЦСКА среща черногорци в Лига Европа, \"Левски\" ще пътува до Словакия"}
{"url": "https://www.dnevnik.bg/sport/2019/06/18/3926620_zareden_s_novi_nadejdi_grigor_dimitrov_izliza_za/", "text": "С мач срещу канадския тийнейджър  Феликс Оже-Алиасим  Григор Димитров започва сезона на трева. Двамата се изправят един срещу друг в среща от първия кръг на турнира от сериите 500 в \"Куинс\". Двубоят на Димитров е последен в програмата на централния корт. Състезателният ден откриват Стан Вавринка и Даниел Еванс в 14 часа българско време. След това са двубоите Хуан Мартин дел Потро – Денис Шаповалов и Стефанос Циципас – Кайл Едмънд. Очаква се сблъсъкът между Димитров и Оже-Алиасим да започне след 19 часа българско време. Турнирът в \"Куинс\" е предаван по \"Макс спорт 1\". Дотук  Димитров  никога не е играл срещу Алисим. Канадецът направи пробив през миналата година, когато влезе и в основната схема на US Open. Съперникът на Димитров вече натрупа инерция на трева, като стигна до финала на турнира в Щутгарт. Там Оже-Алиасим загуби от Матео Беретини 4:6, 6:7 (11). Макар и само на 18 години канадецът вече е №21 в света. От началото на годината той участва на три финала в турнири от АТП, като загуби всеки от тях. Балансът на канадския тийнейджър през годината е 23 победи и 13 загуби, а на българина 11 успеха и девет поражения. С турнира в \"Куинс\" Димитров ще се готви за началото на \"Уимбълдън\" (1 юли). През миналата година в надпреварата българинът достигна до втори кръг, където загуби от Новак Джокович. \"Предвид последните няколко месеца наистина си пожелавам да мога да кажа, че се връщам към формата, която търсех. Развълнуван съм винаги когато започва сезонът на трева. Дойдох тук малко по-рано, за да се подготвя. Сега ще гледам как се представям във всеки отделен мач и ще опитвам да играя добър тенис\", каза Димитров  преди турнира . Бившият №3 в света е зареден с енергия и настроен положително. \"Знам, че ако продължа в същия дух, резултатите ще се върнат.\" Какво предстои за Григор Димитров в сезона на трева четете  тук .", "date": "2019.06.18", "title": "Зареден с нови надежди, Григор Димитров излиза за първия си мач на трева"}
{"url": "https://www.dnevnik.bg/analizi/2019/06/18/3926586_ne_reformirai_tova_7_argumenta_sreshtu_ideite_za/", "text": "Не е измислен начин да поправиш нещо, което не е счупено. През 1977 г. бюджетарят на президента Джими Картър предлага тази житейска мъдрост (\"if it ain’t broke, don’t fix it\") да стане водещ принцип на държавното управление. И пояснява, че основният проблем при политиката е, че \"поправя\" неща, които не са счупени, като ги разваля, и не поправя неща, които не работят. Точно такава е идеята на БСП и ДПС за различни ДДС за хляб, лекарства и още нещо. На тях им е простено да се правят на приятели на народа. На него пък му е простено да се оставя да го водят за носа. Но не е простено на грамотната публика да подкрепя това умишлено лицемерно предложение. . Този данък не е основен мотив да се потребява или не която и да е стока и услуга. Както пише във втория урок по икономика, цената се определя от търсенето и предлагането. В това съотношение се намесват хиляди други фактори, свързани с доходи, мода, ограничения на ползване и доставка, регулиране, използване на заместители и използване на дадена стока като заместител за други стоки и услуги.   През 1965 г., когато няма нормални цени на хляба, т.е. цената му е нещо като \"данък хляб\" (умишлено поддържан на ниско равнище), в България, по домовете – не в ресторантите (малко на брой) и столовете по предприятия и учреждения, се потребява три пъти повече хляб, отколкото през 2018 г. Най-вероятно с това огромно количество хляб са се изхранвали не само хората, но и магаретата, кокошките и другата стока в хорските дворове. За последните 25 години потреблението на хляб е намаляло около два пъти. Намаляването започва преди въвеждането на ДДС през 1992 г. и с изключение на 2010 г. се потвърждава като тенденция всяка година.    също не се забелязва нито един проблем от страната на потреблението. Преди две години, по повод съответната статистика, имаше радостни възгласи в медиите, че България \"не е на дъното\" на класациите по четене на книги. За последните девет години цените на книгите растат средно с около 3% на година, а броят на отпечатаните книги – с по 5%. Печалбите на издателите са относително постоянни, а броят на четящите нараства. (Тук основният фактор е работата – ако имаш работа, четеш повече.) Това не означава, че се увеличават тиражите. При съвременните технологии издателите печатат само толкова, колкото поема пазарът. По това книгите се различават от много други стоки. С лекарствата, въпреки забрани, ограничения, вредна (понякога смъртоносна) политика на държавните органи, картината е още по-ясна: за десет години цените са намалели с 4%, през 2018 г. увеличението им е с 0.1% - над 20 пъти по-ниско от средната инфлация. През 1997 г. продължителността на живота е до равнището на 1969 г. След 1998 г. тя се е увеличила с 4.5 години. На последните десетина години дължим 4/5 от подобрението за последните 50 години. При смъртността има пръст и Господ, но е ясно, че и медицината, и качеството на живот, и това на лекарствата се подобрява.  ако всичко е наред, те се продават по-малко. Остава въпросът кой освен политиците би счечелил от различните ДДС-та. На първо място това ще са хлебарите и мелничарите. Отрасълът е доста ограничен като брой фирми и собственици, с него са свързани и политици и министри. Един от ефектите ще бъде, че те затварят процеса – хем получават нещо от земеделските субсидии, хем за известно време ще се увеличат крайните печалби от продажба на хляб. Подобно предчувствие кара и други производители да застанат на опашка пред кабинетите на БСП и ДПС.   Един от принципите на фискалната политика е, че онова, което субсидираш, го получаваш в повече. Субсидираш глупост, получаваш повече глупост. И обратното. Освен това е ясно, че субсидираш уж един, а винаги печели някой друг. Тъй като регулирането на търсенето и предлагането, цените, е най-глупавото възможно регулиране, по-страведливо е данъците да са ценностно неутрални, равни за всички. С ДДС би се получило, че онези, които потребяват повече, ще спестят повече от всички останали и ще станат малко по-богати. За другите относителното състояние ще е по-лошо и в смисъл на качество на потребяваните стоки. Цената на качествения хляб няма да се промени от размера на този данък. При по-некачествения спадът на цената ще е по-съществен. Но трябва ли да се яде повече некачествен хляб и дори повече хляб изобщо – това е тема, от която политиците не се интересуват. Същото е и с лекарствата и книгите. По-ниският ДДС не дава гаранции, че ще има измислени, доставени и купени по-добри книги и лекарства.  Никой не може да каже къде точно започва производството на една стока и услуга. Например ще включите ли дърводобива и въглищарството в производството на класическия молив с графит? За всяка стока и услуга възникват подобни въпроси, които, първо, не могат да бъдат регулирани, второ, ако бъдат регулирани, ще увеличат решенията по усмотрение на данъчните власти. Първите, които печелят, са пак политиците: не само, че пред вратата им ще има опашка и от други отрасли, които ще искат намаление на ДДС, но тъжителите ще искат и повече подробности в регулирането. Това ще защити вече започналите бизнес на дадено поприще от онези, които тепърва искат да навлезнат на пазара. Политиците се правят, че не разбират, че конкуренцията е лява идея. От нея и либерализацията печелят предимно малоимотните, защото получават повече по-качествени стоки на по-ниски цени, а на другите им е безразлично колко струва едно или друго. Вследствие на защитата на производителите ще нараснат разходите на потребителите.   , след 2012 г. събираемостта на ДДС значително се подобрява - сумата на \"загубите\" от него спада почти 3.5 пъти. Това е така по много причини, но на първо място защото след спада на потреблението през 2009-2010 г., то след 2013 г. расте поради ръст на доходите и заетостта.  опашка за други по-ниски ставки по ДДС измами от платците и корупция при данъчните служители  демонтаж и на равния (плоския) данък, защото ще намалеят приходите по линия на ДДС и ще се търси компенсация чрез увеличаване на преките данъци намаляване на бюджетните приходи и поради тази причина намаляване на доходите на хората със средни и ниски доходи отлив на капитали и хора.", "date": "2019.06.18", "title": "Не реформирай това: 7 аргумента срещу идеите за промяна на ДДС"}
{"url": "https://www.dnevnik.bg/sviat/2019/06/18/3926592_albaniia_planirala_manipulirane_na_izborite_predi_2_g/", "text": "Управляващите социалисти на премиера Еди Рама са имали \"систематичен план\" за манипулиране на изборите през 2017 г., включващ \"фалшифициране на изборите, купуване на гласове и репресии срещу опозиционни гласоподаватели\". Това твърди  германският таблоид \"Билд\" , публикувал преди седмици и записи, според които обвинен за наркотрафик в Дуръс казва на представител на социалистите как е планирал да накара привърженици на опозицията да гласуват за управляващите и да помогне на свой приятел да стане депутат. \"Една от най-красивите страни, но и най-назадничавите в Европа,\" заплашва да се превърне в опасност за слабите Балкани и то не само заради корупцията и наркотиците. \"Корупцията е нещо нормално, също и купуването на гласове,\" продължава изданието. Депутати, министри и премиер Новите записи, които \"Билд\" публикува, според вестника показват, че на извънредните избори в община Дибра през септември 2016 г. в схемата са участвали не само престъпни групи, но и държавни представители, депутати, министри и самият Рама. Според тях представител на вътрешното министерство (единият заемал преди това висок пост в партията в Дибра) и бивши и действащи депутати на социалистите. Според един от записите представителят на министерството (по това време) Арбън Кеши, сега началник на отдела за икономически престъпления на полицията в Дибра, е разговарял с Рама, за да му каже, че изборите вървят \"в рамките на очакванията\", а премиерът отговаря: \"Мислиш, че си постигнал целта, нали?\" В отговор Кеши заявява: \"Така мисля. На базата на това, което получавам от комисарите (в центровете за гласуване), го постигнахме. На друг запис се чува как Артан Гачи, бивш депутат, разговаря с Кеши и му изказва благодарности от името на премиера, заявил (според Гачи), че събеседникът му \"го е оправил и е отговорен за всичко тук\". Последващи записи показват, че Кеши е купувал гласове, пряко или чрез посредници, използвал е учители, за да окаже натиск върху семействата, за да гласуват за партията и е работил, за да наруши тайната на вота на опозиционни представители. Не всички записи са публикувани. \"Билд\" обаче обяснява, че достъпните замесват поне няколко депутати и министри. \"Макар албанки прокуриори да знаят за записите от години... досега не е имало никакви действия срещу някои от принадлежащите към тези банди политици, чиновници и мафиоти.\" Решението на ЕС Публикацията се появи в първия ден от седмицата, когато на Европейския съвет трябва да се вземе решение дали да се проправи пътят за начало на преговори с Албания и Северна Македония. Според много източници това може да не се случи поне до септември, но е много вероятно само Скопие да получи \"зелена светлина\" от лидерите на съюза заради ситуацията в Тирана. В навечерието на съвета Рама каза в интервю за катарската телевизия  \"Ал Джазира\" , че макар Албания да не е готова за Европейския съюз, тя може да започне преговори. По същото време страната обяви, че е разбила голяма мрежа за трафик на мигранти в Европейския съюз, а парламентът прокара закони, които трябва да подобрят законодателството срещу пране на пари - опит, според агенция \"Ройтерс\", да бъдат убедени страните в ЕС да започнат преговори. Все по-напрегнато Материалът бе водеща новина в повечето емисии на албанските телевизии. Снощи Рама обяви, че ще съди автора ѝ, журналиста Петер Тийде, при това \"в германски съд в тази благословена държава, където правосъдието не е игра на тайни разследвания и достойнството на хората и държавите се уважава като ценност, която никой не може да урони.\" \"Да видим кой е прав и кой - не в тази история на неправедливост,\"  написа  премиерът в \"Туитър.\" \"Искате да ме съдите?... Записите са истински. Или се съмнявате в материала на прокурорите,\"  попита го  Тийде. \"В Албания не можете да ме съдите: кой съд работи? Радвам се, че признахте това.\" Междувременно нараства напрежението между Рама и президента Илир Мета,  решил да отмени изборите  на фона на неспирни протести на опозицията от няколко месеца. Отговорът на парламента, в който доминират управляващите, бе да анулира указа му, а премиерът обеща да задейства в четвъртък процедура по остраняването на Мета, за която той има нужното мнозинство според бивш албански дипломат, с когото \"Дневник\" разговаря в Тирана.", "date": "2019.06.18", "title": "Албания планирала манипулиране на изборите преди 2 г. със знанието на премиера, твърди \"Билд\""}
{"url": "https://www.dnevnik.bg/sport/2019/06/18/3926619_levski_zapochna_selekciiata_s_grucki_zashtitnik/", "text": "Централният защитник Янис Каргас е първият нов футболист в  \"Левски\"  по време на летния трансферен прозорец. Късно вечерта в понеделник сините обявиха привличането на 24-годишния бранител. Каргас подписа с тима за срок от три години. Футболистът идва като свободен агент от елитния гръцки ПАС (Янина). Договорът му с настоящия му тим изтича и \"Левски\" няма да плаща трансферна сума. Престоят му в клуба е кратък, като той се е присъединил към ПАС през февруари от белоруския \"Динамо\" (Брест). В кариерата си Каргас е играл още за \"Кавала\", \"Фостирас\", \"Платаниас\", \"Панахайки\" и \"Паниониос\". През миналия сезон футболистът има изиграни едва 11 мача. Каргас премина медицински прегледи в събота, като преговори за личните условия между футболиста и клуба забавиха официалното подписване на договора. \"Левски\" се нуждаеше от централен защитник, след като се раздели с Давид Яблонски, а Холмар Ейолфсон се завръща след тежка контузия. Сините търсят усилено и вратар, който да се конкурира с титуляра Николай Михайлов. Дотук новият треньор Петър Хубчев  освободи десет играчи  от тима, който игра през миналия сезон. Във вторник сините заминават на подготвителен лагер в Австрия, където ще изиграят четири контроли.", "date": "2019.06.18", "title": "\"Левски\" започна селекцията с гръцки защитник"}
{"url": "https://www.dnevnik.bg/bulgaria/2019/06/18/3926452_deloto_evn_edno_nishto_zatrupano_s_kilogrami_dokumenti/", "text": "Ако сме мислели, в резултат на житейски опит, че и най-ценната, и най-лошата стока може да бъде продадена само на онази цена, която някой е готов да плати за нея, сме се лъгали. Така излиза след осем заседания в Специализирания наказателен съд по т.нар. дело \"ЕВН\" (EVN), или за приватизацията на държавния дял на електроразпределителното дружество. Ако съдим по формулираните обвинения и по въпросите на прокурорите в съдебната зала, то понятията борсова продажба и пазар се разминават тотално със съдържанието им не само с езика на специалистите, а дори и с Българския тълковен речник. Започналият в началото на март съдебен процес придоби по-широка известност като \"делото срещу Иво Прокопиев, Симеон Дянков и Трайчо Трайков\" (трима от шестима обвиняеми). Пакетирането му по този начин беше сред първите сигнали, че това не е типично разследване, а процес за медийна употреба, за тормоз и назидание.  Имената на тези трима обвиняеми, от които единият (Иво Прокопиев) е и съиздател на \"Дневник\" и \"Капитал\", в които журналистите пишем критично за всички управления и всички главни прокурори, са достатъчна причина за засилен медиен интерес, тв камери и първи страници. Детайлите за това как обвинението се разпада в съдебна зала нямат значение, важно е да остане внушението, че нещо лошо се е случило при продажбата на миноритарния държавен дял в дружеството \"ЕВН -Електроразпределение България\" АД през декември 2011г. Какъвто и да е изходът от делото.  Съдебните заседания досега - общо осем - последното на 22 май, на които бяха разпитани към 30 свидетели (предстоят още 16, а прокуратурата беше посочила 66), оставят впечатление за продължително въртене на съдебната машина за доказване на обвинения, които можеха да бъдат доказани (или отхвърлени) от съда чрез наличните документи. И най-много с няколко свидетели. Обвинението е, че с продажбата на държавния дял от 33 % от ЕВН са нанесени щети на държавата в огромни размери като в обвинителния акт са посочени различни числа в обвиненията към всеки от шестимата привлечени под отговорност. Другите трима са изпълнителният директор на дружеството \"Булброкърс\" ЕАД , което е инвестиционен посредник за продажбата на миноритарния дял на ЕВН - Радослав Рачев, и експертите Любомир Евстатиев и Петър Василев. Най-голяма щета е посочена в обвинението на  (тогава министър на икономиката), макар че той е последен в списъка на обвиняемите, за това, че не е положил достатъчно грижи в стопанисването на повереното му имущество като принципал на държавните дялове във фирмите (чл. 219 от Наказателния Кодекс (НК). При Трайков странно впечатление прави как е пресметната щетата: приета е разликата между цената, на която е бил продаден мажоритарният дял през 2004 г. при средна цена за една акция от 2 295, 67 лв., и постигнатата цена при продажбата на миноритарния дял през декември 2011 г. - 1 682,64 лв. за една акция. Ако се спираме най-напред на Трайков, то е, защото озадачава подходът на прокуратурата за пресмятане на щети. Подход, който не отчита, че който купува мажоритарния дял през 2004 г. си купува правото да взема решения, следователно e нормално и цената, която плаща, да е по-висока. За пазарните промени и ситуацията на глобална финансова криза 7 години по-късно няма нужда от коментар. Списъкът на обвиняемите започва с изпълнителния директор на дружеството \"Булброкърс\" ЕАД, избрано за инвестиционен посредник при продажбата на миноритарния дял -  , и служителите  и  , обвинени, че са предложили на Агенцията за приватизация и следприватизационен контрол (АПСК) доклад с минимална цена на една акция, изчислена по метод, който според прокуратурата e занижил цената на акциите и от това последвали невъзстановими щети за държавата в лицето на АПСК в размер на 20 829 200 лв. (чл. 217, ал.4 от НК). Следват в и  (тогава финансов министър), обвинени в престъпление по служба (чл. 283-а от НК). Макар че неясно (или ясно) защо прокурорът Емил Петров започна представянето на обвинителния акт в съдебната зала с техните имена. Най-напред, разбира се - Прокопиев. А може би прокурорът да е несъзнателно прав в такава подредба. Защото наистина Той е обвинен за това, че  подчертаното е по обвинителния акт- бел.авт. С това Прокопиев  (Бел. авт.: В хода на процеса стана ясно, че оценката не е \"оценка\", а анализ на стойността, и е извършена от лицензирания оценител \"Инженеринг сервиз\", на когото инвестиционният посредник е възложил да я направи.) Преведено, обвинението иска да каже, че: Прокопиев (който не заема държавна длъжност), е повлиял на Дянков. Дянков, който е министър, е повлиял на шефа на Агенцията за приватизация Емил Караниколов, който в случая е продавачът на миноритарния държавен дял, да избере инвестиционния посредник, който е предложил занижената според прокуратурата минимална цена на акциите. Но дори и в тази логическа линия, минималната цена не е цената, на която са продадени акциите, а е началната цена на борсовия търг. В крайна сметка акциите на ЕВН са продадени с около 20% над началната минимална цена. Защо не е 10% или 30%, ще попита някой? Защото там са се срещнали търсенето и предлагането на борсата. Пазарът е определил продажната цена, а не консултант или оценител. Концепцията, че пазарът определя стойността на акциите на борсата обаче никак не е удобна на прокуратурата. Забелязвате, че в обвинителната конструкция липсва продавачът Агенцията за приватизация, нали? Да се съгради дело за лоша продажба на каквото и да било, и в делото продавачът да го няма, а да е свидетел, се иска не въображение, а просто премълчаване на фактите: че преди да бъде осъществена сделката за остатъчния държавен дял, тя е минала на проверка през всички финансови регулатори и дори през ДАНС, тъй като енергетиката засяга националната сигурност, и е получила от всички зелена улица. И още куп документирани факти е трябвало да бъдат премълчани, за да се направи такова обвинение, както ще си види по-надолу. Да бъде изправен който и да било на съд заради изразяване на мнение на публично заседание на трипартитна институция е нужно специфично въображение или... \"народен съд\", който съди за изявления. (Впрочем сбърках, веднъж прокурорът изрече името му - ядосан след пререкание със защитата по процесуален въпрос. Тогава прокурор Емил Петров внезапно се обърна към съда с думите: \"И моля да кажете на г-н Прокопиев да спре да се разхожда из залата.\" От продължителното седене на едно място - заседанията продължават между 4 и 7 часа - подсъдимите от време на време стават и правят по няколко крачки.) Едва на предпоследното заседание - при разпит на Мирослав Найденов, който като министър на земеделието инцидентно е присъствал на онова заседание на Тристранния съвет (енергетиката е извън ресора му), прокурор Петров изрече най-сетне името на Прокопиев във връзка с обвинението: \"Кой предложи да бъде продаден миноритарният дял?\", запита прокурорът. \"Г-н Прокопиев\", отвърна свидетелят. \"С какъв мотив?\", продължи прокурорът. \"Че държавата е недобър стопанин и за подкрепа на фиска\", отвърна свидетелят. Да припомним: Тристранният съвет е само консултативен орган на правителството, в който участват представители на работодателски съюзи, на синдикати, експерти. Съветът е място за обсъждане, тоест за говорене, в което надделяват различни позиции, с които се дава или не се дава подкрепа за конкретна политика на правителството, но не се вземат решения за изпълнение. След избухването на световната финансова криза в края на 2008г., и последвалата дългова криза в Гърция, на следващите няколко заседания Тристранката обсъжда пакет антикризисни мерки, предложени от правителството за избягване на наказателна процедура по свръхдефицит от Европейската комисия. Заради кризата, приходите в бюджета са спаднали рязко и дилемата е увеличаване на данъците или продажба на несъществените държавни участия. Между другото, никъде в обсъжданията не се говори за конкретни дружества, а само за миноритарни пакети, по които държавата няма права в управлението и не взема дивидент. Прокопиев се изказва на това заседание на Тристранния съвет в качеството си на представляващ Конфедерацията на работодателите и индустриалците в България (КРИБ) и изразява мнението, че държавните дялове трябва да се продадат, като приходите влязат директно в бюджета, за да се намали бюджетният дефицит. Неговото становище е било споделено и от мнозинството участници в заседанието. Ако, примерно, държавните дялове не бяха продадени, а в някой ден прокуратурата я осени идеята, че това е спънало антикризисните мерки на правителството в годините на най-изострената финансова криза, тя сигурно ще привлече под отговорност някой от опонентите на продажбата - за това, че е заявил нещо с което е повлиял на финансовия министър, а той на правителството, да не продават. Когато какъвто обвиняем е необходим... Прокуратурата игнорира и друг съществен момент: може би най-важното, което изчерпва споровете дали и по какъв начин е трябвало да бъде продаден държавният дял, е фактът, че и то две решения - едно от април 2011г., последвано от друго - от юни 2011г.. Решението на Министерския съвет съдържа 66 антикризисни мерки,сред които фигурира и продажбата на държавния дял и в трите електроразпределителни дружества. Мерките бяха пропагандирани като навременни и крайно необходими в разгара на световната финансова криза, за да бъде подкрепен фискът и да се избегне наказателната процедура по свръхдефицит от Европейската комисия. Всички институции по-нататък действат в изпълнение на решението на правителството.  всички решения са минали за одобрение през Надзорния съвет на Агенция за приватизация След всички разпитани до този момент свидетели: като се започне от изпълнителния директор на Агенцията за приватизация в онзи период Емил Караниколов (сега министър на икономиката, разпитван пет часа), през заместник-директорите и шефове на дирекции \"Правна\" и \"Сделки\" в АП, през членовете на Надзорния съвет, представляващи цветовете на целия политически спектър, през отговорни длъжностни лица от Министерството на финансите, на икономиката, на Държавната консолидационна компания, на Българската фондова борса... включително и за избора на инвестиционния посредник. А от разпита на представителя на Първа финансово-брокерска къща Георги Койнов (фирмата, спечелила конкурса за инвестиционен посредник за продажбата на остатъчния дял на другото дружество - ЕОН), угасна повтаряният често въпрос на прокуратурата: защо финансовият министър Дянков толкова много е настоявал да се бърза до края на 2011 г. да се извърши продажбата. Отговорът, че целта е била да влязат парите в бюджета през 2012г., за което е нужно продажбата да стане до края на 2011г., явно не удовлетворяваше обвинението.  Та самият Дянков поиска разрешение да зададе два въпроса на свидетеля брокер: Знаете ли през кой месец на годината дневната ликвидност на Българската фондова борса е най-висока? През декември, отвърна еднозначно свидетелят. А знаете ли в кое тримесечие на годината се наблюдават най-много сливания и придобивания на корпоративния пазар? Четвъртото тримесечие, каза без колебание свидетелят. - \"Инженеринг сервиз\" - по методика, за която е преценил, че е адекватна на пазара, но според прокуратурата е занижена. Оценителят обаче също липсва в обвинителната конструкция, а е свидетел, като продавача - АП. И няма как да присъства в дело, в което обвинението се произнася за цени, които зависят от конкретния ден и конкретното състояние на борсовия пазар, казват специалистите. Щом ще се продава на фондовата борса, оценителят прави анализ на стойността, за да изчисли само препоръчителна начална цена от която започва наддаването. Зам.-директорът на оценителската фирма   беше буквално разпъната на кръст от прокурорския разпит да изяснява тясно-експертни въпроси, като например защо е избран за оценяване , което занижило началната цена на една акция. Това вероятно е твърдение или въпрос от експертизите, поръчани от прокуратурата. Като дойде ред на експертния спор между двете страни, тогава ще се види дали избраната методика е адекватната и дали е можела да повлияе на пазара. Вярно - репортерската практика го е установила многократно, че в хода на наказателните дела често се случва прокурорът да компенсира слабостта на обвинителната конструкция с многократно задаване на един и същи въпрос под различна форма. Но този път - поне на досегашните съдебни заседания, бе постигнат рекорд. водеше до многократни възражения и пререкания със защитата, посрещани с нескрита нервност от прокурора Петров. Беше изпусната и рязка реплика от втория прокурор Наталия Стойчева по повод реакцията на защитата към обвинителите (\"Докога ще задавате един и същи въпрос\") :\"Ще задаваме въпросите докато получим ...\". Оставаше да чуем от прокурора \"... докато получим необходимите отговори\"... На всяко заседание защитата многократно възразяваше на прокурорските въпроси с аргумента, че На предпоследното заседание адвокат Ина Лулчева направи рязко и запомнящо се възражение по повод разпита на представителя на Държавната консолидационна компания, обръщайки се към съда: \"Щом е така, моля да призовете правителството начело с министър-председателя, а не да бъде питан свидетелят какво щяло да стане, ако не била изпълнена антикризисната програма на правителството.\" (В антикризисната програма на МС е включена и продажбата на държавните дялове на търговски дружества.) Повечето възражения на защитата съдията Вилислава Ангелова отхвърли, но и няколко уважи. бе другото искане на прокурорите. Проблемът възниква от това, че по време на разследването въпросите са задавани въз основа на документи - стенограми от заседания, протоколи. А пред съда се иска свидетелят да изложи в свободен разказ какво знае. Естествено е да има разлика, проблемът е дали разликата е в смисъла, но независимо от това прокурорите поискаха да се четат показанията от досъдебното производство на повечето свидетели. Това е отново губене на процесуално време. Но съдията ще реши, ако наистина установи разлика, кои показания да кредитира - дали онези от протоколите на следствието, или тези дадени пред съда. Връщам се на въпроса: Можеше ли да приключи делото за няколко заседания? Да, защото Държавата не е получавала на практика дивидент от трите ЕРП-та от 2004 до 2011 г., с изключение на две плащания, въпреки своя дял в тях, това беше заявено пред съда и от свидетелите, които бяха попитани, а е и документирано. А продажбите на фондовата борса са по принцип най-прозрачните. И най-важното - защото цената, която е получена на борсата за миноритарния дял на ЕВН, надвишава планираната от Агенцията за приватизация. Това, третото, го каза в отговор на въпрос и свидетелят на последното заседание на 22 май Драгомир Желязков, юрист, член на политическия кабинет на Симеон Дянков като вицепремиер. Той не посочи точни числа, но те фигурират в документи, които би трябвало да са включени в делото. Тези документи са достъпни и \"Дневник\" се запозна с тях. Това е видно от писмо на Агенцията за приватизация и следприватизационен контрол до Министерството на финансите от 19 октомври 2011 г. с актуализирана прогноза за приходите на АПСК за текущата 2011. (виж снимката)  От тази прогноза се вижда, че агенцията е заложила очаквани приходи от продажбата на остатъчните пакети на ЕВН-Електроразпределение и ЕВН -Електроснабдяване в общ размер от  В анализа на стойността на дружествата на ЕВН, от оценителя е посочена начална стойност за продажба на борсата  ., и тази сума е одобрена от Агенцията за приватизация. Реакцията на участниците на капиталовия пазар тогава е, че продажбата е минала неочаквано добре, на фона на кризата.  Миноритарните дялове са продадени \"изключително скъпо\" от гледна точка на последвалите събития, заяви енергийният експерт Иванка Диловска в съдебната зала. Само година по-късно, държавата започна процедури за отнемане на лицензите на трите ЕРП, което би направило тези дялове напълно непродаваеми.  В отчета за изпълнение на годишния план на Агенцията за приватизация и следприватизационен контрол през 2011г. приватизацията чрез публично предлагани пакети акции от ЕВН е отчетена като \"успешна\".  След продажбата е обявен и конкурс за банка, спечелен от Пощенска банка, в която да се вложат парите, за да се осигури най-голяма доходност, разказа свидетелят - представител на Държавна консолидационна компания. Коя банка и как я избрахте - в този смисъл прокурорът попита няколко пъти, макар че беше обяснено за конкурса. \"Е, не е КТБ, затова сме тук\" - чу се глас и прокурор Петров избухна. И настоя да бъде записано в протокола, че \"г-н Прокопиев се обажда от залата\". Трябваше да минат няколко години, за да открие изведнъж прокуратурата, че антикризисната програма на правителството уж е нанесла щета. И да изгради дело, в което поне едно от обвиненията - безпрецедентното и очевидно най-важното за държавното обвинение - това срещу \"медийния олигарх\", при когото работят критичните журналисти, е много вероятно да им събори градежа. Делото продължава на 21 юни. Прокурорите ще продължат да питат свидетелите за неща, които фигурират в документи, ще задават едни и същи въпроси под различна форма за срещи и събития, в които изкушеният във формалната логика слушател трудно долавя причинно-следствена връзка дори с обвинителната им теза;  и, както се очертава - още дълго ще се върти. Ще продължи и харченето на пари - до внасянето на делото в съда разноските са 28 279 лв. Само за експертизите. Но обвиненията вече свършиха работата си: послужиха на Антикорупционната комисия (КПКОНПИ) шумно да наложи запори на имущество на Прокопиев, Трайков и Дянков, по което след това не са предприети никакви съдебни действия. Делото \"ЕВН\" е едно от назидателните дела за политическа саморазправа с инакомислещите след парламентарните избори през 2017. За кратко време, освен Дянков, Прокопиев и Трайков, обвинения получиха редица млади, активни и про-западни министри и обществени фигури - екс-външния министър Даниел Митов, и заместникът му Христо Ангеличин, военния министър Николай Ненчев, здравния Петър Москов, енергийният експерт на ГЕРБ Делян Добрев, Гроздан Караджов и др. С делото \"ЕВН\" прокуратурата си помогна и да игнорира критичните публикации на \"Дневник\" и \"Капитал\" по различни теми. Вместо да опровергава изнасяните факти, тдържавното обвинение излиза с \"аргумента\", че пишем така, понеже издателят ни е обвиняем. А много добре си знае, че издателят е обвиняем, защото ние пишем \"така\". Да му мисли съдията. В тровената години наред с пропаганда публична среда в България и сред откровено изразявания по телевизията натиск от страна на прокуратурата над съда, че тя е правата - безпристрастността е като саможертвен подвиг.", "date": "2019.06.18", "title": "Делото ЕВН: Едно нищо, затрупано с килограми документи и десетки свидетели"}
{"url": "https://www.dnevnik.bg/sviat/2019/06/18/3926444_mirniiat_plan_na_trump_za_blizkiia_iztok_sujiviava/", "text": "Йорданският крал Абдула реагира гневно на всеки намек, че може да приеме американското споразумение за прекратяване на арабско-израелския конфликт, което би превърнало страната му в родина за палестинците. Говорейки пред въоръжените сили през март, той отхвърли идеята за Йордания като алтернативна държава на палестинците, казвайки \"В крайна сметка ние нямаме ли право на глас?\" Вече сблъскващ се с икономическо недоволство в страната, Абдула трябва да лавира между дипломатическите стъпки на неговите съюзници от САЩ, които преобръщат едно регионално статукво, на което в продължение на десетилетия се основаваха вътрешната политика и външните отношения на Йордания. След създаването на Израел през 1948 г. Йордания прие повече палестинци от която и да било друга страна, като според някои оценки в момента те са над половината население. Поради тази причина всички промени в международния консенсус за решение с две държави за Израел и Палестина и за правото на палестинските бежанци да се върнат в това, което в момента са Израел и палестинските територии - право, което дълго време беше подкрепяно от политиката на САЩ - се усещат в Йордания по-силно, отколкото на което и да било друго място. Отдавна обещаваната \"Сделка на века\" на президента на САЩ Доналд Тръмп, целяща да разреши конфликта, остава тайна, но изтекли детайли показват, че тя предвижда отказ от идеята за създаване на пълноправна палестинска държава, заменяйки я с ограничено самоуправление в част от окупираните територии, което би подкопало правото на палестинците да се завърнат. Тя предвижда разширяване на ивицата Газа в част от Северен Египет, под египетски контрол, като палестинците ще имат и по-малка част от Западния бряг и някои области в околностите на Ерусалим. Те няма да имат и контрол над границите си, според изтеклата информация. Опасенията на Йордания за това, което планът вещае за региона, за нейните палестински граждани и за собствената й вътрешна политика, се засилват от готовността на Тръмп да променя политиката на САЩ. Американски представители отричат да обмислят превръщането на Йордания в държава на палестинците, да я подтикват да участва в управлението на части от Западния бряг или да поставят под съмнение правото на династията на крал Абдула да бъде пазител на свещените места в Ерусалим. Но радикалният подход на Тръмп към проблема и неотдавнашните изявления на неговия посланик в Израел, че еврейската държава има право да анексира част от Западния бряг, не помагат особено за успокояването на йорданските притеснения. Палестинците в Йордания В Йордания няма много теми, които да носят по-голям политически заряд от ролята, настоящето и бъдещето на палестинците там. Проблемът е толкова деликатен, че правителството не публикува данни колко от 8-те милиона граждани са от палестински произход, макар че неотдавнашен доклад на Конгреса на САЩ ги оценява на над половината. Въпреки отричането на САЩ, йорданците се страхуват, че Тръмп се връща към стар израелски рефрен: че Йордания е Палестина и че това е мястото, където трябва да отидат палестинците от Западния бряг. Това не би могло да се случи в по-неподходящ момент за 57-годишния крал Абдула, чиято страна е изправена пред икономически предизвикателства, довели миналата година до протести и смяна на правителството. Макар че много палестинци са интегрирани в Йордания и много потомци на бежанци никога не са стъпвали в историческата си родина, някои йорданци никога не са приемали, че те ще останат за постоянно. Те се опасяват, че планът на Тръмп може да промени демографията и политиката на една страна, оформени под влиянието на присъствието на палестинци, които са пълноправни граждани, но са маргинализирани и смятани за политическа заплаха от някои етнически йорданци. Но решението на Абдула Йордания да присъства на икономическата конференция, която е част от плана на САЩ, показва, че въпреки засилващите се притеснения в обществото, Аман не може да пренебрегне натиска на по-богати и влиятелни съюзници от Запада и Персийския залив. Притеснения в страната Опазването на единството между гражданите от етнически йордански и палестински произход беше от критично значение за ролята на управляващото семейство като обединяваща сила в страна, където лоялността към клана и племето е над всичко. Кралят вече е изправен пред гнева на опозицията \"Херак\", съставена от етнически йорданци, които казват, че плановете на Тръмп ще разрушат системата на държавен патронаж, укрепила тяхната лоялност към монархията. Пенсионирани офицери от армията провеждаха малки седмични протести, противопоставяйки се на споразумение. \"Не\" на подкопаването на нашата национална идентичност и на разрушаването на държавата\", заяви Саад Алауин, влиятелен дисидент от \"Херак\", визирайки сделката. Някои предупреждават монарха да не приема план, който може да даде на техните сънародници от палестински произход повече политически права в една избирателна система, която облагодетелства етническите йорданци. Слухове, че планът може да доведе до приемане на палестински бежанци в Ливан и Сирия, или че може да се слее с една дребна останка от палестинска територия на части от Западния бряг, също доведоха до притеснения. В знак на загрижеността си кралят дори се срещна с депутати от някога отхвърленото ислямистко движение в опит, според йордански представители, да спечели подкрепата на най-голямата опозиционна група, която има подкрепа в големите градове и палестински лагери. \"Тръмп иска да продаде и купи Йордания и да създаде нов режим. Заставаме редом с краля против това\", казва Мураед ал Адайла, един от ръководител на Фронта за ислямско действие, политическото крило на Мюсюлманските братя. Освен това Абдула вдъхнови промени в ръководството на разузнаването - отдавна смятано за пазител на стабилността на Йордания - за да укрепи вътрешния фронт и да облекчи евентуални последствия от сделката през идните месеци, казват запознати лица. В армията, чиято лоялност към короната е силно обвързана с йорданската национална идентичност, също се забелязват признаци на притеснения. \"Йордания е страна, която има суверенитет и история и ще каже своята дума в подходящия момент\", заяви ген. Махмуд ал Фрейхат, началник на обединения щаб на йорданските въоръжени сили. Чуждестранен натиск Йорданската дългосрочна стратегическа и икономическа политика се основава на близки отношения със Запада и Персийския залив. На този подход се дължи решението на страната да сключи мир с Израел през 1994 година. Абдула е посещавал неведнъж Вашингтон, където според представители той не е бил информиран за подробности от плана на Белия дом. Това само подсили тревожните чувства в политическа върхушка, която вижда приближаването на съдбоносния ден със сделката на Тръмп, заявиха двама официални представители и политик. Кралският дворец посочи протестите в десетки провинциални градове и селища като послание към Вашингтон, че не може да наложи против волята на Йордания решение, което заселва за постоянно палестинци на нейна територия. По традиция Йордания се обръщаше към монархиите от Персийския залив за икономическа подкрепа. Техният фокус обаче се пренасочи към съперничеството им с Иран, ограничавайки финансовата подкрепа и оставяйки Йордания по-застрашена от всякога. \"Съюзниците ни от Залива са прекалено обвързани с Вашингтон... за да ни предоставят равнището на подкрепа, което може да ни помогне да издържим на нарастващия натиск\", заяви високопоставен представител. Йордания ще присъства на конференцията, на която ще бъде изложена икономическата част от плана на Тръмп, но страната ще отправи послание, че никакви финансови предложения не могат да заменят политическо решение за прекратяване на израелската окупация на Западния бряг, казват представители. Въпреки това, някои смятат, че изпитващата икономически трудности Йордания може да има изгода от всеки план, който обещава милиарди в помощи и финансиране на проекти. Някои бизнесмени вече са заели позиции, за да се възползват и този месец влиятелният депутат Фауаз аз Зуби заяви, че йорданците не трябва да бъдат предубедени към нищо, от което могат да спечелят. В лагерите, където живеят 2.2 милиона от регистрираните в Йордания бежанци, изглежда надделява горчивият реализъм. Ибрахим Анабтауи, бежанец второ поколение с шест деца, заяви, че и той като други в лагера е извадил стари купони на ООН, за да докаже правата им, в случай че някоя нова сделка предлага компенсации. \"Аз няма да забравя, че съм палестинец, или да се откажа от правото на завръщане\", заяви Анабтауи. Но добави: \"Бил съм потискан през цялото това време, и никой не застана на наша страна. Сега искам всичко, което ни предлагат тази сделка и Тръмп\". /БТА", "date": "2019.06.18", "title": "Мирният план на Тръмп за Близкия изток съживява стари страхове в Йордания"}
{"url": "https://www.dnevnik.bg/sport/2019/06/18/3926560_globite_v_purva_liga_poveche_nakazaniia_no_po-malko/", "text": "Поредният сезон в Първа лига приключи, а с края му идва време за равносметка. Титлата отново е в ръцете на  \"Лудогорец\" , но шампионите са на дъното в друга класация. Тимът от Разград е сред отборите, които са платили най-малко за глоби, наложени от Дисциплинарната комисия на Българския футболен съюз (БФС) - само 6000 лева. Очаквано \"Левски\" и ЦСКА са в челото. Двата отбора общо са платили повече пари за глоби, отколкото всички останали 12 клуба. Провиненията на \"Левски\" и ЦСКА са на стойност 167 900 лева, при общо наложени 317 200 лева на всички отбори в Първа лига. Червените са на върха в класирането с глоби на стойност 94 900 лева. ЦСКА има най-много глоби за използването на пиротехника, а значителна част от дължимите пари идват от наказания на бившия треньор Любослав Пенев.  Той беше глобен солено с общо 17 хиляди лева  за \"уронване на престижа и създаване на негативизъм към българското съдийство\". \"Левски\" е платил 73 хиляди лева, като сините са първенци при глобите за \"обидни и нецензорни скандирания\" с 22 провинения в тази графа. \"Ботев\" (Враца) и \"Ботев\" (Пловдив) и \"Верея\" са следващите в списъка съответно с глоби на стойност 32 600, 23 700 и 17 500 лева. Грубият език  по трибуните остава най-честата причина за глоби, като единствено \"Дунав\", \"Верея\", \"Септември\" и \"Витоша\" нямат провинения за \"обидни и нецензорни скандирания\". За тях клубовете са платили 84 хиляди лева, което е по-малко в сравнение преди година, когато дължимите пари бяха 131 хиляди. Данните, които \"Дневник\" събра от изнесените доклади на Дисциплинарната комисия към БФС, показват, че са наложени общо 297 глоби в Първа лига. Това е значително повече от санкциите през миналия сезон, които бяха 129. ЦСКА има цели 73 глоби, докато \"Левски\" е с 59. Шампионът \"Лудогорец\" е наказван за едва 10 случая от дисциплинарната комисия.", "date": "2019.06.18", "title": "Глобите в Първа лига: повече наказания, но по-малко псувни по стадионите"}
{"url": "https://www.dnevnik.bg/detski_dnevnik/2019/06/18/3922881_vania_nastanlieva_koiato_se_radva_i_natujava_ot_edni_i/", "text": "Тук  можете да разгледате и събраните от \"Детски Дневник\" препоръки на няколко по-големи и други по-малки издателства за книгите за деца от каталога им през 2019 г., сред които децата могат да си изберат за  летните дни у дома ,  край морето ,  на лагера ,  в планината ,  на село  и въобще навсякъде, където ваканцията ги отведе. Днес ви представяме Ваня Настанлиева - писател и илюстратор, чиято  нова книга \"Сам в гората\" излезе скоро  на български език под марката на издателство \"Таралеж\". Това е история за самотата, приятелството и нуждата да споделяш, в която всяко дете ще открие себе си. Книгата на разказва за проблемите, свързани с това да си новодошъл и без приятели. Също като самата Ваня Настанлиева преди години, новодошла в чужда страна, без семейство и приятели, когато търсела своето място. \"Работех по проект и попаднах на интересни факти за таралежите. Впечатли ме това, че само на няколко седмици малките таралежчета тръгват, за да търсят свой собствен дом. Сам се появи като малко таралежче в чужда гора и без приятели. Премина през различни ситуации, за да намери приятели и да се почувства щастлив на мястото, което беше избрал за свой дом\", разказва авторката. Името на таралежчето не е случайно, харесала й играта на думи – значението на думата \"сам\" и името, с което нарекла своя герой. \"Това е една история за приятелството и колко е важно то в живота на всяко дете. Исках да разкажа, че в живота има моменти, в които всеки може да се почувства сам, на ново и непознато място. Но ако в тези моменти изберем да следваме сърцето си и сме любопитни към новото, не спираме да търсим, накрая ще намерим това, което ни е липсвало. А понякога намираме дори повече от това, на което сме се надявали\", мисли Ваня Настанлиева. По думите й създаването на детски книги е преди всичко отговорност. \"Причината е, че всяко нещо остава отпечатък в съзнанието на едно дете, затова в моите истории има много позитивни емоции. Старая се да ги създавам с много топлина и любов, усещане за спомен от приятни преживявания от детството ми, това се усеща от децата.\" Настанлиева работи в различни студиа, детски списания и вестници. В момента живее със семейството си в Кеймбридж, Великобритания. Книгите й, някои от които само е илюстрирала, а други - изцяло авторски, са издавани на немски, английски, тайландски, датски, испански, френски, китайски, а сега и на български. Нейни книги са публикувани в Швейцария, САЩ, Австралия, Англия, Франция, Нова Зеландия, Канада, Китай, Дания, Тайван. Авторката е много щастлива, че за първи път нейна книга е издадена в родината й. В момента довършва последни малки детайли по третата си авторска книга – \"Мо и Бо\" – книга Втора. За писане и рисуване може да я вдъхнови най-обикновен ден или случка, музика, филм, разходка, дъжд, радостни или тъжни моменти и дори болка. \"Всичко започва с идеята, която може да се появи съвсем неочаквано. Често идва под формата на готов герой, а понякога като дума, израз или стих. Докато работя, има моменти, в които развивам само текста, а в процеса на рисуване оставям всичко да се случи постепенно. За мен това е най-интересният етап от работата, докато се създават взаимоотношенията между героите, изграждат се техните характери и емоции. Преплитане на реалност и фантазия, създаване на история без много правила. Оставям героите да ме водят\", разказва. А себе си определя като чувствителна мечтателка и творец. Но тъй като мечтите са съкровени, не говори много за тях. \"Могат да ме зарадват много малки, дори незабележими или нормални за повечето хора неща: жест, усмивка, топъл спомен, обожавам дъжда, както и снегът. Не бих могла да изброя всичко. А какво ме натъжава? Почти същите неща\", разказва Ваня Настанлиева.", "date": "2019.06.18", "title": "Ваня Настанлиева, която се радва и натъжава от едни и същи неща"}
{"url": "https://www.dnevnik.bg/sviat/2019/06/18/3926644_nai-malko_12_dushi_zaginaha_nad_130_sa_raneni_pri/", "text": "Най-малко 12 души са загинали и 134 са били ранени по последни данни при силното земетресение в Китай вчера, съобщиха днес държавни медии, цитирани от \"Франс прес\" и БТА. Трусът с магнитуд 6 е станал на дълбочина от 17 километра в югозападната провинция Съчуан според китайския сеизмологичен институт. Над 4 хил. души са били принудени да напуснат домовете си, а повече от 10 хил. жилищни помещения са понесли щети. Общо над 100 хил. човека са били засегнати от земетресението, което стана късно снощи местно време. Оттогава бяха регистрирани над 60 вторични труса, най-силният от които с магнитуд 5.1. Хотел близо до епицентъра на земетресението се е срутил, като за момента не е ясно дали има жертви под отломките му. На пътища в района са се появили пукнатини. В Съчуан редовно стават земетресения. 87 хил. души загинаха в китайската провинция при трус с магнитуд 7.9 през 2008 г., припомня \"Франс прес\".", "date": "2019.06.18", "title": "Най-малко 12 души загинаха, над 130 са ранени при земетресение в Китай"}
{"url": "https://www.dnevnik.bg/bulgaria/2019/06/18/3926635_ivo_prokopiev_prokuraturata_opitva_da_dokaje_che_uspeh/", "text": "От България бягат младите, бягат опитните, способните и успелите, панически бягат хората с капитал. По 4 млрд. евро годишно нетно бягат от страната, защото средата за бизнес е невъзможна и абсурдна и има развал на институционалната среда\". С тези думи пред Би Ти Ви съиздателят на \"Дневник\" и \"Капитал\" и мажоритарен собственик на \"Алфа финанс холдинг\" Иво Прокопиев описа бизнес климата в страната. Той беше поканен да коментира показната акция на прокуратурата преди дни в офиса на холдинга. По думите му с действия като тези миналата сряда, прокуратурата опитва да докаже, че свободното предприемачество и успехът извън обществените поръчки и кражбата на обществени ресурси са невъзможни, а всеки, който опитва да играе по обратен начин и спазва правилата, ще бъде демонстративно атакуван. Това е може би десетият случай, в който с разнообразни, привидно законови средства се извършва репресия срещу мен, срещу фирмите и медиите\", каза той. Прокопиев повтори, че акцията на прокуратурата,  дошла да търси документи от преди 18 г.,  за която бяха информирани предварително жълти медии под контрола на депутата от ДПС Делян Пеевски, е търсила създаването на негативен публичен ефект за назидание и тормоз. \"Тази драматизация е безплодна и ненужна, никой повече от нас няма интерес каквито документи да са поискани, веднага да бъдат предадени. Търси се репутационна публична атака\", каза той. В отговор на въпрос уточни, че прокуратурата е изискала единствено решенията на управителния съвет на холдинга - за придобиването на \"Каолин\" през 2000 г., решенията за инвестиции и решението за продажбата на компанията на германския производител \"Кварцверке\". през 2013 г. В отговор на въпрос Прокопиев уточни, че е обвиняем за пране на пари за това, че управителният съвет на \"Алфа финанс\" е трябвало да знае при продажбата на \"Каолин\" през 2013 г., че компанията е била придобита в нарушение на закона 13 г. по-рано. \"Управителният съвет знаеше точно обратното, защото прокуратурата е водила дела и на три инстанции съдът се е произнесъл, че по сделката няма нарушения\", каза той. \"Алфа финанс\" знае това от съда\", подчерта Прокопиев и прогнозира, че от обвиненията срещу него \"нищо няма да излезе\". Напомни, че сделката е с голям германски инвеститор, анализът й е направен от две световни юридически компании и е минала през борсата. Преди това компанията е била регулирана като концесионер на подземни богатства и като публично дружество, чиито акции се търгуват на борсата. Бизнесменът напомни, че по запорите на акции, наложени му през 2017 г., Комисията за противодействие на корупцията и за отнемане на незаконно придобитото имущество (КПКОНПИ) не е предприела нищо досега. \"Аз нямам права да се защитя извън съда и затова КПКОНПИ се въздържа да влезе в съда, защото там нямат аргументи\", поясни той. По думите му начело на прокуратурата и КПКОНПИ стоят неподходящи, злонамерени и зловредни хора, чиито действия водят до цялостен разпад на законността, а прокуратурата се е превърнала в частна структура. \"Това, което става в България е доста зловещо, прихващането на такива ключови правораздавателни институции влошава средата,\" каза Прокопиев. В отговор на въпрос бизнесменът каза, че семейството му живее в България и не възнамерява да я напуска, а сегашният му бизнес е свързан с проекти за дигиталната трансформация.", "date": "2019.06.18", "title": "Иво Прокопиев: Прокуратурата опитва да докаже, че успех извън кражбите на обществен ресурс е невъзможен"}
{"url": "https://www.dnevnik.bg/evropa/2019/06/18/3926648_kurc_suobshti_za_opit_chrez_falshivi_imeili_da_bude/", "text": "Лидерът на австрийските консерватори Себастиан Курц заяви на пресконференция вчера, че е бил направен опит чрез фалшиви имейли да бъде въвлечен в скандала с видеозаписа от Ибиса. Скандалът доведе до оставката на лидера на крайнодясната Австрийска партия на свободата (АПС) и  взриви управляващата коалиция , в която влизаха АПС и формацията на Курц, предаде \"Ройтерс\". Вчера Курц обяви, че австрийска медия е получила копия от имейли, за които се твърди, че са били разменени между него и неговия близък сътрудник в дясноцетристката му Австрийска народна партия Гернот Блюмел. Тези имейли замесвали Курц и Блюмел в скандала \"Ибиса\". Миналия месец лидерът на АПС Хайнц-Кристиан  Щрахе подаде оставка , след като беше публикуван направен със скрита камера видеозапис през 2017 г. в Ибиса, на който той се среща с жена, представяща се за племенница на руски олигарх, и предлага да й уреди държавни договори. Той отрича да е направил нещо незаконно. Курц след това сложи край на коалицията им и се опита да остане канцлер начело на правителство на малцинството, но парламентът гласува вот на недоверие на него и на кабинета му. \"Това е опит да ни опозорят. Това е опит да въвлекат и Австрийската народна партия в скандала от Ибиса. По-конкретно става дума за опит да въвлекат Гернот Блюмел и мен\", заяви Курц на набързо свикана пресконференция. Неназованата медия изпратила скрийншотове от имейлите на Австрийската народна партия, за да удостовери тя истинността им. Партията заяви, че е направила техническа проверка, и добави, че компания, специализирана в компютърна криминалистика, също направила своя проверка. И двете проверки показали, че имейлите са фалшиви, каза Курц. \"Тези имейли са фалшификат, но фалшификат, който е много добре изпипан\", заяви той. Бившият канцлер отказа да коментира повече за съдържанието на писмата, които, както се твърди, датирали от февруари 2018 г. Не е ясно кой стои зад имейлите, добави Курц. Бившият канцлер се надява да се върне на власт след парламентарните избори, които се очаква да бъдат насрочени за 29 септември. По случая с имейлите, за които бе съобщено вчера, е сезирана прокуратурата, предаде \"Асошиейтед прес\". Курц похвали медиите, че първо са потърсили коментар от него, преди да ги публикуват. /БТА", "date": "2019.06.18", "title": "Курц съобщи за опит чрез фалшиви имейли да бъде свързан със скандала \"Ибиса\""}
{"url": "https://www.dnevnik.bg/sport/2019/06/18/3926633_fotogaleriia_shampionskiiat_parad_na_toronto_rapturs/", "text": "Торонто раптърс\" отпразнува титлата си в НБА с парад по улиците на най-големия канадски град. Близо 2 милиона души присъстваха, за да уважат новите шампиони. \"Торонто\"   в драматична финална серия, завършила с 4:2 успеха за канадците. На снимката: Дани Грийн развява голям флаг на \"Раптърс\".", "date": "2019.06.18", "title": "Фотогалерия: Хаос и четирима простреляни на шампионския парад на \"Торонто раптърс\""}
{"url": "https://www.dnevnik.bg/sviat/2019/06/18/3926652_stotici_amerikanski_kompanii_se_obiaviha_sreshtu_novi/", "text": "Стотици американски компании - от местни сватбени салони до огромни търговски вериги - внесоха коментарите си в Службата на постоянния търговски представител на САЩ, противопоставяйки се на плана на президента Доналд Тръмп за налагане на нови мита върху китайски внос за 300 милиарда долара, предаде \"Ройтерс\". По-високите мита ще засегнат всичко - от дрехи и обувки до фойерверки и мобилни телефони, като вероятно ще вдигнат цените за американските потребители, предупредиха компании в препоръките си преди началото на седемдневни обществени обсъждания вчера. Spirit of 76, компания за фойерверки, която внася 100 процента от стоката си от Китай, посочи, че митата ще причинят съществена вреда на бизнеса й, в който маржовете на печалбата вече са изключително ниски. Фирмата отбеляза, че ще трябва да вдигне цените, а намалените продажби ще повлияят на наемането и плановете за разширяване. По-големи публични компании, акциите на много от които поевтиняха през май заради опасения, свързани с последиците от вдигането на митата, също предупредиха за отрицателните резултати, до които ще доведе една открита търговска война. Силно се противопоставяме на налагането на допълнителни мита, заяви в писмо до американския постоянен търговски представител Робърт Лайтхайзър компанията \"Ралф Лорън\" (Ralph Lauren). Търговската верига за луксозни стоки поиска дрехите и обувките да бъдат изключени от списъка с митата, изтъквайки, че повишаването на митата ще намали продажбите и ще доведе до съкращаване на американски работници. \"Року\" (Roku Inc), компанията, собственик на \"Томи Хилфигър\" (Tommy Hilfiger), Пи Ви Ейч (PVH corp) и \"Бест бай\" (Best Buy) изразиха желание да вземат отношение при обсъжданията. /БТА", "date": "2019.06.18", "title": "Стотици aмерикански компании се обявиха срещу нови мита върху китайския внос"}
{"url": "https://www.dnevnik.bg/na_put/2019/06/18/3926540_kmet_na_hurvatski_grad_napisa_10_pravila_na_turistite/", "text": "Кметът на хърватския Сплит написа в профила си във Фейсбук обръщение към гостите, които очаква за летния сезон. Градът, който е включен в списъка на световното наследство на ЮНЕСКО, въвежда 10 правила , които могат да бъдат обобщени с две думи - уважавай и се забавлявай. Кметът моли туристите да научат няколко полезни хърватски думи, които ще чуват често при престоя си - Pomalo равнозначно на призив да не се бърза, Pižolot - хърватският аналог на сиеста и fjaka - осъзнато състояние, в което не желаеш да правиш нищо. В нашия град никой не бърза, затова не се нервирайте, ако нещата не стават веднага, пише градоначалникът. Прекарвайте горещите дни на плажа - чистите плажове в градовете са рядкост, сещате ли се кога за последен път плувахте в морето в центъра на града, изкушава туристите кметът. Той препоръчва играта с малка топка пицигин, която се практикува в Сплит през цялата година. Кметът уведомява, че за жителите на Сплит има няколко свещени неща - футболният отбор \"Хайдук\", Дворецът на Диоклециан, катедралата Св. Домниус и хълмът Марян. Помогнете ни да ги опазим за бъдещите поколения, призовава той. В края на посланието кметът казва, че както всички южни народи, така и жителите на Сплит са шумни, но не обичат да бъдат обезпокоявани докато си почиват. Вие сте на почивка, но не пускайте силно музика докато сте в стаята си или на улицата - околните имат нужда да поспят, за да са на ваше разположение утре, напомня той. Тук носим бански костюми само на плажа, а на други места - обичайни дрехи. Не бихте искали да платите глоба в размера на 10 пици или 20 бири, нали? Особено ако имате 30 км плажове, на които да показвате тялото си, завършва посланието си кметът. Андро Кръстулович Опара. В града са разположени плакати, които напомнят на туристите правилата. Едно евро е 7.4 куни.", "date": "2019.06.18", "title": "Кмет на хърватски град написа 10 правила на туристите"}
{"url": "https://www.dnevnik.bg/citat_na_deniia/2019/06/18/3926657_citat_na_denia_tova_koeto_stava_v_bulgariia_e_dosta/", "text": "Съиздателят на \"Дневник\" и \"Капитал\" Иво Прокопиев пред Би Ти Ви. Той беше поканен да коментира показната акция на прокуратурата миналата седмица в офиса на холдинга. \"Де факто ние сме с частна прокуратура, каптирана за частни интереси. А поради факта, че това продължава толкова дълго време и огромния финансов ресурс, който се формира покрай този процес, се създава вредна паралелна лоялност на хората в тези институции. Това води до каптиране на на цялата държава. България под фасадата на либерална демокрация и законността вече е една предадена държава\", каза Прокопиев. Какво още каза бизнесменът в интервюто четете  тук.  За последната акция на прокуратурата четете  тук. ", "date": "2019.06.18", "title": "Цитат на деня: Това, което става в България, е доста зловещо"}
{"url": "https://www.dnevnik.bg/sviat/2019/06/18/3926684_sasht_shte_zapochnat_da_deportirat_milioni_nelegalni/", "text": "Американските власти ще започнат идната седмица да извеждат милиони нелегални имигранти от САЩ, заяви президентът Доналд Тръмп, цитиран от \"Ройтерс\". Идната седмица службата за имиграционно и митническо наблюдение ще започне процеса на отстраняване на милионите нелегални чужденци, които незаконно са влезли в САЩ, заяви президентът в \"Туитър\". Те ще бъдат изведени толкова бързо, колкото са влезли, допълни той, без да посочи подробности. Според оценки в САЩ има 12 милиона незаконни имигранти, основно от Мексико и Централна Америка. Според споразумението, постигнато по-рано този месец, Мексико се съгласи да приема имигранти от Централна Америка, търсещи убежище в САЩ, докато молбите им бъдат разгледани от американските съдилища. Сделката включва и обещание на Мексико да разположи части от националната гвардия, за да попречи на преминаването на имигранти от Централна Америка през границата със САЩ. В туита Тръмп заявява също, че Гватемала се готви да подпише споразумение за сигурна трета страна. Подробности по плана не са оповестени, а Гватемала не е потвърдила публично подобни преговори с Вашингтон. Според правозащитници е \"просто нелепо\" САЩ да оценяват Гватемала като способна да защитава бежанци, при положение че собственото й население бяга от прояви на насилие. /БТА", "date": "2019.06.18", "title": "САЩ ще започнат да депортират милиони нелегални имигранти, заяви Тръмп"}
{"url": "https://www.dnevnik.bg/evropa/2019/06/18/3926688_italiia_e_nai-dobriiat_evropeiski_sujuznik_na_sasht/", "text": "Италия е най-надеждният съюзник на САЩ в Европа, заяви италианският вицепремиер Матео Салвини, който е на кратко посещение във Вашингтон, предаде \"Ройтерс\". Окрилен от триумфа си в изборите за Европейски парламент миналия месец, когато неговата партия \"Лига\" надделя във вота, Салвини се отправи към американската столица. \"Във време, когато европейските институции са крехки и силно се изменят, Италия иска да бъде първия, най-твърд, истински, надежден и последователен партньор на САЩ\", посочва той на страницата си във \"Фейсбук\". Салвини разговаря с държавния секретар Майк Помпео и с вицепрезидента Майк Пенс, посети вашингтонски забележителности и изпрати към дома поредица видеа във \"Фейсбук\" и туитове, за да отбележи краткото си пътуване, посочва \"Ройтерс\". Салвини, който е и министър на вътрешните работи, няма пряко влияние върху външната политика, която се води от премиера Джузепе Конте и министъра на външните работи Енцо Моаверо. Лидерът на \"Лига\" обаче изглежда нетърпелив да преориентира италианската дипломация при визитата си, заявявайки, че споделя общи възгледи с Вашингтон по въпросите за Китай, Иран, Венецуела, Либия и Близкия изток. Италия често действа предпазливо в ключови дипломатически сфери, опитвайки се да служи като мост между различните сили. По-рано тази година Рим разгневи САЩ с отказа си да признае венецуелския опозиционен лидер Хуан Гуайдо за временно изпълняващ длъжността президент. Тази позиция бе наложена на правителството от коалиционния партньор на \"Лига\" - Движение \"Пет звезди\". След това Италия отново раздразни Вашингтон през март, когато  стана първата голяма западна държава , включила се в китайската инициатива \"Един пояс, един път\" с надежда да стимулира износа си. /БТА", "date": "2019.06.18", "title": "Италия е най-добрият европейски съюзник на САЩ, обяви Матео Салвини"}
{"url": "https://www.dnevnik.bg/sviat/2019/06/18/3926703_sasht_pokazaha_novi_snimki_ot_atakata_krai_oman/", "text": "Пентагонът съобщи днес, че изпраща още 1000 военни в Близкия изток в отговор на \"враждебното поведение\" на иранските сили, предадоха световните агенции, цитирани от БТА. Мярката е с отбранителна цел, заяви и. д. министърът на отбраната Патрик Шанахан. \"Неотдавнашните ирански нападения доказаха надеждните, достоверни разузнавателни сведения, които получихме за враждебното поведение на иранските сили и техни прокси групи, които заплашват американския персонал и интереси в региона\", посочи Шанахан, цитиран от \"Ройтерс\". Министърът обвърза решението с нападенията срещу два петролни танкера в Залива, за които САЩ  обвиняват Иран , допълва ДПА. Той отново подчерта, че САЩ не търсят конфликт с Иран. Междувременно Пентагонът разпространи нови снимки, които според американските представители показват, че членове на иранския Корпус на гвардейците на ислямската революция (КГИР) са отговорни за нападенията срещу два петролни танкера в Оманския залив миналата седмица. Според военните снимките, направени от хеликоптер на флота, показват как членове на иранските сили отстраняват невзривила се мина от японския танкер \"Кокука Кърейджъс\", уточнява \"Асошиейтед прес\". На други снимки се вижда голяма дупка в корпуса на кораба, над ватерлинията, която според американските военни изглежда е била причинена от друга мина.", "date": "2019.06.18", "title": "САЩ показаха нови снимки от атаката край Оман, изпращат 1000 военни в Близкия изток"}
{"url": "https://www.dnevnik.bg/sport/2019/06/18/3926711_ferari_iska_prerazglejdane_na_nakazanieto_na_fetel_ot/", "text": "Ферари\" е отправил официално искане към Международната автомобилна федерация (ФИА) за преразглеждане на наказанието на Себастиан Фетел от Гран при на Канада. Германският пилот беше  лишен от победата в последния старт  от сезона във Формула 1, след като получи санкция от 5 секунди. Фетел завърши пръв, но след 5-секундното наказание, добавено към крайното му време, беше изпреварен от Люис Хамилтън и сега световният шампион е победител в Канада. Скудерията имаше срок до 13 юни да обжалва санкцията пред Апелативната комисия към ФИА, но се отказа, след като по правилник наказанията с наложено време като наказание не могат да се обжалват. В официално писмо до ФИА от понеделник \"Ферари\" се позовава на член 14 от Международния спортен код. Той гласи, че \"при откриване на нов елемент или доказателство, което не е било налично за стюардите при взимане на решението, може да се организира ново разглеждане на решението\". Италианският отбор ще представи пред ФИА телеметричнни данни от болида на Фетел, GPS информация, а също така и показания от свидетел, в случая германския пилот. Стюардите в Канада взеха решение, без да изслушат четирикратния световен шампион за инцидента, когато обявиха, че Фетел се е върнал опасно на пистата. \"Заради деликатността на цялата ситуация \"Ферари\" няма да прави повече коментари по тази тема\", обяви говорителят на скудерията. След състезанието в Канада Фетел няколко пъти се оплака от решението на стюардите и обясни, че правилата не са ясни. Много бивши световни шампиони, сред които Деймън Хил, Марио Андрети и Дженсън Бътън обясниха, че наказанието е пресилено. През уикенда предстои осмият кръг за сезона – Гран при на Франция на пистата \"Пол Рикар\".", "date": "2019.06.18", "title": "\"Ферари\" иска преразглеждане на наказанието на Фетел от Гран при на Канада"}
{"url": "https://www.dnevnik.bg/bulgaria/2019/06/18/3926691_danail_kirilov_ne_izkljuchi_izkriviavane_pri_izbora_na/", "text": "Министърът на правосъдието Данаил Кирилов потвърди в интервю за Би Ти ви, че няма да предлага кандидат за главен прокурор, но направи уговорката, че си запазва вратата отворена, ако процедурата започне да се изкривява. Той каза, че ако предложи има, веднага неговата кандидатура ще бъде атакувана, че е кандидатура на управляващото мнозинство. \"Погледнете всички публични подбори назад във времето, такава процедура винаги отваря проявлението на множество страсти, част от които са извън логиката морала и правото\", каза министърът. Той добави, че за да успокои вътрешните си опоненти, си е запазил правото и държи вратата отворена съобразно закона, ако процедурата започне да се изкривява по някакъв начин. Не искам да ме цитират и интерпретират неправилно, казал съм, че министърът няма място в процедурата, която си следва закона , подчерта той. \"Върнете лентата назад, вижте колко пъти е избиран главен инспектор! Това са трудни процедури, не бива да ги неглижираме\", каза Кирилов и добави, че \"не може кандидатът за главен прокурор да има политически нюанс, привкус и адресат\". Мандатът на сегашния главен прокурор Сотир Цацаров изтича в края на годината, а датата за избор на нов е  24 октомври.  Кандидати за главен прокурор могат да издигнат освен правосъдния министър и трима членове на Прокурорската колегия. Началото на процедурата е на 15 юли. След това по закон трябва на четири последователни заседания да се издигат кандидатурите - датите са 18, 22, 25 и 29 юли. А срокът кандидатите да представят концепциите си е 12 август. Етичната комисия на ВСС и Комисията по атестирането трябва да изготвят становищата си до 17 септември. Срокът за неправителствените и научните организации да изпратят становищата си е 16 октомври.", "date": "2019.06.18", "title": "Данаил Кирилов не изключи \"изкривяване\" при избора на главен прокурор"}
{"url": "https://www.dnevnik.bg/bulgaria/2019/06/18/3926741_kratki_novini_mulniia_prichini_smurtta_na_47-godishen/", "text": ". Мълния причини смъртта на 47-годишен мъж в София 47-годишен мъж почина в София след като беше ударен от мълния в понеделник вечерта, съобщи БНТ. Инцидентът е станал малко след 8 ч. между блоковете в ж.к. \"Люлин\" 6, където той разхождал кучето си. Линейката е пристигнала за 8 минути и откарала пострадалия към \"Пирогов\", но той починал точно преди да бъде вкаран в противошоковата зала. Това е втори подобен инцидент за два дни. В неделя, ударен от мълния, загина 38-годишен мъж, който е ловил риба в язовир \"Искър\". Утре на \"Хемус\" ще се монтира рамка за тол системата  Утре - 19 юни, от 23 ч. до 24 ч. ще бъде спряно движението в двете посоки по магистрала \"Хемус\" в участъка между пътен възел \"Белокопитово\" и кръстовището с път I-7 Силистра – Шумен, в района на с. Панайот Волово. Ще се монтира рамка с дължина 32 м на изграждащата се електронна система за събиране на тол такси, информира агенция \"Пътна инфраструктура\". Отворени са постъпилите 10 оферти в обществената поръчка за определяне на изпълнител за полагане на хоризонтална маркировка по републиканската пътна мрежа за следващите 5 години, съобщиха от агенция \"Пътна инфраструктура\". Обществената поръчка е в 6 обособени позиции, които съвпадат с районите на планиране в страната Общата индикативна стойност на обществената поръчка е 63 млн лв.", "date": "2019.06.18", "title": "Кратки новини: Мълния причини смъртта на 47-годишен мъж в София"}
{"url": "https://www.dnevnik.bg/politika/2019/06/18/3926746_kanadski_parashutist_zagina_pri_uchenie_do_plovdiv/", "text": "Канадски парашутист е загинал на воденото от САЩ учение Swift Response 2019, което се провежда на територията на летище Чешнигирово, близо до Пловдив. Двама американски парашутисти и един канадец са в болница с различни фрактури без опасност за живота. От Министерството на отбраната обясниха пред \"Дневник\", че са изпълнявали задачи по скок от ниска височина. Скоковете са правени в нощни условия. Скоковете са били веднага прекратени, за да се окаже помощ на парашутиста. Всички пострадали са били откарани незабавно до местната болница, където е била установена смъртта на единия военнослужещ, друг е бил оставен за лечение, а останалите двама са били прегледани и освободени, се казва в изявление на Сухопътните сили на САЩ в Европа Въпреки че вземаме максимални предпазни мерки и се опитваме да смекчим риска чрез стриктно обучение и внимателно планиране, ние трябва да се обучаваме в реалистична среда, за да се гарантира, че нашите сили са готови да реагират на всякакви кризи, заявяват от Сухопътните сили на САЩ в Европа. От командването изказват искрените си съболезнования на семейството на загиналия войник и неговата военна част. Следван е военният протокол за уведомяване на близките на загиналия. Учението започна на 13 юни под командването на Сухопътните сили на САЩ в Европа. То се провежда на териториите на България, Хърватия и Румъния до 25 юни тази година, като включва приблизително 5600 участници от осем съюзнически държави. Около 1495 от тях са парашутисти. Според сценария за частта на учението, която се провежда в България, в ролята на противостоящи сили, които ще осигуряват отбраната на летището, са военнослужещи от 42-ри механизиран батальон от 2-ра механизирана бригада. База Безмер осигурява непосредствена авиационна поддръжка и подаване на средствата за противовъздушна отбрана на земята. Полетите се ръководят от летище Пловдив, а аварийно-спасителното и логистично осигуряване на операцията е от американска страна. SWIFT RESPONSE 2019 демонстрира стратегическо използване на въздушно преносими сили с висока степен на готовност, наричани Global Response Force. В учението освен страните домакини участват Канада, Франция, Германия, Италия, Холандия, Испания, Великобритания и САЩ. В парашутните операции са ангажирани близо 1000 души. На 13 юни на зенитния полигон на Военновъздушните сили \"Шабла\" почина старши матрос втори клас Жеко Добрев, на 36 г., от поделение във Варна от инфаркт. Сезонът на ученията в България продължава с тактическото учение с бойни стрелби STRIKE BACK 2019 на полигона \"Ново село\". То започна на 7 юни и в него участват 600 военнослужещи от Въоръжените сили на България и до 200 военнослужещи от Сухопътните войски на САЩ (една механизирана рота), Албания (един пехотен взвод), Република Северна Македония (един пехотен взвод) и Гърция (танков взвод и вертолети за непосредствена авиационна поддръжка).", "date": "2019.06.18", "title": "Канадски парашутист загина при учение до Пловдив, трима са контузени (допълнена)"}
{"url": "https://www.dnevnik.bg/biznes/2019/06/18/3926720_benzinostanciite_otnovo_poluchiha_uduljavane_na_sroka/", "text": "Министерството на финансите предлага отново да се отложи срокът за въвеждане на новите касови апарати в бензиностанциите, чийто софтуер позволява цените на горивата да са дадени като разбивка по отделните им елементи. Това се вижда от  публикуван на сайта  на министерството нов вариант на документа, който е в режим на обществено обсъждане до 28 юни. С проекта се предлага срокът за въвеждане на тези касови апарати да бъде удължен до 31 юли. Първоначално това задължение влизаше в сила от началото на април, после бе удължено до края на юни. Бензиностанциите, които са сключили договори с фирми, разработващи нужния софтуер, след 1 април, могат да ги внедрят до 30 септември.  В мотивите към проекта на наредбата се посочва, че тези промени се предлагат след проведена среща в Министерството на финансите с представители на бизнеса и изразеното от тяхна страна притеснение, че регламентираните срокове са недостатъчни. Министерството освен това посочва, че предложеното удължаване на срока има за цел, освен да се даде достатъчно време на бизнеса, и да се тества в реални условия работата на системата, преди да бъде внедрена масово в търговските обекти, за да не се стига до прекъсване в работата на търговските обекти. Предвижда се наредбата да влезе в сила от деня на обнародването й и се посочва, че отлагането на срока няма да доведе до допълнителни разходи за бюджета на Национална агенция за приходите. В новите касови бележки се предвижда да е изписана информация за размера на ДДС, акциза, продажната цена на горивото без косвените данъци и покупна цена на горивото без акциз и без ДДС, което ще покаже брутния марж на търговците, но не и печалбата им от всеки продаден литър гориво, откъдето дойде идеята за промяна. Тя бе на финансовия министър Владислав Горанов, след като миналата есен имаше протести заради високите цени на горивата. ", "date": "2019.06.18", "title": "Бензиностанциите отново получиха удължаване на срока за новите касови апарати"}
{"url": "https://www.dnevnik.bg/sport/2019/06/18/3926743_mishel_platini_e_arestuvan_po_podozreniia_v_korupciia/", "text": "Бившият президент на Европейската футболна федерация (УЕФА) Мишел Платини е арестуван като част от разследване по избора на Катар за домакин на световното първенство през 2022 г. Според френското издание Mediapart във вторник сутрин бившият футболист е бил отведен от униформени и е задържан в сградата на Службата за борба с корупцията, която се намира в парижкото предградие Нантер. Според френското издание по случая е бил разпитан и Клод Гуон, който е бивш шеф на кабинета на Никола Саркози по времето му на президент на Франция. Mediapart добавя, че Катар е предложил необичаен бонус на ФИФА от 100 милиона долара, в случай че спечели домакинство на световното. През 2015 г. Платини и бившият президент на ФИФА Сеп Блатер  бяха изхвърлени от футбола  за срок от 8 години. Двамата бяха признати за виновни в конфликт на интереси, невярно счетоводство и отказ за сътрудничество на разследващите. В крайна сметка санкцията на Платини беше намалена наполовина от Етичната комисия към ФИФА. Тя изтича през октомври, а в интервю за \"Ню Йорк таймс\" през миналата седмица, французинът обяви: \"Ще се върна.\" През миналата година Платини обяви, че е  бил оправдан  от швейцарските власти. Френската футболна легенда добави, че е станал жертва на заговор за изхвърлянето му от футбола. 63-годишният французин беше начело на УЕФА между 2007 и 2015 г., а след оттеглянето на Сеп Блатер от ръководството на ФИФА имаше желание да се кандидатира за президент на световната централа. По време на изборите за домакин на световното първенство през 2022 г. Платини гласува именно за Катар. След проведени избори през 2010 г. се появи информация за близки връзки между Платини и тогавашния президент на Азиатската футболна конфедерация Мохамед бин Хамам, който е катарец. Двамата са били забелязани да разговарят дни преди избора на Катар за домакин. На по-късен етап Бин Хамам беше изключен доживотно от футболното движение заради конфликт на интереси. През 2014 г. Sunday Times публикува електронни писма, които съдържат информация, че катарският функционер е подкупвал членове на други футболни асоциации да подкрепят кандидатурата му за президент на ФИФА, както и вероятно да гласуват за Катар при определянето на домакините на световните финали през 2018 и 2022 г. Освен разследването за начина, по който страната спечели правото да организира турнира, Катар е и под международна изолация. Съседните страни от региона прекратиха отношения по обвинения във финансиране на световния тероризъм. Изборът страната от Персийския залив да получи домакинството на турнира предизвика много полемики. Световното ще бъде първото, което ще се проведе през декември, за да се избегнат най-горещите месеци в Катар. Настоящият президент на ФИФА Джани Инфантино няколко пъти изрази желание турнирът да бъде първият с 48 отбора. В крайна сметка заради изолацията на Катар от съседните страни на Арабския полуостров  световното остава с 32 отбора . Прословутата среща при Саркози През 2010 г. Катар беше избран да бъде домакин на Мондиала през 2022 г. в битка със САЩ, Южна Корея, Япония и Австралия. След избирането на страната от Персийския залив Блатер обвини Платини, че е нарушил тяхното \"джентълменско споразумение да дадат турнира на Щатите\". През 2015 г. в интервю за AP бившият шеф на УЕФА призна, че е обяснил на американските представители, че ще гласува за тях, но е променил решението си през ноември, точно преди вота. Това се е случило след среща, организирана от президента на Франция Никола Саркози, на която присъства и престолонаследникът, а сега и емир на Катар Тамин бин Хамад ал Тани. \"Саркози никога не ме е молил да гласувам за Катар, но аз знаех какво е добре да направя\", каза той пред AP. По-късно Блатер също говори за изборите и обясни пред Financial Times как Платини му е съобщил, че промяната в планвоете си. \"Вече не съм в твоя лагер, защото ми беше казано от държавния глава, че трябва обмислим положението на Франция\".", "date": "2019.06.18", "title": "Мишел Платини е арестуван по подозрения в корупция"}
{"url": "https://www.dnevnik.bg/politika/2019/06/18/3926750_snimka_na_denia_sami/", "text": "Българските парламентаристи от ГЕРБ и \"Обединените патриоти\" нямат собствена воля. Те са придатък на министър-председателя\". Този коментар направи депутатът от БСП Драгомир Стойнев след като народните представители от \"Обединените патриоти\" не отидоха на среща със социалистите за размера на партийната субсидия. В петък разговор отказа и ГЕРБ. На първо четене по предложение на премиера Бойко Борисов бе приета актуализация на бюджета, според която субсидията да стане 1 лев на глас вместо 11 лева. След час БСП ще се срещне с ДПС, които обявиха, че ще предложат нула лева на глас. Социалистите казаха, че ще внесат предложение партиите да върнат субсидиите, които държат на влог. На снимката: депутатите от левицата Филип Попов, Румен Гечев, Драгомир Стойнев и Георги Свиленски.", "date": "2019.06.18", "title": "Снимка на деня: Сами"}
{"url": "https://www.dnevnik.bg/analizi/2019/06/18/3926779_robite_suzdavat_diktatorite/", "text": "Самият план - да отгледаш, да профилираш, да шлифоваш такъв човек и да го сложиш начело на държавата, е изключително перфиден и лукав, дори зловещ бих казала. Защото той се заиграва с Преди няколко години в едно предаване попитах Копринка Червенкова, мисля беше, как си обяснява факта, че от толкова министър-председатели на прехода нито един не можа да повтори мандата си с изключение на Борисов, който го и потрети. При това говорим за хора далеч по-подготвени, образовани, с класа и ерудиция в политиката. Нейният отговор гласеше: \"Ами очевидно културата на премиера е напълно хармонична на културата на народа.\" Цитирам по памет, изразът й може би бе по-изискан, но такъв беше смисълът му. Това представлява някакво обяснение за дългогодишния престой на Борисов във властта. В крайна сметка проблемът е манталитетен. Авторите на замисъла много точно са преценили, че че обича тодорживковщината, обича политическия бабаитлък, който минава за силна ръка. Но всъщност силата на тази властова ръка се състои най-вече в това, че по фелдфебелско-милиционерски начин се разправя с противниците си. Или се купуват онези, които се продават, или се преследват непримиримите. Свидетели сме на безброй морални лупинги, извършени от предишни яростни критици на ГЕРБ и Борисов, които внезапно се преобразиха в техни горещи апологети. В повечето случаи това са умни, интелигентни, начетени персони, които много ясно си дават сметка за същината на този режим, но напълно съзнателно му станаха адвокати от обикновена алчност или защото са изнудвани, заплашвани с нещо. Това интелигентско предателство повлия деморализиращо на цялото общество. Другите, които не се продадоха, които останаха верни на демократичната идея, на съвестта и принципите си, бяха и са преследвани, уволнявани,тормозени по всякакъв начин. пред очите ни е примерът с Асен Йорданов и Атанас Чобанов, които с твърда последователност ровят в безобразията на тази власт. Не самотата на културния човек захранва диктатурата, а робската психика и манталитет на масата от хора. Изобщо, робите създават диктаторите. Когато изобилстват наоколо балканските персонажи с робски души и манталитет, готови да слушкат, за да папкат, тогава какво остава на културния човек, освен да се затвори в самотата си? И какъв е изборът му? Как да тръгне да се съпротивлява, като това става през медиите, а няма медии? Как да въздействаш на масовото съзнание и да събереш хора по улиците? които се стараеха да информират пълноценно хората, но и да им дадат някаква надежда, някаква перспектива. Е, за скритите сценаристи на прехода пък беше важно да я няма обективната информация, да я няма надеждата, за да може публиката безпроблемно да се манипулира. В едно незряло и объркано общество, в което основната ценност са парите, това не е трудно. Но бъдещето принадлежи на младите и те ще живеят в такъв свят, какъвто сами си направят.", "date": "2019.06.18", "title": "Робите създават диктаторите"}
{"url": "https://www.dnevnik.bg/kultura/2019/06/18/3926717_nikolai_nedelchev_za_falshifikatite_v_struktura_shteti/", "text": "Колекционерът и рекламист Николай Неделчев обяви, че проблемните 14 картини са му стрували общо около 3500 лв., заради което не мисли толкова за материалните, а по-скоро за моралните щети. Заедно със собственика на галерия \"Структура\" Мария Василева той говори в БНТ  по повод фалшификатите в изложбата  \"Модернизъм и авангард. Българската перспектива\", която бе открита на 30 май в София. \"Има проблем с удостоверяването на автентичността на дадено произведение. Онова, което ние направихме, когато се разбра, че са базирани на други автори - внесохме жалба до главния прокурор. Свалили сме нещата и ще ги съхраним за веществени доказателства. В изложбата е упоменато, че са свалени, тъй като са обект на измама\", допълни Неделчев. Той разказа, че проблемните картини са били сред последните попълнения в колекцията му. Купил е част от тях през април 2018 г.. По това време той е работил с реставратора доц. Стефан Белишки от НХА, който е реставрирал седем от маслените картини в изложбата. Той му споделил за негов познат антиквар, който имал неща, които можело да го заинтригуват и му дал телефон за връзка. По-късно* пред \"Дневник\" колекционерът уточни, че доц. Белишки няма връзка с покупката на въпросните картини и че реставраторът дори не ги е виждал. Неделчев допълни, че антикваря, с когото е разговарял, се казва Александър Александров и че става дума за антиквариат на ул. \"Цар Асен I\" 11 в София. Проверка в интернет показва, че на този адрес се представя антиквариат, чието име в уебсайт и \"Инстаграм\" профил е Diamond Coin, а във \"Фейсбук\" профила му пише GoldMix. Пред БНТ Неделчев разказа още, че на среща с антикваря разгледал папка и подбрал част от картините. \"Онова, което беше убедително в цялото това нещо, бе, че имаше печат на издателството на Гео Милев - издателство \"Везни\", (...) други на издателство \"Хемус\". По думите му явно не става дума за \"случаен акт, в който някой е рисувал нещо на тавана си, а е създадено с цел измама\". Той допълни, че другият убедителен фактор при подобни покупки са сертификатите на хората, които продават такива картини, както и историите, които разказват за тях. Неделчев разказа още, че преди изложбата в галерията са имали дебат дали да включат тези работи и накрая решили да ги включат, но не уточни какви са били причините. По думите му в България много рядко, даже почти никога не се стига дотам да се изследват физическите параметри на работата и едно от нещата, които възнамерява да направи сега, е да подложи картините от масло в колекцията си на експертиза, защото според него това е единственият достоверен начин да се докаже произходът на дадено произведение. Бизнесът с фалшификати в България е много голям и онези, които ги създават, не биха могли да съществуват без свои консултанти, които разбират от изкуство. От друга страна обаче, колекционерите, които са потърпевши, не говорят за този вид индустрия открито, а само \"под сурдинка\", заяви Неделчев. , допълни той. Собственикът на галерия \"Структура\" и един от авторите на каталога, съпътстващ изложбата, Мария Василева потвърди, че процесът по сертифициране е много сложен. \"Това отнема години. Не искам да се оправдавам, че не сме имали време. Ние сме се позовали на документи и факти - историите, документите и легитимността на търговците, препоръките на реставратора, очевидни белези като наличието на подписи, печати, на пръв поглед вида на хартията. Но   \", заяви тя. \"Звучи парадоксално, но след първите емоции в известен смисъл съм доволна, че стана така, за да може най-накрая това, за което мълчим, да излезе на бял свят\", коментира галеристката, според която става дума за дългогодишна схема, която компрометира и тяхната работа. Тя допълни, че не би искала създалата се ситуация обаче да засенчва и проблема с българския модернизъм, който остава. \"Бялото петно на българския модернизъм тепърва ще се открива - ние отворихме малко вратата на това неизследвано поле\", бяха част от думите й. По повод обвиненията, че всъщност от години се работи по темата български модернизъм, тя обясни: \"Работи се в тази посока, много колеги се занимават в научните институти, но на практика модернизъм не може да бъде видян в нашите музеи. Няма го не само в колекциите, да не говорим в експозициите - не и по начина, по който би трябвало да бъде представен.\" Според нея все повече пластове от този период ще бъдат разровени, защото това е важно не само за периода на модернизма, но и за това как четем следващите течения. \"Много се надявам да се запази тази линия на разговора\", каза тя. В края на разговора Неделчев призова за по-дълбоко журналистическо разследване, както и прокуратурата да проследи веригата - кой ги е направил, кой е консултирал този човек и кой издава сертификатите.", "date": "2019.06.18", "title": "Николай Неделчев за фалшификатите в \"Структура\": Щетите не са материални, а морални (допълнена)"}
{"url": "https://www.dnevnik.bg/evropa/2019/06/18/3926754_bulgariia_e_skromen_novator_i_predposledna_po_inovacii/", "text": "България и Румъния са двете държави в Европейския съюз, определени като \"скромни новатори\", показа доклад на Европейската комисия. Според него все пак България е подобрила постиженията си в сравнение с предходните седем години. Рязък спад се наблюдава от 2011 до 2012 г., след което започва подобрение. В доклада според показателите си страните от ЕС се разделят на четири групи: водещи новатори, силни, умерени и скромни новатори. Най-силно е представянето на България в областите \"Отражение върху заетостта\" и \"Интелектуални активи\". Най-слабо е представянето в областите \"Финанси и подкрепа\", \"Привлекателни научноизследователски системи\" и \"Новатори\". Най-ниска оценка е получена по показателите \"Разходи за научни изследвания и развитие в публичния сектор\", \"Най-цитирани публикации\" и \"Учене през целия живот\". В България делът на заетостта в производствения сектор е 19.5% (при 15.5% в ЕС). Заетостта във високотехнологични производствени предприятия от общата производствена заетост в България обаче е 19.9%, докато в ЕС е 37.5%. В сектора на услугите заетостта е 41.6% (при 41.8 на сто в ЕС), но заетостта в услугите, свързани с високо ниво на познание, е 27.6% от общата заетост в сектора (при 35% в ЕС).  По показателя \"Леснота за започване на бизнес\", при който 100 точки са най-добрият резултат, България получава 71.4 (при 76.8 в ЕС). По \"Предприемаческо образование и обучение в основно училище\" при максимални пет страната има 1.8 точки (1.9 в ЕС). При \"Върховенство на закона\", където скалата е от -2.5 до 2.5 точки, България е получила -0.1 (1.2 в ЕС). Продължава да намалява населението на страната – средно с 0.7% годишно, спрямо 0.2% ръст средно в ЕС. Средният годишен ръст на БВП в България е 3.5%, а в ЕС – 2.2%. По региони в България най-добре се представя Югозападният, а най-слабо - Югоизточният и Северозападният. България е в групата страни, в които между 2011 и 2018 г. представянето се е подобрило между 0 и 5 процентни пункта. Тук са още Швеция (4.3), Ирландия (4.2), Франция (4.2), Чехия (3.5), Хърватия (3.5), Унгария (2.8), Дания (0.2) и Кипър (0.2), като в България подобрението е с 2.4 процентни пункта. За посочения период най-голям е спадът в Словения (-10.6) и Румъния (-10.7). В Германия също има спад (-0.9). В областта на човешките ресурси групата на \"скромните новатори\" е под средното за ЕС ниво, като най-слабо е представянето на Румъния, а България изпреварва три страни от групата на \"умерените новатори\" (Унгария, Хърватия и Италия). По показателя \"Среда, благоприятстваща иновациите\" България се представя по-добре от две държави \"умерени новатори\" (Гърция и Хърватия). По \"Интелектуални активи\" страната е близко до средното в ЕС. По \"Привлекателни изследователски системи\" България е последна в ЕС. По \"Финанси и подкрепа\" по-слабо се представя единствено Малта, а по \"Фирмени инвестиции\" по-зле от България се представя само Румъния. Кой е европейският новатор? Според доклада ЕС подобрява равнището си на иновации за четвърта поредна година. За пръв път Европа изпреварва в това отношение Съединените щати. ЕС обаче изостава все повече спрямо Япония и Южна Корея, докато Китай наваксва своето изоставане много бързо. Съюзът запазва преднината си пред Бразилия, Индия, Русия и Южна Африка. Данните допълват наскоро обявените от Комисията специфични препоръки по държави в рамките на европейския семестър, в които се изтъква ролята на научните изследвания и иновациите и се отправят препоръки за повишаване на производителността и конкурентоспособността. Швеция е водещият новатор в ЕС за 2019 г., следвана от Финландия, Дания и Холандия. Обединеното кралство и Люксембург вече не са водещи, но попадат в групата на силните новатори, където попада за първи път и Естония. Иновациите в ЕС са нараснали средно с 8.8% от 2011 г. насам. 25 държави от ЕС са увеличили показателите си в областта на иновациите от 2011 г. насам. Най-резултатни са били Литва, Гърция, Латвия, Малта, Обединеното кралство, Естония и Холандия, а най-много са занижили показателите си Румъния и Словения. Водещите държави в отделни области, свързани с иновациите, са:  - човешки ресурси и благоприятстваща иновациите среда;   - привлекателни научноизследователски системи;   - финансиране и подкрепа;   - фирмени инвестиции;   - новаторски малки и средни предприятия;  - взаимовръзки;  - интелектуални активи;  - отражение върху заетостта и отражение върху продажбите. Най-новаторските региони в ЕС са Хелзинки-Усимаа (Финландия), следван от Стокхолм (Швеция) и Ховедщаден (Дания). За деветгодишния период на наблюдение за 159 региона се е повишила ефективността. Тазгодишният Сравнителен доклад за иновациите по региони показва силно сближаване в резултатите на отделните региони и спад в разликите помежду им.", "date": "2019.06.18", "title": "България е \"скромен новатор\" и предпоследна по иновации в ЕС"}
{"url": "https://www.dnevnik.bg/bulgaria/2019/06/18/3926789_okonchatelno_sudut_reshi_da_ekstradira_v_turciia/", "text": "Софийският апелативен съд реши окончателно да екстрадира в Турция Илхан Карабаг - турски гражданин от кюрдски произход. Карабаг е осъден на 3 г. и три месеца затвор в Турция заради членство в ПКК, която е забранена там и се смята за терористична организация. Карабаг поиска да остане в България с мотива, че бяга от политическа репресия. Адвокатът му посочи пред съда, че в момента пред Софийския административен съд има висящо производство, в което клиентът му е поискал закрила от държавата. Защитникът подчерта и че трябва да се взема предвид условията в арестите и затворите в Турция, за които още през 2017 г. Европейският парламент е предупредил с доклад - има чести случаи на изтезания, малтретиране, убийства и нечовешко отношение към лишените от свобода. \"Чичо ми започна гладна стачка. Ние не сме терористи, а кюрди. Не ме връщайте обратно, ако имате съвест. В турските затвори положението е много тежко\", заяви Карабаг пред магистратите. Според Софийския градски съд, а и според апелативния, Карабаг е \"рисков фактор за България и Европейския съюз\". Той е минал границата нелегално и живее в България от 3 години. Бил е с фалшива самоличност и според съда, ако е искал убежище, трябвало да го заяви пред властите веднага след влизането му в страната. Живял е в бежански център, но бяга. Хващан е при опит да премине нелегално границата на излизане от България и има две присъди за това - общо 8 месеца затвор. В Турция има влязла в сила присъда и заради това е поискана екстрадицията му. Магистратите посочват и че членуването в ПКК е незаконно, а организацията се смята за терористична. Присъдата на Карабаг не е за политически убеждения, а за криминално престъпление. Според негови поддръжници той ще бъде подложен на репресия заради политическите си възгледи и убеждения. Според съда, трябва да излежи присъдата си там, а докато бъде екстрадиран в Турция, ще остане в български арест. Решението на магистратите е окончателно и не може да бъде обжалвано. То е подписано с особено мнение от един от съдиите.", "date": "2019.06.18", "title": "Окончателно съдът реши да екстрадира в Турция осъден кюрд"}
{"url": "https://www.dnevnik.bg/sport/2019/06/18/3926765_levski_zamina_za_avstriia_s_nov_vratar/", "text": "Левски\" замина за подготвителния лагер в Австрия с надежди за излизане от кризата. Според треньора Петър Хубчев формата на футболистите е надхвърлила очакванията му. \"Има лъч светлина, но много неща трябва да се променят и при нас, и в клуба, и на Герена. Ентусиазмът, с който виждам хората да правят нещата, поражда този лъч\", каза Хубчев на летището. Преди заминаването си сините обявиха привличането на втори футболист за по-малко от ден. След  гръцкия защитник  Янис Каргас , \"Левски\" се подсили с черногорския вратар Милан Миятович. Хубчев допълни, че клубът очаква \"трима-четирима\" нови в следващите дни. Клубът е възможно да се раздели и с други играчи, като досега  треньорът освободи десетима . Срокът на договора на Миятович е за година с опция за продължаване с още една. В негово лице \"Левски\" привлича вратар, който да се конкурира с титуляра Николай Михайлов, след като Николай Кръстев поиска да разтрогне договора си със сините.  Миятович е на 31 години и има шест мача за националния отбор на Черна гора. Кариерата му започва в \"Рудар\" (Плевля) през 2006 г. С тима вратарят печели веднъж шампионата и два пъти купата на страната. От 2012 г. се мести в Иран, където играе за \"Мес керман\" и \"Зоб ахан\". От 2014 г. се връща в родината си, като последователно носи екипите на \"Бокел\", \"Дечич\" и \"Будучност\", с който печели купата на страната. На лагера в Австрия \"Левски\" ще се изправи срещу бразилския \"Ред бул\" (23 юни), руския \"Зенит\" (25 юни), германския Тюркгюджю-Атаспор (Мюнхен) (1 юли) и шампиона на Швейцария \"Йънг бойс\" (2 юли). Тимът се прибира в София на 3 юли.", "date": "2019.06.18", "title": "\"Левски\" замина за Австрия с нов вратар"}
{"url": "https://www.dnevnik.bg/evropa/regioni/2019/06/18/3926795_do_kraia_na_2018_po_programa_regioni_v_rastej_sa/", "text": "Общо до края на 2018 г. приключилите проекти по оперативна програма \"Региони в растеж\" (ОПРР) са 64 на стойност 30 млн. евро, съобщи Пламен Илиев, началник на отдел \"Мониторинг\" в Управляващия орган на програмата, по време на 14-ото заседание на Комитета за наблюдение на ОПРР в резиденция \"Бояна\". Данните са от годишния доклад за изпълнение на програмата към края 2018 г. Най-много са приключените проекти по Приоритетна ос 2 \"Подкрепа за енергийна ефективност в опорни центрове в периферните райони\". Направени са били 236 проверки на място за изпълнението на проектите, като почти 220 са били във връзка с постъпили искания за плащания от страна на бенефициентите, друга част - по сигнали, постъпили в Управляващия орган на програмата, по оценка на риска и за изпълнението на препоръки от предходни проверки на място. 843 са проверките на проведените процедури по избор на изпълнител от страна на бенефициентите, вследствие на които са били регистрирани почти 590 сигнала за съмнения за нередности. От посочените сигнали 44 са били прекратени поради липса на установени нарушения, около 530 са приключили с установяване на нередност и необходимост от съответното налагане на финансова корекция, а 16 все още се обработват. /БТА", "date": "2019.06.18", "title": "До края на 2018 по програма \"Региони в растеж\" са завършили проекти за 30 млн. евро"}
{"url": "https://www.dnevnik.bg/sport/2019/06/18/3926806_ludogorec_produlji_udarnata_selekciia_s_bivsh_igrach/", "text": "Лудогорец\" привлече четвърти нов футболист, след като подписа договор с бившия играч на ЦСКА Жоржиньо. Нападателят идва от френския \"Сен Етиен\", чиято собственост е. Двата клуба са постигнали договорка за покупката му. През миналия сезон Жоржиньо игра под наем в ЦСКА. С екипа на червените нападателят вкара шест гола и даде три асистенции в 41 мача. Жоржиньо е на 23 години и е роден в Гвинея-Бисау. Той обаче има и португалски паспорт и няма да заема място за чужденец извън Европейския съюз. Договорът на Жоржиньо с шампионите влиза в сила от 1 юли. В момента той е с националния отбор на Гвинея-Бисау в турнира за Купата на африканските нации. Страната е дебютант в надпреварата, която започва на 21 юни. \"Селекционният съвет на \"Лудогорец\" наблюдава внимателно изявите на Жоржиньо в българското първенство с екипа на \"ЦСКА-София\" и след одобрението на треньора Стойчо Стоев бяха стартирани преговорите по неговото привличане\", обявиха шампионите. По непотвърдена информация за него е платена откупната клауза, която фигурира в договора му със \"Сен Етиен\". Дотук през лятото шампионите привлякоха още трима играчи. Нападателят Мавис Чибота от \"Бней Йехуда\", който е голмайстор на израелския шампионат, и плеймейкърът  Дан Битон от \"Ашдод\" . Последният нов беше десният бек  Джордан Икоко  от елитния френски \"Гингам\". Преди няколко дни един от собствениците на клуба,  Георги Домусчиев , обяви, че целта пред \"Лудогорец\" е девета поредна титла в Първа лига и влизане в групите на един от двата европейски турнира.", "date": "2019.06.18", "title": "\"Лудогорец\" продължи ударната селекция с бивш играч на ЦСКА"}
{"url": "https://www.dnevnik.bg/kultura/2019/06/18/3926706_raiko_aleksiev_-_karikaturistut_ubit_ot/", "text": "Ретроспективна изложба на българския художник и карикатурист Райко Алексиев се открива тази вечер от 18:00 часа в Софийската градска художествена галерия (СГХГ). Тя може да бъде видяна до 14 юли и включва карикатури и първи страници на хумористични издания като \"Щурець\", \"Барабан\", \"Българан\", \"Смях и закачки\", както и маслени пейзажи. Голяма част от произведенията идват от колекцията на семейството му, съобщава СГХГ.  Карикатурите на Райко Алексиев, известен и под псевдонима Фра Дяволо, се отличават с особено рязък и саркастичен хумор. Това е една от причините, които довеждат до неговата трагична смърт. Райко Алексиев е една от първите жертви от средите на изкуството на комунистическия режим. В дните преди деветосептемврийския преврат неговите близки многократно го предупреждават да напусне страната. Кумът му Никола Мушанов дори го снабдява с дипломатически паспорт, за да му помогне. Райко Алексиев обаче е категоричен и казва, че винаги е осмивал политиците, когато те са вършили нередности. \"Аз нямам пари в чужбина. Плащал съм редовно данъците си. На всекиго съм услужвал и съм давал с двете ръце. На никого не съм взел нищо и не съм напакостил. Аз не съм плъх, та да напускам кораба, когато той потъва\", отговаря на близките си той.  Непосредствено след преврата Райко Алексиев се връща в София от Чамкория (днес Боровец -  ) и е арестуван като \"враг на народа\" заради сатиричните си карикатури на Сталин, които са добре познати на широката публика. В една от карикатурите Сталин държи в ръката си брадва, от която капе кръв. На друга над него е изобразена петолъчка, в чиито краища има по една глава на хора като Лев Троцки и Николай Бухарин, а текстът отдолу гласи: \"Не се натискайте един по един - има място за всички.\" Райко Алексиев е малтретиран в продължение на повече от месец и докаран до неузнаваемост и пребит до смърт, умира на 18 ноември 1944 г. в болницата на Червения кръст. Синът му Веселин Алексиев разказва за тези дни пред Алберт Бенбасат в статия, публикувана първо в списание \"Пламък\", а след това в  портал \"Култура\" . Той твърди, че обвинението срещу баща му е издадено посмъртно, за да се узакони убийството и конфискацията на имуществото на семейството. По думите му в смъртния акт пише, че причината за смъртта е язва. \"Непосредствено преди смъртта на баща ми се срещнахме с един човек, пуснат оттам, който е бил с него в една килия и ни разказа, че от всички затворени в килията Райко Алексиев е бил най-много малтретиран. Когато го питали: \"Райко, защо толкова те бият\", той отговарял: \"Бият ме невзрачни художничета и писатели, които ме питат: \"Ти, мръсно куче, защо не поместваше нещата, които ти пращахме?\" А аз им отговарям: \"И сега да е, като са невзрачни, не мога да ги поместя и да си кепазя вестника\", разказва Веселин Алексиев.  Отново по негови думи след бруталния побой Райко Алексиев благодарение на усилията на съпругата му, актрисата Весела Грънчарова, е прехвърлен от болницата в затвора в тази на Червения кръст. \"Тя ми е разказвала, че първоначално не могла да го познае. Видяла една дрипава маса от хора – кой пребит, кой болен, кой със счупени кости. Изведнъж някаква ръка едва-едва се мърда и ѝ маха. Това бил баща ми – брадясал, слаб, стенещ при всяко помръдване\", продължава Веселин Алексиев.  \"Майка ми успя да изиска ковчега с тялото. Той беше закован и беше забранено да се отваря, но дядо ми нареди да го отковем, за да видим дали вътре е той. Отворихме ковчега и аз не можах да позная баща си, който беше затворен само преди два месеца. Това беше съвсем друг човек – подпухнал, неузнаваем, човек, който е преживял страхотни физически и душевни страдания. А вуйчо ми, който е успял да влезе в моргата и да го види гол, казваше: \"По тялото му още личаха следите от побоя, токовете от ботушите. Половите му органи бяха смазани\", завършва Веселин Алексиев. Райко Алексиев е роден е през 1893 г. в Пазарджик. Семейството се мести от град на град, преди да се установи във Враца, където той завършва гимназиалното си образование и прави първите си опити в карикатурата. След това учи литература в Софийския университет и посещава Рисувалното училище (днешната Национална художествена академия -  ). Дългата му професионална кариера в медиите започва, когато е едва на 18 години и става сътрудник на хумористичното списание \"Барабан\". Следващата година вече е редактор и основен карикатурист в хумористичното списание \"Людокос\". С течение на годините се превръща в един от водещите карикатуристи в България. Той е неколкократен председател на Съюза на дружествата на художниците в България, сътрудник на периодичните издания \"Барабан\", \"Смях\", \"Людокос\", \"Българан\", \"Маска\", \"Македония\", \"Зора\", основател, главен редактор и основен автор на сатиричния вестник \"Щурец\" (1932-1944 г.). През 1939 г. се жени за младата актриса Весела Грънчарова. По време на комунистическия режим творбите му са забранени. Реабилитиран е едва след 1990 г. ", "date": "2019.06.18", "title": "Райко Алексиев - карикатуристът, убит от комунистическата власт"}
{"url": "https://www.dnevnik.bg/analizi/2019/06/18/3926830_i_novite_popravki_v_npk_shte_ostaviat_glavniia/", "text": "Това писмо изразява притеснението на част от неправителствените и съсловни организации в България относно представените от министъра на правосъдието на 14 юни предложения за промени в Наказателно-процесуалния кодекс (НПК) относно процедура за временно отстраняване и предсрочно прекратяване на правомощията на т.нар. трима големи в съдебната власт – председателите на Върховния касационен съд (ВКС), Върховния административен съд (ВАС) и главния прокурор (ГП). В края на 2015 г. необходимата конституционна реформа беше сведена до частични положителни промени, които не осигуриха действителна независимост на съда и реална отчетност на прокуратурата. Изразеното насърчение за продължаване на реформата не беше последвано от съответни мерки. Напротив, през последните години бяха приети законодателни решения за дисциплинарна и наказателна отговорност и отстраняване на съдии от длъжност по предложение на прокуратурата с безпроблемното одобрение на съдийската колегия на Висшия съдебен съвет (ВСС), които Необходимостта от въвеждане на независим механизъм за разследване и търсене на наказателна отговорност в случай на престъпление, извършено от главния прокурор, е задължителна генерална мярка в изпълнение на решението на Европейския съд по правата на човека (ЕСПЧ) по делото \"Колеви срещу България\" от 2009 г. В последния доклад на Комитета на министрите от март 2019 г. се отбелязва, че въпреки засиленото наблюдение на изпълнението на това решение българското правителство вече десет години не е предложило конкретни мерки. От няколко месеца ставаме свидетели на лансиране на идеята за въвеждане на допълнителен механизъм за продължително отстраняване от длъжност на председателите на върховните съдилища по предложение на прокурор или на министър.  Въвеждат   за образуване на наказателно производство срещу председателите на върховните съдилища и главния прокурор. Необходимостта от такъв специален ред по отношение на председателите на върховните съдилища не е обоснована, тъй като няма основания и не се твърди, че общият ред е неприложим спрямо тях.  Предоставят   на министъра на правосъдието или на трима членове на съответната колегия на ВСС, а решението - на мнозинство от 2/3 от членовете на Пленума на ВСС, което може да бъде формирано с гласовете на прокурори, следователи и представители на парламентарната квота и на практика да изключи гласовете на шестимата съдии, избрани от самите съдии.   страна на министъра на правосъдието и представителите на несъдебната квота във ВСС и рискува да оказва сплашващо влияние върху съда.  Същевременно   от прокурорската квота (както в прокурорската колегия, така и в Пленума на ВСС) запазва невъзможността за ефективното и независимо разследване на главния прокурор от лица, които не са негови подчинени, каквото следва да се въведе в изпълнение на решението на ЕСПЧ по делото \"Колеви\". Предлаганите изменения не осигуряват независимо разследване на главния прокурор на всички етапи от наказателното производство, както изисква ЕКПЧ, и поради това нямат отношение към изпълнението на това решение. Така освен при първоначалния им избор от представителите несъдебната квота във ВСС. Това нарушава обективната независимост на двете върховни съдилища и оказва сплашващо влияние върху техните решения. Въпросът, свързан с отчетността на главния прокурор, е предмет на анализи също и на Венецианската комисия (ВК) и на Механизма за сътрудничество и проверка (МСП). Констатациите на Венецианската комисия за липса на независим механизъм за разследване и търсене на наказателна отговорност в случай на престъпление, извършено от главния прокурор, датират още от 2003 г. В меморандум от същата година правомощията на главния прокурор се разглеждат като твърде широки, като всяко искане за свалянето на неговия имунитет всъщност би могло да бъде направено единствено от него самия. Това се възприема като законова празнота, която не може да остане без законово разрешение. относно статута на прокуратурата и главния прокурор, последиците от това и предложение за конкретни действия в тази посока са подробно представени в становище от 2017 г. Венецианската комисия не препоръчва да се въведе \"вот на недоверие\" на главния прокурор или подчиняването му на изпълнителната власт, тъй като това е много деликатен въпрос, който крие рискове от политизация. В тази ситуация обаче следва да бъдат въведени други ефективни механизми за отчетност поради факта, че основанията за отстраняване са трудно изпълними.   и изясняване на фактите и следва да се обърне или към Инспектората към ВСС, или към самата прокуратура. Основанието за освобождаване по чл. 129, ал. 3, т. 3 от Конституцията на Република България (КРБ), а именно влизане в сила на присъда, с която е наложено наказание лишаване от свобода за умишлено престъпление, предполага влязла в сила присъда, а поради квазимонополното положение на главния прокурор спрямо разследването той може да спре/прекрати разследване срещу себе си (реферира се директно към делото \"Колеви срещу България\").  на основание чл. 129, ал. 3, т. 5 от КРБ поради тежко нарушение или системно неизпълнение на служебните задължения, както и действия, които накърняват престижа на съдебната власт, също е  . Това се дължи главно на силната позиция на ГП в системата на прокуратурата и в рамките на ВСС. Дори ако приемем, че няма нужда да се извърши специално разследване на действията на главния прокурор и че Инспекторатът към ВСС има волята и ресурсите за събиране на доказателства, то има малко шансове за това такава инициатива да бъде успешна във ВСС, тъй като главният прокурор има достатъчно правомощия да предотврати такъв случай. Комисията отбелязва, че членовете на ВСС с кариера на прокурори след приключване на мандата на ВСС се връщат в системата на прокуратурата и това отново ги превръща в йерархично подчинени на главния прокурор. Освен това нищо в закона не възпрепятства главния прокурор да задейства проверки по отношение на предишната работа като прокурори на членове на ВСС, докато изпълняват мандата си. За разлика от избраните членове на съвета, упражнявали съдийска професия, които не са в същата позиция по отношение на двамата председатели на ВКС и ВАС – вътрешната независимост на съдиите е по-добре защитена и в резултат на това Комисията заключава, че в настоящото състояние на съдебната власт в България има слаба отчетност на главния прокурор, който по същество е имунизиран срещу наказателното преследване и е практически несменяем. Предложенията на ВК за подобряване не са взети под внимание от българското правителство и при изготвянето и представянето на настоящия законопроект.  и ревизиране на процедурата по чл. 129, ал. 3, т. 5 от КРБ за освобождаване на ГП на основание тежко нарушение или системно неизпълнение на служебните задължения, както и действия, които накърняват престижа на съдебната власт. Разследванията срещу главния прокурор следва да се провеждат от независим орган или лица, неподчинени на прокуратурата. Влиянието на членовете на ВСС с професионален произход от прокуратурата и блокиращ глас при разследванията и подаване на предложение до президента за освобождаване трябва да бъде намалено. - \"Венецианската комисия повтаря, че реформирането на механизмите за отчетност, отнасящи се до главния прокурор,   или на членовете на ВСС.\" Докато съдиите трябва да бъдат независими, то тази концепцията не е напълно приложима към прокурорите. При тях по-точно е да се говори за \"автономия\", а не пълноценна \"независимост\" на прокуратурата. Препоръките препотвърждават изводите от цялостния структурен и функционален анализ на Прокуратурата на Република България (ПРБ). Венецианската комисия изразява загриженост, че \"включването на главния прокурор като член по право на Съдебния съвет поражда особени опасения за тъй като главният прокурор е страна в много от делата, които подлежат на решаване именно от съдиите, и неговото присъствие в съвета създава риск - поради йерархичния характер на прокуратурата другите членове от прокуратурата могат да се чувстват задължени да следват позициите, възприети от главния прокурор\". Освен Венецианската комисия и Парламентарната асамблея на Съвета на Европа (ПАСЕ) Механизмът за сътрудничество и проверка също констатира отсъствието на процедура или друга възможност за търсене на отговорност на главния прокурор. По-конкретно, от началото на функционирането на МСП до сега препоръка в посока въвеждането на някаква форма на контрол над фигурата на ГП присъства в 5 от всички 17 доклада. За пръв път такава се появява в доклада от март 2010 г., в който се препраща към делото \"Колеви\" и фактът, че ЕСПЧ \"разкритикува липсата на отчетност на главния прокурор\". Последователно в докладите от юли 2012 г., 2016 г. и януари 2017 г. се коментират В доклада от 2017 г. е отправена конкретна препоръка, насочена към изготвянето на Пътна карта в изпълнение на предписанията от независимия анализ на структурния и функционален модел на ПРБ, изготвен от прокурори от държави - членки на ЕС. Европейките прокурори изрично казват: \"Считаме, че в името на това да се поддържа общественото доверие в Прокуратурата на Република България, особено с оглед на безпокойството, породено от делото \"Колеви\", е необходимо да се създаде прозрачна процедура, в случай че в бъдеще главен прокурор бъде обвинен по време на мандата си в извършването на тежко престъпно деяние.\" Последното споменаване на този сериозен дефицит в наказателното ни правосъдие е в доклада от ноември 2018 г. В нито един от 5-те посочени по-горе доклада няма сложен знак за равенство между ГП и председателите на двете върховни съдилища. Подобна интерпретация е развита само на местна почва и оправдание за нея не може да се намери в докладите по МСП. Оттук може да бъде направен единственият възможен извод, че е налице произтичащи от делото \"Колеви\", така и на тези, изрично посочени в доклада на европейските прокурори и впоследствие в становището на ВК от октомври 2017 г. Текстовете, предложени от Министерството на правосъдието на 14 юни, се приближават до създаването на механизъм за натиск срещу председателите на двете върховни съдилища, като същевременно  Съвместимостта на предлагания механизъм за търсене на отговорност на председателите на ВКС и ВАС следва да бъде преценена и с разпоредбата на чл. 19, пар. 1, втора алинея от Договора за функциониране на Европейския съюз (ДФЕС), която задължава държавите членки да установят правните средства, необходими за осигуряването на ефективна правна защита в областите, обхванати от правото на съюза. Върховните съдилища безспорно са юрисдикции по смисъла на чл. 267 ДФЕС и запазването на тяхната независимост е от първостепенно значение, за да се гарантира осъществяването на споменатата по-горе защита. Същевременно чл. 47, алинея втора от Хартата на основните права на ЕС предвижда достъпа до \"независим\" съд като изискване, свързано с основното право на ефективни правни средства за защита. Съдът на Европейския съюз (СЕС) последователно поддържа, че гаранцията за независимост, присъща за правосъдната дейност, се изисква не само на равнището на съюза, за съдиите на съюза и генералните адвокати на съда, както предвижда член 19, параграф 2, трета алинея от Договора за Европейски съюз (ДЕС), но и на равнището на държавите членки, за националните съдилища. Понятието за независимост предполага, че съответният орган упражнява правораздавателните си функции и без да получава нареждания или инструкции от какъвто и да било вид, и че по този начин е защитен от външна намеса или натиск, които могат да накърнят независимостта на членовете му при вземането на решение и да повлияят на съответните решения. Обективният елемент на принципа на независимост на съдебната власт изисква достатъчно гаранции, за да се изключи всяко основателно съмнение относно независимостта и безпристрастността на органа и да се гарантира появата на независимост. Изискването за независимост налага също дисциплинарният режим на съдиите да включва необходимите гаранции за пълното избягване на риска от използване на подобен режим като система за политически контрол на съдържанието на съдебните решения. В това отношение въвеждането на правила, определящи по-конкретно както действията, които представляват дисциплинарни нарушения, така и конкретно приложимите санкции, които предвиждат намесата на независим орган по реда на процедура, гарантираща изцяло прогласените в членове 47 и 48 от хартата права, по-конкретно правото на защита, и които закрепват възможността за оспорване пред съд на решенията на дисциплинарните органи, представлява набор от До подобни изводи е достигнал и ЕСПЧ през 2013 г. по делото Oleksandr Volkov v. Ukraine (№21722/11). В светлината на публично изразяваното несъгласие и пренебрежение към някои решения на Върховния касационен съд и стремежа за тяхното \"преодоляване\" по законодателен път считаме, че предвижданите мерки за търсене на отговорност на председателите на върховните съдилища с решение не на съдии, избрани от съдии, а на мнозинство от членове на ВСС, избрани от парламентарно представени партии и прокурори, могат да изложат двамата председатели, а поради това – и двете върховни съдилища и техните съдии, на недопустима външна намеса и натиск от страна на изпълнителната власт, разследващите органи и прокуратурата, в нарушение на обективната независимост на върховните съдилища и в стремеж за оказване на влияние върху техните решения. Надяваме се тези съображения да бъдат взети под внимание по време на закритата Кръгла маса за обсъждане на мерките за изпълнение на постановените от ЕСПЧ решения относно неефективността на разследването в България с участието на представители на Комитета на министрите към Съвета на Европа, както и от други експерти, които наблюдават описаните по-горе процеси, течащи в страната.", "date": "2019.06.18", "title": "И новите поправки в НПК ще оставят главния прокурор недосегаем"}
{"url": "https://www.dnevnik.bg/politika/2019/06/18/3926825_organizacii_i_ucheni_s_namaliavaneto_na_subsidiite/", "text": "Измененията в Закона за политическите партии и в Закона за държавния бюджет, с които се намалява размерът на държавната субсидия до почти пълното й отменяне, ще лишат партиите от ресурс, а в дългосрочен план \"ще доведе политическите партии до невъзможност да функционират адекватно\". Това се казва в позиция на Асоциация \"Прозрачност без граници\", която е подкрепена от много експертни неправителствени организации, юристи и професионалната общност по политически науки В петък  парламентът реши , че до края на 2020 г. партиите и коалициите трябва да върнат доброволно надвзетите суми от държавната си субсидия и се фиксира субсидията на 11 лв. на получен глас на парламентарни избори. До преизчисляване на субсидиите се стигна, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас .  Преди това парламентът реши на първо четене  партийната субсидия да стане 1 лв ., като прие на първо четене проекта за промяна на държавния бюджет на премиера Бойко Борисов. Сега субсидията е 11 лв. за всеки получен на парламентарни избори глас. Ако бъде приета промяната в държавния бюджет за 2019 г., субсидията ще се преизчисли на 1 юли 2019 г. Измененията в Закона за политическите партии и в Закона за държавния бюджет за 2019 г., с които едновременно се намалява размерът на държавната субсидия, което на практика означава нейното отменяне, и се приемат норми за връщането на средства със задна дата, са неприемливи и съдържат съществен риск за политическата дейност в България, се казва в писмото до медиите. Учените и организациите се обединяват около позициите, че държавната субсидия се предоставя, за да защитава политическият плурализъм, да подкрепя основни политически субекти, които са получили значителна избирателна подкрепа, и да служи като бариера срещу корупцията. Вместо да защитават тези принципи, промените създават нови рискове за политическата система и за демократичния процес в страната, предупреждават те. Измененията в Закона за политическите партии и в Закона за държавния бюджет за 2019 г., с които едновременно се намалява размерът на държавната субсидия, което на практика означава нейното отменяне, и се приемат норми за връщането на средства със задна дата, са неприемливи и съдържат съществен риск за политическата дейност в България! Въпросите за финансирането на политическите партии и на предизборните кампании са сериозни, засягат базисни структури в демократичното общество и се отразяват както на изборния процес, така и на начина, по който функционират политическите партии и основните институции в държавата. : · липсата на ясни и предвидими критерии за определяне размера на субсидията (актуалният размер се определя не в основния закон, регламентиращ дейността на партиите, а в закона за държавния бюджет, който всяка година се приема по инициатива на изпълнителната власт); · твърде високият размер на държавната субсидия, който създава огромна неравнопоставеност между партиите, които получават субсидия, и останалите; · липсата на обвързаност между размера на държавната субсидия и реалната финансова подкрепа на партиите от техните членове и от дарителите на малки, но редовни дарения, които осигуряват устойчивост на партийните структури и дават основания за вътрешнопартиен контрол; · изразходването на държавната субсидия за несвойствени партийни дейности, като например за благотворителност; · задържането на субсидията в банкови депозити; · липсата на правомощия на Сметната палата да извършва проверка за съответствие между реално получените и реално изразходваните пари в предизборните кампании (въпреки напредъка и досега контролът на Сметната палата остава преди всичко контрол по документи); · липса на безплатен и равнопоставен достъп до обществените медии за всички регистрирани участници в изборите. Вместо да защитават тези принципи, промените създават нови рискове за политическата система и за демократичния процес в страната: 1) В краткосрочен план, в контекста на предстоящите местни избори, те ще лишат основни политически партии от легитимен ресурс за предизборните им кампании и ще възпрепятстват достигането на техните послания и идеи за управление до потенциалните гласоподаватели. Партиите ще бъдат тласнати към търсене на финансови средства от бизнеса, което е забранено от настоящия Закон за политическите партии. 2) В дългосрочен план практическото отсъствие на държавна субсидия заедно с ограничения кръг от източници за финансиране ще доведе политическите партии до невъзможност да функционират адекватно. Това на свой ред ще се отрази както на плурализма в изборния процес, така и на начина, по който функционират представителните институции. Цената – политическа и икономическа, ще бъде платена от всички, и най-вече от българските граждани. Сегашният подход за извършване на законови промени в тази важна сфера на политическия живот е безотговорен и неприемлив, като за съжаление до настоящия момент негови характеристики са: · търсенето на елементарни решения с популистки оттенък на проблем, който е базисен за демокрацията в страната и изисква висока степен на консенсус между всички заинтересувани политически субекти, експертната общност и гражданското общество; · липсата на оценка на политическите последствия от приемането на двата законопроекта както в краткосрочен план (предвид предстоящите местни избори през есента на 2019 г.), така и в дългосрочен план (по отношение на цялата партийна система на страната); · приемането на законови промени в разрез с основни правни принципи, като (а) липса на задължителни атрибути, каквито са оценка на въздействието и проведени обществени консултации; (б) обратна сила на нормите; и (в) създаването на правна несигурност у партиите относно основни правила, по които се извършва тяхното финансиране. Наличието или отсъствието на правна предвидимост, която дава възможност на субектите на правото да съобразят поведението си и то да бъде правомерно, е мерило за наличието или отсъствието на правова държава; · липсата на задълбочена дискусия относно дефицитите в системата за политическо финансиране и относно създаването на адекватен модел, който гарантира стабилно и прозрачно функциониране на партиите, и свеждането на разговора до елементарни сметки за 1, 5 или 10 лева.", "date": "2019.06.18", "title": "Организации и учени: С намаляването на субсидиите партиите ще спрат да функционират"}
{"url": "https://www.dnevnik.bg/evropa/regioni/2019/06/18/3926821_finansovite_korekcii_po_programa_regioni_v_rastej_moje/", "text": "Заместник-министърът на регионалното развитие и благоустройството Деница Николова съобщи, че прогнозни разчети показват, че размерът на финансовите корекции по общо 587 договора за обекти, финансирани по оперативна програма \"Региони в растеж\", може да достигне до около 65 млн. лева. Това ще се случи, ако проектите се реализират в пълнота и бенефициентите предявят искания за получаване на средства по тях, обясни Николова, която е ръководител на Управляващия орган на програмата. Под нейно ръководство в резиденция \"Бояна\" се провежда 14-тото заседание на Комитета за наблюдение на програмата. Към настоящия момент спрямо предявените за възстановяване средства удържаните суми по финансови корекции са в размер на 22.5 млн. лева, напомни Николова. Тя информира, че 86 на сто от бюджета на програмата са договорени. Отчита се 52 процента разплащане на програмата спрямо сключените договори, а 45 на сто от бюджета на програмата са разплатените средства към крайните бенефициенти. Сертифицираните разходи към настоящия момент са 24 на сто от бюджета на програмата. Няма рискове от загуба на средства към края на 2019 г., като за същото има очаквания и за края на 2020 г. Николова информира още, че по проектите в сектор \"Здравеопазване\" са преодолени рисковете и вече има частично осъществени дейности. За момента се срещат трудности при избора на доставчик на високопроходими линейки за районите с труден достъп, като очакванията са и това да бъде преодоляно. По проекта за столичния градски транспорт поетапно се доставят 13 трамвайни мотриси с нисък под, сключен е договорът за доставка и монтаж на електронни информационни табла, в ход е реконструкцията на трамвайния релсов път по ул. \"Каменоделска\" до трамвайно ухо \"Орландовци\". Предстои приключването на тръжната процедура по проекта за реконструкция на трамвайния релсов път по бул. \"Цар Борис III\" и очакванията са, че проектът ще се изпълни в срок. /БТА", "date": "2019.06.18", "title": "Финансовите корекции по програма \"Региони в растеж\" може да стигнат около 65 млн. лева"}
{"url": "https://www.dnevnik.bg/bulgaria/2019/06/18/3926824_grajdani_signalizirat_za_padashti_elementi_ot_most_na/", "text": "За пропадане на част от северната скоростна тангента на София сигнализират граждани три години след официалното откриване, съобщава Би Ти Ви. Медиата показва в репортаж от мястото, че под моста на 13-и километър има напукани места в конструкцията и дори паднали плочи от долната част на моста. Борис Бонев, който изпраща сигнала, обяснява пред телевизията, че при преминаване под моста на река Искър хората са забелязали, че голяма част от панелите, които са под мостовата конструкция, са напукани и част от тях са паднали. \"Вече имаше гаранционен ремонт на Северната скоростна тангента, едва три години след откриването й, въпреки че струваше 180 млн. лева. Дори и да е малка вероятността, ако един такъв панел падне върху преминаващ човек под моста, може да се случи неприятен инцидент. Нов обект за 180 млн. лева не би трябвало да изглежда по този начин\", казва Бонев. Инж. Иван Досев от Агенция \"Пътна инфраструктура\" обяснява, че кофражните панелки не са носещи конструктивни елементи. Според него те вероятно са паднали още при наливането на бетона, това не се е случило след пускането на строителството. \"Тези панелки имат конструктивна армировка, която е изчислена така, че да може да издържи теглото на бетона, преди да е стегнала пътната плоча. Вероятността да падне е малка, тъй като има армировка, която не се е скъсала, това нещо не носи никаква тежест и върху него няма натоварване\", твърди инж. Иван Досев. От агенцията са поели ангажимент да премахнат всички счупени елементи от моста.  По-късно от пътната агенция изпратиха съобщение до медиите, в което се посочва, че няма пропадане на Северната скоростна тангента и никаква опасност за моста над река Искър. Извършен е оглед на съоръжението и шофьорите трябва да карат спокойно. За подобряване на кофражните панели под моста на фирмата - изпълнител на обекта, е разпоредено да предприеме всичко необходимо. Те изпълняват функцията на оставащ кофраж, не са част от носещата конструкция на съоръжението и нямат никакво предназначение за неговата устойчивост. Всички дейности ще бъдат изпълнени за сметка на строителя, се допълва в съобщението. На 28 април 2016 г. премиерът и регионалният министър Лиляна Павлова откриват трасето. То трябва да свързва северозападните и югоизточните квартали на София. Заради скоростната отсечка обаче са премахнати старите пътища, а нови няма. Въпреки че се намират само на 50 метра от тангентата, жителите на квартал \"Бенковски\" трябва да се качат на скоростния път по два маршрута: единият е дълъг 10 километра, а другият - 8. Готови детелини има, но не и подходи към тях. По картите има няколко несъществуващи улици, които са дадени за връзка с тази магистрала. След протестите на жителите от \"Бенковски\", \"Нови Искър\", \"Илиянци\" и \"Требич\" от Министерския съвет отпуснаха пари за улици. Ангажимент на Столичната община е да изгради уличната мрежа и локалните трасета, които обслужват малките население места и селата, които са в рамките на София, е позицията на министерството, цитирана от телевизията. Три години по-късно изградени отсечки няма, а кога скоростната тангента ще се свърже с пътната мрежа на София - не е известно.", "date": "2019.06.18", "title": "Граждани сигнализират за падащи елементи от мост на Северната скоростна тангента"}
{"url": "https://www.dnevnik.bg/evropa/2019/06/18/3926843_sudut_na_es_obiavi_za_nezakonna_germanskata_shema_za/", "text": "Европейският съд постанови днес, че пътните такси по магистралите в Германия са незаконни, тъй като се прилагат несправедливо спрямо шофьорите от другите страни от ЕС, предадоха световните агенции. Решението на съда в Люксембург означава, че Германия ще трябва да се откаже или да преразгледа тол-системата си, отбелязва \"Асошиейтед прес\". Според германската схема, която е узаконена, но все още не е приложена, всеки, който ползва магистралите, трябва да плаща такса, но германските шофьори ще бъдат компенсирани под формата на отстъпка при автомобилния данък, отбелязва ДПА. Т.нар. инфраструктурна такса бе голям политически проблем за правителството на канцлера Ангела Меркел. Австрия, подкрепена от Холандия, оспори схемата пред Европейския съд с мотива, че Германия нарушава правилата на блока, като планира да дискриминира гражданите на останалите страни от ЕС. Таксата е дискриминационна, тъй като нейната икономическата тежест де факто се понася само от собствениците и шофьорите на автомобили, регистрирани в другите страни - членки на ЕС, се посочва в съобщение на съда. Освен това според съда тол-таксата би нарушила основни европейски принципи като свободата на движение на стоки и свободата на предоставяне на услуги, тъй като се увеличат разходите за транспорт за чужденците и така се подкопава тяхната конкурентоспособност. Германия не предостави екологично или друго оправдание за дискриминацията, допълни съдът. Според схемата шофьорите на коли, регистрирани в Германия, ще трябва да плащат предварителна годишна такса до 130 евро в зависимост от това колко замърсяващ е автомобилът им. Шофьорите на автомобили, регистрирани в друга държава на ЕС, ще трябва да купуват пропуски за определен период от 10 дни, два месеца или година на съответната цена. Схемата предвижда обаче германските шофьори да получават данъчно облекчение за автомобила си, съответстващо на тол-таксата, а собствениците на по-слабо замърсяващи автомобили да получават допълнително намаляване на данъците. /БТА", "date": "2019.06.18", "title": "Съдът на ЕС обяви за незаконна германската схема за пътни такси"}
{"url": "https://www.dnevnik.bg/sport/2019/06/18/3926844_voleibolistkite_produljiha_vuzhoda_si_s_pobeda_nad/", "text": "Представянето на женския национален отбор по волейбол продължи по възходяща линия след успех с 3:1 (21:25, 25:21, 25:17, 25:23) срещу световния шампион Сърбия. Двубоят беше първи за тима на Иван Петков в минитурнира от Лигата на нациите в китайския град Нинбо. Победата е втора поредна за българките , които загубиха първите си 11 мача в надпреварата. Нася Димитрова и Мирослава Паскова имаха най-голям принос за успеха. Те завършиха с по 15 точки, а 14 добави Гергана Димитрова. Най-резултатни в мача станаха сръбкините Катарина Лазович и Милица Кубура, които записаха по 16 точки. Двата отбора бяха равностойни на блок, като реализираха по 11 точки. Голямата разлика дойде при броя на грешките, като сръбкините се пропукаха в 28 случая, а българките сбъркаха 18 пъти. Сервисът на тима на Петков работеше и българките завършиха със седем аса срещу три за Сърбия. Утре и в четвъртък волейболистките ще се изправят съответно срещу Китай и Германия, с което ще приключи първата фаза в Лигата на нациите. Българките нямат шанс за класиране за финалния турнир, като заемат предпоследното 11-о място.", "date": "2019.06.18", "title": "Волейболистките затвърдиха възхода си с победа над световния шампион"}
{"url": "https://www.dnevnik.bg/sviat/2019/06/18/3926801_oon_svikvaite_-_v_bulgariia_nikoga_niama_da_jiveiat/", "text": "Населението на България никога няма да бъде повече от сегашните малко под 7 млн. души, сочи  най-новата прогноза на ООН . В най-добрия сценарий в края на века в страната ще има 5.5 млн. души. Но данните за ускорено спрямо  прогнозите на Евростат  намаляване на населението изглежда увеличават вероятността да се сбъдне най-лошият сценарий. Според него през 2100 г. в цяла България ще има 2.18 млн. души, т.е. приблизително толкова, колкото са жителите в момента на София и Пловдив, взети заедно (вижте графиките след статията).  на ООН все пак е малко по-оптимистична - според средния вариант за демографско развитие българите ще намалеят с 1 млн. до 2038 - 5.977 млн. души. След още две десетилетия - към 2059 г., ще бъде преминат следващият символичен праг и ще се слезе на 4.969 млн. жители. Малко по-бързо - към 2085 г., ще останат под 4 млн. души, а в края на века населението няма да надхвърля 3.6 млн. От Департамента на ООН по икономически и социални въпроси са включили в прогнозата и вариант за т.нар.  , т.е. ако броят на установяващите се в България е равен на тези, които я напускат. В този сценарий в края на века ще има 4.242 млн. жители на страната. Спрямо водещия сценарий това само ще отложи с няколко години преминаването на милионните прагове - 2040 г. (вместо 2038 г.) за слизане под 6 млн. души и 2066 г. (вместо 2059 г.) за намаляване под 5 млн. Всичко това ще се случва в контекста на увеличаване на човечеството до почти 11 млрд. души в края на този век. Темпото на растеж се забавя и жителите са по-възрастни от обичайното. И все пак сегашните 7.7 млрд. души ще станат 9.7 млрд. в средата на века. Африка ще бъде безспорният лидер по раждаемост десетилетия наред, а Индия относително скоро може да надмине по население Китай като №1 в света. Европа (вкл. Русия, но и Турция, която е включена в Западна Африка) непрекъснато ще намалява - от 747.636 млн. през 2020 г. на 710.486 млн. в средата на века и 629.562 млн. в края му според водещия вариант. Русия е най-многолюдната европейска страна в момента с 146 млн. души, но според най-вероятния сценарий ще остане с малко над 126 млн. жители в края на ХIХ век. Турция ще завърши века приблизително със сегашното население - от 84 на 86 млн. души, но към 2058 г. тя ще достигне пик от почти 98 млн. жители. Според оптимистичния сценарий българите ще живеят в съседство с една 100-милионна Турция още през 2041 г. , а през 2100 г. там ще има над 126 млн. души. Прогнозата за всички останали съседи на България е населението им да намалява.", "date": "2019.06.18", "title": "ООН: Свиквайте - в България никога няма да живеят повече хора"}
{"url": "https://www.dnevnik.bg/politika/2019/06/18/3926832_bsp_ne_postigna_konsensus_za_partiinite_subsidii_nito/", "text": "Опитът на БСП да проведе днес дебат с партиите в Народното събрание за размера на субсидиите, които те получават от държавата, претърпя неуспех. След като още в петък ГЕРБ отказа да отиде за разговор с мотива, че подкрепя само предложението на Бойко Борисов за 1 лев на глас, днес на срещата не се появиха и депутатите от \"Обединени патриоти\". Народни представители от ДПС проведоха разговор със социалистите, но обявиха, че за тях не е достатъчна субсидията от 5-6 лева на глас - компромисен вариант, който е отсъждан и от левицата. Депутатите от \"Воля\" не бяха поканени на разговор. Миналата седмица  парламентът подкрепи на първо четене актуализация на бюджета, според която от 1 юли т.г. партийната субсидия трябва да бъде намалена от 11 на 1 лев на глас на последните парламентарни избори . Предложението бе внесено лично от премиера Бойко Борисов след информация на \"Шоуто на Слави\", че партиите са получавали 13.23 лева на глас, тъй като при изчислението са влизали и действителните гласове за малки партии и вотът \"Не подкрепям никого\". Окончателно бе прието партиите да върнат надвзетите суми за последните три години. ГЕРБ обяви, че няма да подкрепи предложение, различно от това на лидера. Макар да имаше други мнения в парламентарната група, на първо четене депутатите от \"Обединените патриоти\" подкрепиха ГЕРБ. По същия начин гласуваха и народните представители от \"Воля\". Днес зам.-председателят на парламентарната група на \"БСП за България\" Драгомир Стойнев не обяви какво предложение за размера на субсидията социалистите ще внесат между първо и второ четене на законопроекта. От думите на зам.-председателя на парламентарната група на ДПС Йордан Цонев се разбра, че е обсъждан вариант сумата да е четири, пет или шест лева на глас, което по думите му е приемливо за ГЕРБ и БСП, но не и за по-малките партии, които са получили 200-300 хиляди гласа и няма да могат да се издържат. Според БСП целта на Бойко Борисов е опозицията да остане без пари за местните избори, да бъде ликвидирана и унищожена. Драгомир Стойнев допуска, че намаляването на субсидията на 1 лев на глас ще бъде само до края на 2019 г., а после мнозинството ще реши друго. След европейските избори по данни на Корнелия Нинова БСП има по сметка около 400 хиляди лева. ГЕРБ държи субсидията си в банков депозит, който според отчета й за м.г. е 23 млн. лв. Днес социалистите обявиха, че ще внесат предложение партиите, които държат субсидиите на влог, да върнат парите, които имат към 3 юни т.г. Макар да смята, че държавното финансиране на партиите е необходимо, за да нямат обвързаности с бизнеса, ДПС все пак ще внесе предложение субсидията да е нула лева на глас, защото 1 лев на глас било същото. От думите на Йордан Цонев се разбра, че ДПС ще предложи още да отпаднат ограниченията юридически лица да финансират партиите, както и таванът от 10 хил. лева за дарения от физически лица. Не е известно дали депутатите от \"Обединени патриоти\" ще имат предложения между първо и второ четене или ще подкрепят ГЕРБ. Очаква се окончателното гласуване на актуализацията на бюджета да бъде в петък.", "date": "2019.06.18", "title": "БСП не постигна консенсус за партийните субсидии нито с \"патриотите\", нито с ДПС"}
{"url": "https://www.dnevnik.bg/biznes/2019/06/18/3926866_do_2022_g_cialata_informaciia_za_sudurjanieto_na/", "text": "Етикетите на 60% от бирата в страните от ЕС съдържат информация за калориите, а 85% от пивото на стария континент вече е с данни за съставките. Постигнатото е резултат от доброволния ангажимент на пивоварните за предоставяне на хранителна информация за бирата, който започна преди 3 години, съобщава организацията \"Пивоварите на Европа\". Тя посочва, че до 2022 г. данните за съставките и енергийната стойност ще са на етикетите на всички бирени бутилки и кенове. През септември влиза в сила меморандум за разбирателство с Европейската комисия, с който този ангажимент на европейската бирена организация публично се официализира. Към меморандума, подкрепен от пивоварите, могат да се присъединят всички компании и асоциации от сектора на алкохолните напитки, стига те напълно да подкрепят документа и включената в него инициатива на етикетите на напитките да се изписва информация както за съставките, така и за енергийната стойност. Всички производители на бира, членове на Съюза на пивоварите, предоставят на бутилките, кеновете и кеговете си списък на съставките и енергийната стойност, обявява българската организация. Това означава, че над 98% от произвежданото в страната пиво и над 95% от дистрибутираните бири вече имат върху етикетите си тази информация. По този начин върху приблизително 750 млн. бирени опаковки консуматорите имат разбираеми, сравними и точни данни за хранителната стойност на различните марки. При светлите бири тип пилзнер, които традиционно са с над 90% пазарен дял, средната стойност на калориите е около 43 kcal на 100 милилитра, безалкохолните – 23 калории, а тъмните – около 58 - 60 kcal, посочват от Съюза на пивоварите. Ангажиментът на производителите на бира е свързан и с изпълнението на исканията и очакванията на европейските потребители, показва изследване на \"Пивоварите на Европа\". Според резултатите от представително за ЕС проучване на международната агенция GfK, проведено в 9 европейски страни, над 86% от респондентите смятат, че консуматорите трябва да имат достъп до една и съща хранителна информация на 100 мл за алкохолни напитки, каквито понастоящем получават за всеки друг хранителен продукт. 74% от потребителите в ЕС смятат, че етикетите на алкохолните напитки трябва да имат списък на съставките, 71% - информация за енергийната стойност, а 71% - пълен списък на хранителната информация. Интересът на потребителите към тези три вида информация е по-висок сред умерените консуматори, отколкото сред тези, които употребяват алкохол в по-големи количества. Пивоварите на Европа представляват интересите на над 9500 пивоварни, като в организацията членуват националните асоциации на 29 европейски държави. Съюзът на пивоварите в България (СПБ) е член на \"Пивоварите на Европа\" от 2008 г. Членове на Съюза са: \"Болярка - ВТ\" АД, \"Бритос\" ЕООД, \"Загорка\" АД, \"Каменица\" АД, \"Карлсберг България\" АД, \"Ломско пиво\" АД, \"Доровски инвест\" ООД и техните доставчици на суровини, материали и оборудване.", "date": "2019.06.18", "title": "До 2022 г. цялата информация за съдържанието на бирата ще е на етикетите"}
{"url": "https://www.dnevnik.bg/bulgaria/2019/06/18/3926865_deset_organizacii_vidiaha_smraziavasht_efekt_v/", "text": "Десет неправителствени организации обединиха позицията си в писмо, с което изразяват притесненията си от предложените миналата седмица промени в Наказателно-процесуалния кодекс. (Пълния текст на писмото -  тук ). Предложенията за законодателни промени и нуждата от тях бяха обсъждани и очаквани през последните няколко месеца. Те  бяха представени миналата седмица  от министъра на правосъдието Данаил Кирилов на кръгла маса. С промените се въвежда процедура за временно отстраняване и предсрочно прекратяване на правомощията на т.нар. \"трима големи\" в съдебната власт – председателите на Върховния касационен съд и Върховен административен съд (ВАС) и главния прокурор. При представянето на законопроекта в Министерството на правосъдието се оказа, че много от присъстващите изобщо не са запознати с предложенията и настояха за още едно обсъждане – на 24 юни. Предложенията за промени срещнаха критика още по време на кръглата маса, макар и \"на пръв прочит\". Писмото е адресирано до Комитета на министрите към Съвета на Европа, Венецианската комисия за демокрация чрез право и Европейската комисия. В писмото неправителствените организации пишат, че законопроектът в този му вид не осигурява независимо разследване на главния прокурор, където е истинският проблем, но пък поставя под риск независимостта на съдилищата и дава опции за натиск върху председателите на върховните съдилища. Юристите посочват, че в края на 2015 г. необходимата конституционна реформа е била сведена до частични положителни промени, които не са осигурили действителна независимост на съда и реална отчетност на прокуратурата. \"Изразеното насърчение за продължаване на реформата не беше последвано от съответни мерки. Напротив, през последните години бяха приети законодателни решения за дисциплинарна и наказателна отговорност и отстраняване на съдии от длъжност по предложение на прокуратурата с безпроблемното одобрение на съдийската колегия на Висшия съдебен съвет (ВСС), които нескривано целят смразяващ ефект и поставят съдиите в допълнителна зависимост от прокуратуратa\", твърдят неправителствените организации в писмото. Освен това посочват, че необходимостта от въвеждане на независим механизъм за разследване и търсене на наказателна отговорност в случай на престъпление, извършено от главния прокурор, е задължителна генерална мярка в изпълнение на решението на Европейския съд по правата на човека (ЕСПЧ) по делото \"Колеви срещу България\" от 2009 г. Основната констатация на решението е, че в България липсват гаранции за ефективно разследване на престъпление, извършено от главния прокурор. В писмото се припомня и че в последния доклад на Комитета на министрите от март 2019 г. се отбелязва, че въпреки засиленото наблюдение на изпълнението на това решение, българското правителство вече десет години не е предложило конкретни мерки. \"От няколко месеца ставаме свидетели на лансиране на идеята за въвеждане на допълнителен механизъм за продължително отстраняване от длъжност на председателите на върховните съдилища по предложение на прокурор или на министър\", допълват организациите в писмото и правят подробен анализ на предложенията за промени на министър Кирилов. По-рано миналата седмица Данаил Кирилов заяви, че  ще подаде оставка от поста , аĸo eвpoнaблюдeниeтo въpxy пpaвocъдиeтo и вътpeшния ред нe oтпaднe дo ĸpaя нa мaндaтa нa ĸoмиcиятa \"Юнĸep\".", "date": "2019.06.18", "title": "Десет организации видяха смразяващ ефект в поправките за \"тримата големи\""}
{"url": "https://www.dnevnik.bg/razvlechenie/2019/06/18/3926501_grupa_akaga_shte_uchastva_na_edin_ot_nai-starite/", "text": "След представянето на новия си албум \"Акага 27\" в края на миналата година фънк групата ще вземе участие в един от най-старите фестивали на открито за Централна Европа, каза за \"Дневник\" тромпетистът на групата Иво Казасов. Словенският Festival Lent се преовежда от 25 години през юни в курортния град Марибор. \"Ще представим и нашия фолклор. Правили сме го преди 20 години и имаше голям успех. За нас е много интересно и мисля, че и за публиката ще е така\", допълни Казасов. Освен на фестивала в Марибор през лятото \"Акага\" ще има и няколко концерта по българското Черноморие, като датите ще бъдат обявени скоро. \"Радваме се, че това, което посяхме преди 27 години, сега има резултат и има много млади хора, които свирят такава музика и тя се възприема добре\", каза тромпетистът и добави, че групата подпомага проекти на млади български музиканти, а групата Funky Miracle е една от тях. \"Акага\" закри тридневния балканския джаз фестивал SoFest, който се проведе в София на 14, 15 и 16 юни. Те изпълниха програма с авторска музика, която включваше и песни от новия им албум. В SoFest участие взеха още Хилда Казасян с джаз музикантите Живко Петров (пиано), Михаил Йосифов (тромпет), Христо Йоцов (барабани) и Димитър Карамфилов (контрабас), както и Теодосий Спасов заедно с \"Тони Китановски трио\" от Северна Македония и гръцкия квартет на Танос Ставридис. През трите дни организаторите на фестивала бяха подготвили и дневна детска програма, която включваше театрални постановки, арт ателиета и работилници, насочени към опазването на околната среда.", "date": "2019.06.18", "title": "Група \"Акага\" ще участва на един от най-старите фестивали в Централна Европа"}
{"url": "https://www.dnevnik.bg/tehnologii/2019/06/18/3926882_feisbuk_planira_da_pusne_sobstvena_kriptovaluta_prez/", "text": "Американската компания \"Фейбсук\" (Facebook) планира да пусне в обращение собствена криптовалута \"либра\" (Libra) през 2020 година. Tова се посочва в съобщение, публикувано днес в блога на социалната мрежа \"Фейсбук\", цитирано от световните агенции. \"Планираме да пуснем валутата през 2020 година\", обяви компанията. Транзакции с \"либра\" могат да се правят с помощта на услугите \"Фейсбук месинджър\" (Facebook Messenger) и \"Уотсап\" (WhatsApp), а също така и чрез разработваното в момента специално приложение. По думите на представители на компанията да се направи превод на цифрова валута ще е толкова просто, колкото и \"да се изпрати текстово съобщение на телефона\". Функционирането на новата валута ще се основава на технологията блокчейн - децентрализирана база данни, устройство за съхранение на информация, което не е включено в общия сървър. \"Фейсбук\" се е свързал с 28 партньори в разположената в Женева Асоциация \"Либра\", която ще управлява новата дигитална валута според маркетинг материали и интервюта с ръководни лица от компанията, цитирани от \"Ройтерс\". Миналата седмица в. \"Уолстрийт джърнъл\" информира, че редица от най-големите американски корпорации, включително \"Виза\" (Visa), \"Мастъркард\" (Mastercard), \"ПейПал\" (PayPal) и \"Юбър\" (Uber), планират да вложат по 10 милиона долара в създаването на консорциум, който \"ще управлява криптовалутата\", създадена от \"Фейсбук\". \"Фейсбук\" създаде откри и филиал, наречен \"Калибра\" (Calibra), който ще предлага дигитални портфейли, които да запазват, изпращат и харчат криптовалутите \"либра\". \"Калибра\" ще бъде свързана с платформите за изпращане на съобщения на \"Фейсбук\" - \"Месинджър\" и \"Уотсап\", които вече се радват на над милиард потребители. Името \"либра\" е вдъхновено от римски мерни единици за тегло, астрологическия знак за справедливост и френската дума за свобода, каза Дейвид Маркъс бивш изпълнителен директор на \"ПейПaл\" и ръководил на проекта за \"Фейсбук\". \"Свобода, справедливост и пари е точно това, което се опитваме да правим тук\", твърди Маркъс, цитиран от \"Ройтерс\". /БТА", "date": "2019.06.18", "title": "\"Фейсбук\" планира да пусне собствена криптовалута през 2020"}
{"url": "https://www.dnevnik.bg/sviat/2019/06/18/3926913_erero_mustafa_e_predlojen_za_poslanik_na_sasht_v/", "text": "Президентът на САЩ Доналд Тръмп обяви, че ще предложи за нов посланик в София Херо Мустафа, която в момента е зам.-ръководител на американската дипломатическа мисия в Португалия. Мюсюлманка и бивш бежанец, тя е един от дипломатите на САЩ с необичайна история - родена е през 1973 г. в семейство на кюрди (фамилното им име е Мистафа) в Ербил, Ирак, и прекарва две години в бежански лагер. Семейството на кюрдски политически активист емигрира в Америка през 1976 г., бягайки от репресиите на Саддам Хюсеин. В САЩ техен покровител става лутеранска църква. Възпитаник на университетите \"Джорджтаун\" (бакалавър по международни отношения и национална сигурност) и \"Принстън\" (магистър по международни отношения), тя говори 9 езика, включително арабски, кюрдски, турски, руски, гръцки, португалски, хинди и фарси. Мандатът на Ерик Рубин е почти в края си и той вече бе награден от президента с най-високия орден, връчван на отпътуващи посланици. В съобщението от Белия дом се уточнява, че преди това Мустафа е била политически съветник в посолството в Делхи. Във Вашингтон тя е била съветник (2006 - 2011) на вицепрезидента Джо Байдън за Близкия изток и политиката към Южна и Централна Азия, зам.-директор на дирекцията за Афганистан в Държавния департамент и началник на кабинета на зам.-министъра на външните работи на САЩ по политическите въпроси Уилям Бърнс. Мустафа е била и директор (2005-2006) в Съвета за национална сигурност. Докато е съветник в Държавния департамент на Никълъс Бърнс, тя активно участва в преговорите за прекратяване на иранската ядрена програма, известни като Р5+1. Мустафа е била още директор за Израел, Палестинската автономия, Йордания, Ирак и Афганистан. Кариерата ѝ включва още позициите координатор на гражданската защита в Мосул (Ирак), консул в Бейрут (Ливан) и работа в политическия отдел на посолството в Атина (Гърция). Работила е също като специален помощник на държавния секретар Кондолиза Райс и координатор в Мосул за иракската провинция Ниневия в екипа на Пол Бремър, временния администратор на Ирак след нахлуването от 2003 г. Там тя отговаря за гражданската администрация, служителите да получават заплати, в училищата да има учебници и лекарства в болниците, полицията да е подходящо оборудване и властите да прилагат законите. В задълженията ѝ влизат също програми за милиони долари за ремонт и строителство на пътища, мостове, административни сгради, клиники, училища и циментови заводи и силози за зърно. Историята за възхода на дъщерята на иракско кюрдско семейство от Майно, щата Северна Дакота, е разказана в документалния филм   (игра на думи с личното ѝ име и \"герой\"). За началото на службата си в Мосул тя споделя през 2004 г., че е работела по 15 часа на ден срещу скромна заплата на дипломатически служител и е живеела в олющен хотел, който някога е имал 5 звезди. \"Будех се нощем от шума за мишки, които гризат пакетираната ми храна. Когато валеше, в стаите се образуваха локви, които воняха цяла седмица. \"Любимият\" ми момент беше, когато трябваше да се изкачвам 7 етажа до банята.\" По-късно екипът ѝ се мести в ремонтирана вила на личната охрана на Саддам, \"макар че мишките пак са там и тоалетните се задръстват, но не се оплакваме, защото поне имаме течаща гореща вода\". Херо Мустафа разказва и за оптимизма в началото. \"Виждала съм как племенни вождове спират враждата, за да се осигури работа в селата им. Виждала съм иракски журналисти да ни благодарят, че са получили възможност да започнат свои независими вестници. Виждала съм семейства да плачат от щастие, когато им дадохме първия от 14 години заем за жилище.\" Тя не е имала и илюзии колко опасна е работата ѝ - през първата седмица хотелът ѝ два пъти е ударен от ракети и минохвъргачки. В началото е излизала с лека кола с един въоръжен мъж, но след това придвижването ставало само с бронирани жилетки, два бронирани джипа с 6-8 американски охранители и понякога кортеж до 3 танка с ескорт от 9 войници. След като бъде официално предложена от президента Доналд Тръмп, следва изслушване на Херо Мустафа в комисията за външна политика на американския Сенат. Най-вероятно това ще стане през есента, а в случай че бъде одобрена, изглежда, ще поеме поста си най-рано около края на 2019 г.", "date": "2019.06.18", "title": "Херо Мустафа е предложена за посланик на САЩ в България"}
{"url": "https://www.dnevnik.bg/skorost/avtomobilna_industriia/2019/06/18/3926921_prodajbite_na_novi_koli_v_es_mrudnaha_leko_nagore_sled/", "text": "Продажбите на нови автомобили в ЕС се повишиха с 0.1% през май, след осем поредни месеци на спад, започнали през септември миналата година. Според данните на Асоциацията на производителите на автомобили в Европа, разпространени днес, заслугата за това е на страните от Източна Европа, в които търсенето скача с 6.2% при спад от половин процент за Западна Европа. Продадените нови коли в ЕС през май са малко над 1.4 млн. От големите пазари през миналия месец повече автомобили са се купували в Германия (+9.1%) и Франция (+1.2%). На другия полюс са Испания, с по-ниски продажби от 7.3%, Великобритания (‐4.6%) и Италия (‐1.2%). От началото на годината до края на май са купени над 6.7 млн. нови леки коли, което е с 2.1% по-малко от същия период на 2008 година. Къде сме ние Поглед към данните за България, показват ръст и за май и за петте месеца на годината. През миналия месец са били купени 3641 нови леки коли, което е с малко над 10% по-добър показател от миналата година. За периода януари - май сделките са 15 068 (+3.9%). Данните за България винаги трябва да се гледат с едно наум, от една страна, заради реекспорта, а, от друга, заради регистрацията като лекотоварни на по същество леки коли.", "date": "2019.06.18", "title": "Продажбите на нови коли в ЕС мръднаха леко нагоре след осем месеца на спад"}
{"url": "https://www.dnevnik.bg/razvlechenie/2019/06/18/3926889_sjuzan_kolins_raboti_po_predistoriia_na_igrite_na/", "text": "Американската писателка Сюзан Колинс работи по предистория на своята бестселър поредица \"Игрите на глада\", която вероятно също ще бъде адаптирана за големия екран, съобщава \"Гардиън\". Книгата, която все още няма заглавие, трябва да излезе през май 2020 г.. Действието в нея ще се развива в света на Панем 64 години преди събитията от известната поредица и ще се фокусира върху времената след неуспешния бунт и така наречения период на \"Мрачни дни\". Книгите \"Игрите на глада\", които се фокусират върху свят, в който тийнейджърите трябва да се борят до смърт под формата на забавление, бяха адаптирани и екранизирани във филмова поредица с огромен глобален успех с участието на Дженифър Лорънс в ролята на главната героиня Катнис Евърдийн. Четирите филма направиха близо 3 млрд. долара в боксофиса, а \"Лайънсгейт\" също заяви желание да разшири поредицата. \"Като горд дом на филмите \"Игрите на глада\", очакваме с нетърпение издаването на следващата книга на Сюзан\", обяви председателят на \"Лайънсгейт\" Джо Дрейк. \"Комуникираме с нея по време на процеса на писане и очакваме да продължим да работим отблизо с нея по филма.\" През 2017 в. в Дубай бе открит тематичен парк \"Игрите на глада\" с атракции, вдъхновени от филма. През това лято предстои да бъде открит подобен тематичен парк и в Китай, в който ще има 3D симулатор, свързан с последния филм. Оригиналните книги бяха включени в списъка на бестселърите на \"Ню Йорк таймс\" и постигнаха продажби от над 65 млн. в САЩ. Преведени са на 51 езика в 56 територии по света. След това Колинс издаде и своя автобиографична книга със снимки, наречена \"Годината на джунглата\".", "date": "2019.06.18", "title": "Сюзан Колинс работи по предистория на \"Игрите на глада\" с потенциал за филм"}
{"url": "https://www.dnevnik.bg/biznes/2019/06/18/3926911_brjuksel_otpravi_10_preporuki_kum_energiiniia_sektor/", "text": "Европейската комисия представи днес оценките си по намеренията на държавите от ЕС за извършване на енергийния преход, съобщи БТА. Целият документ с препоръките вижте в прикачения файл.  В оценката за България са отправени десет препоръки. ЕК предлага България да предвиди дял на възобновяемата енергия от най-малко 27 на сто (при заложени в плана на България 25%) за 2030 година, да повиши целите за енергийна ефективност, да предвиди мерки за постигането на изискванията за природосъобразни превози. Очаква се България да представи данни и мерки за улесняване на потреблението на собствена възобновяема електрическа енергия, включително с опростяването на административните изисквания. По последни данни, цитирани от Европейската комисия, делът на зелената енергия в България е 18.7%.  Препоръчва се България \"да установи надеждна стратегия за разнообразяване на доставките на газ\", включително да предвиди необходимата инфраструктура. Очаква се България да представи подробни сведения за стратегията за дългосрочните доставки на ядрено гориво. ЕК предлага енергията да се осигурява на изцяло пазарни цени, като отпаднат пречките пред презграничната търговия. България следва да представи оценка на инвестициите, необходими за природосъобразна икономика. Комисията очаква България да съобщи какви енергийни субсидии предоставя, както и действията за тяхното прекратяване. До края на годината се очаква правителството да съобщи какво е възможното отражение от енергийния преход за гражданите и за бизнеса, особено там, където се използват въглища или се наблюдава повишено замърсяване.", "date": "2019.06.18", "title": "Брюксел отправи 10 препоръки към енергийния сектор на България"}
{"url": "https://www.dnevnik.bg/bulgaria/2019/06/18/3926952_akusherkata_emiliia_kovacheva_ochakva_prisuda_na_vtora/", "text": "Приключи делото на втора инстанция срещу акушерката Емилия Ковачева, която е подсъдима за опит за убийство на новородено. Апелативните магистрати изслушаха финалните пледоарии на прокуратурата и защитата и обявиха, че ще се произнесат с решение в срок, като препоръчителният е 2 месеца. На първа инстанция в Софийския градски съд тя  беше осъдена на 18 години затвор . През декември 2015 г. Емилия Ковачева беше обвинена, че в нощта на 17 срещу 18 април в неонатологичното отделение на болница \"Софиямед\" в стая за интензивно лечение и специални грижи за новородени  направила опит умишлено да убие Никол . Час и половина тя е била с юмруци и е душила 3-дневното тогава бебе, като му е нанесла поне 39 удара. Детето имаше множество травми, включително счупена черепна кост, и само адекватната лекарска намеса впоследствие предотвратила смъртта. По-късно се разбра, че действията на Ковачева са били записани и на камери, като записите бяха използвани по делото. То обаче продължи близо 2 години на първа инстанция заради постоянни възражения на защитата на подсъдимата и множеството експертизи. Днес момиченцето е на 4 г., посещава детска градина, но страда от епилепсия. Бащата на детето Румен Димитров каза, че е бесен на съда, тъй като акушерката все още няма влязла в сила присъда. \"Няма как да ѝ простя за това, което тя направи с Никол. Надявам се тя да се оправи с времето\", каза пред апелативният съд Румен Димитров. Майката Станислава обясни, че присъдата няма значение, защото не може да върне времето назад. Бащата каза, че ключов свидетел е бил разпитан чак на втора инстанция, а не на първа, което е пропуск на прокуратурата. Адвокатът на акушерката Жанет Желязкова заяви, че очаква обвинението да бъде променено. \"Считам, че присъдата ще бъде редуцирана. Вече зависи от съда. Тук може да се говори за една телесна повреда, а не опит за умишлено убийство\", смята защитникът. Адвокат Желязкова посочи, че в съдебната зала Ковачева е изразила съжаление за случилото се.", "date": "2019.06.18", "title": "Акушерката Емилия Ковачева очаква присъда на втора инстанция"}
{"url": "https://www.dnevnik.bg/sviat/2019/06/18/3926890_trump_izbra_goliama_sportna_zala_v_kritichno_vajen/", "text": "Президентът на САЩ Доналд Тръмп избра голяма спортна зала със стратегическо местоположение, от която да постави днес началото на кампанията си за преизбиране - място не на негова територия, далеч от небостъргача \"Тръмп тауър\" в Ню Йорк, от чийто ескалатор през 2015 г. той обяви, че ще се кандидатира за президент за изборите през 2016 г. Преди четири години той беше критикуван и дори осмиван за това, че обяви кандидатурата си, докато се спускаше с ескалатора в преддверието на хотела си в Манхатън. Но днес тази предизборна проява е всепризната като моментът, който предизвика земетресение в президентската политика в САЩ. Преди самото събитие сътрудници на кампанията трябваше да наемат актьори, за да увеличат броя на присъстващото множество, плащайки им да носят шапки и тениски с неговия станал вече прословут лозунг \"Да направим Америка отново велика\". Точно обратната ще бъде картината днес в зала \"Амуей център\" в Орландо, щата Флорида, където подобни предизборни материали вече ще се продават и се очаква множеството да ги разграби като топъл хляб. Допреди четири години строителният магнат и бивша телевизионна реалити звезда никога не си е представял, че ще бъде в състояние да привлече десетки хиляди хора, каза Брад Кокър от компанията за социологически изследвания и политически стратегии \"Мейсън-Диксън\". Сега той е разбрал, че наистина е в състояние да го стори, и днес ще го направи в своя полза. Мястото на събитието ще бъде 20-хилядната спортна зала в Орландо, а Кокър допуска, че вероятно дори въпреки жегата във Флорида и възможността да има гръмотевични бури и отвън ще има хора, които не са могли да си купят билети, за да бъдат вътре. Предизборната проява е насрочена за най-гледаното телевизионно време, довечера в 20 ч. (3 ч. след полунощ българско време), а не както през 2015 г., когато кандидатурата беше обявена през деня, каза политическият стратег пред ДПА. допълни той. Победата на президента през 2016 г. може да се дължи до голяма степен на северните щати от така наречения ръждив пояс, но на изборите догодина надпреварата във Флорида ще бъде най-решаващата от всички останали. \"Без Флорида той не може да спечели. Точка\", каза Кокър и отбеляза, че там Тръмп е победил Хилъри Клинтън само с 1 процентен пункт. От десетилетия победата във Флорида не може да се приеме за даденост за никоя от двете големи партии в САЩ. След 2000 г. победата във всяка от президентските надпревари в щата е печелена в рамките на 1-2 пункта разлика и затова сред определящите фактори за решението на Тръмп да обяви кампанията си в Орландо е била именно минималната разлика в процентите, каза Кокър. Изборът на залата близо до сърцето на щата е стратегически и защото наоколо е пълно с избиратели от предградията, които президентът трябва да насърчи да излязат да гласуват за него, ако иска да спечели щата. През 2016 г. Тръмп се представи добре в тези райони, след като успя да мотивира хората да отидат до урните, заяви Кокър. Президентът сподели в \"Туитър\" вълнението си преди проявата и каза, че \"От всички големи прояви, които сме правили, този билет, изглежда, е най-търсеният от всички\", написа той в социалната мрежа. Тръмп допълни в туита си, че кампанията му \"се движи прекрасно в социологическите проучвания, дори по-добре от 2016 г.\", когато почти всички предизборни прогнози са предричали лесна победа на Клинтън. Важността на победата във Флорида не убягва и на  демократите , които предприеха първи опит да спечелят гласове там. Те избраха Маями за първия кръг от предизборните си дебати, който ще бъде следващата седмица и ще протече в две вечери. Бившият вицепрезидент Джо Байдън, сегашният фаворит, ще бъде сред десетте демократи, които ще участват в диспута на 27 юни. Според неотдавнашно проучване той и Тръмп са в директна и оспорвана надпревара за предпочитанията на избирателите във Флорида. Но според почти всички останали проучвания, публикувани от компанията \"Риъл клиър политикс\", Тръмп  губи от Байдън  и други кандидати в други щати също с ключово значение. Президентът обаче със сигурност ще агитира на база силната американска икономика, а Тим Малой, заместник-директор на Центъра за социологически изследвания на Университета Куинипиак, отбелязва, че въпреки рейтинга на одобрение на Тръмп от едва 44 процента делът на избирателите в САЩ, които смятат, че икономиката е в \"отлично\" или \"добро\" състояние, се доближава до рекордни равнища. \"Много стабилна икономика и хора с пари в банката. Това е магическата комбинация, която Белият дом се надява да го понесе към преизбирането, а тези числа остават устойчиви\", допълни Малой. /БТА", "date": "2019.06.18", "title": "Тръмп избра голяма спортна зала в критично важен щат за начало на кампанията си"}
{"url": "https://www.dnevnik.bg/gradska_sreda/2019/06/18/3926878_pametnik_na_deca_jertvi_na_fashizma_shte_bude_postaven/", "text": "Паметник на деца, убити между 1923 и 1944 година, ще бъде поставен в Борисовата градина. Автор е скулпторът проф. Иван Славов. Сформиран е инициативен комитет, който вече организира благотворителни прояви за набиране на средства. Първоначалното избрано място е било в парка около НДК. Инициативният комитет е събрал данни за убити у нас около 200 деца в периода 1923 - 1944 г. , както и за още 3000 техни връстници, загинали при депортацията на еврейските семейства от Беломорска Тракия и Македония в концентрационните лагери през Втората световна война. \"Запознат съм с тази идея, но не съм виждал проекта. Ще е малък паметник, който ще се постави край езерото зад Братската могила. Все още не е издадена виза\", обясни проф. арх. Атанас Ковачев, автор на проекта за Подробен устройствен план на Борисовата градина. В инициативния комитет участват Анжел Вагенщайн, Велислава Дърева, проф. Валентин Старчев, Иво Хаджимишев, ген. Ангел Марин, ген. Георги Иванов, проф. Андрей Пантев, проф. Искра Баева, Снежана Тодорова, Къдринка Къдринова, Емил Бехар, Емил Кало, Владимир Шейтанов, Петър Андасаров и др. Проектът за паметника вече е получил одобрение от главния архитект на София и документите били внесени в Столичната община според в. \"Дума\".", "date": "2019.06.18", "title": "Паметник на деца, убити между 1923 и 1944 година, ще бъде поставен в Борисовата градина"}
{"url": "https://www.dnevnik.bg/politika/2019/06/18/3926959_pravitelstvoto_predloji_colo_vutov_za_orden_stara/", "text": "Правителството ще предложи на президента Цоло Вутов да бъде награден с орден \"Стара планина\" първа степен. Това се разбира от дневния ред на утрешното заседание на кабинета. Според закона за ордените и медалите \"Стара планина\" се връчва на \"български граждани - държавни глави и ръководители на правителства, министри, политици, обществени дейци, културни дейци, военни лица и представители на духовенството, които имат изключително големи заслуги към Република България\".  Вутов е един от най-богатите българи и е управител и съсобственик на \"Геотехмин\" ООД – група, която включва над 26 дружества от различни сектори - миннодобивна индустрия, строителство, инфраструктура... По неписана традиция този орден се дава за кръгла годишнина, а Вутов стана на 70 години през април.  Правителството ще предложи на президента с ордени \"Св. св. Кирил и Методий\" - първа степен, да бъдат наградени Ангел Гълъбов и Чавдар Руменин, а Христо Мирянов с медал \"За заслуга\". Преди година правителството  предложи на президента да удостои  с най-високото държавно отличие - орден \"Стара планина\", съсобственика на яхтеното пристанище \"Марина Диневи\" и на курортни комплекси в Св. Влас и Пампорово - Йордан Динев, по предложение на вицепремиера Красимир Каракачанов. Два часа по-късно военното министерство съобщи, че Каракачанов на следващия ден ще открие паметник на хан Тервел в Свети Влас, издигнат от фондацията на Динев. Сред най-известните бизнесмени, удостоени с най-високото държавно отличие през последните години, са  оръжейният търговец Петър Манджуков , адвокатът и бивш собственик на футболния клуб \"Левски\"  Тодор Батков , собственикът на \"Главболгарстрой\"  Симеон Пешов.", "date": "2019.06.18", "title": "Правителството предложи Цоло Вутов за орден \"Стара планина\""}
{"url": "https://www.dnevnik.bg/evropa/2019/06/18/3926969_es_otloji_zapochvaneto_na_pregovori_sus_severna/", "text": "Съвет \"Общи въпроси\" на Европейския съюз прие днес заключения относно политиката на ЕС за разширяване и процеса на стабилизиране и асоцииране на заседанието в Люксембург. В него участва министърът на външните работи Екатерина Захариева. Като потвърждава своите заключения от 26 юни 2018., съветът отбелязва препоръката на ЕК за започване на преговори за присъединяване с Република Северна Македония и Албания въз основа на положителната оценка на постигнатия напредък и изпълнението на условията, определени от съвета. \"Съжалявам, че днес не бе възможно да вземем решение за започване на преговори с Република Северна Македония и Албания, но вярвам, че това ще се случи най-късно през октомври, защото трябва да отговорим адекватно на усилията, които двете страни полагат за реализирането на необходимите реформи\", каза Захариева, цитирана от пресцентъра на МВнР. Тя допълва, че България продължава да бъде твърд поддръжник на Западните Балкани по пътя им към ЕС. \"Само надеждната перспектива за членство в ЕС и прилагането на европейските ценности ще гарантират стабилността, сигурността и просперитета на региона\", посочва Захариева. Съвет \"Общи въпроси\" приключи подготовката на предстоящото заседание на Европейския съвет на 20-21 юни, като обсъди проекта за заключения. Дискусията на лидерите се очаква да се фокусира върху приемането на стратегическия дневен ред на съюза за периода 2019 - 2024 г. Европейският съвет ще обмени мнения и по темата за изменението на климата с оглед на предстоящата среща на високо равнище на Генералния секретар на ООН за климата на 23 септември 2019 г. и своевременното приемане на дългосрочната стратегия на ЕС. Министрите проведоха последен за румънското председателство политически дебат по следващата Многогодишна финансова рамка за периода 2020 - 2027 г. на базата на ревизиран проект на преговорна кутия. България оценява положително повечето от елементите в ревизирания проект и смята, че той е добра основа за бъдещите дискусии. В този контекст един от основните ни приоритети за следващата финансова рамка е акцентът на политиката на сближаване върху най-слабо развитите региони. Друг важен за България въпрос е външното сближаване на директните плащания, което да гарантира по-справедливо разпределение на пряката подкрепа и справедливото третиране на земеделските стопани. България като външна граница на ЕС отчита също необходимостта от осигуряване на адекватно финансиране за новите приоритети, като например в областта на миграцията, сигурността и отбраната.", "date": "2019.06.18", "title": "ЕС отложи започването на преговори със Северна Македония и Албания за присъединяване"}
{"url": "https://www.dnevnik.bg/sport/2019/06/18/3926963_dujd_otloji_purviia_mach_na_grigor_dimitrov_v_kuins_za/", "text": "Дъжд в Лондон отложи първия мач на Григор Димитров на турнира от сериите АТП 500 в \"Куинс\". Българският тенисист  трябваше да се изправи  срещу 18-годишния канадски талант Феликс Оже-Алиасим в последен двубой на централния корт, но срещата беше преместена за сряда. С тази среща бившият №3 в света трябва да открие сезона си на трева. Мачовете за деня трябваше да започнат в 14 часа българско време, но постоянни валежи над Лондон объркаха цялата програма. Няколко пъти спираше, а организаторите подготвиха кортовете, но напразно, след като валежите се подновяваха. При последното обновяване на програмата (16.40 часа местно време) организаторите обявиха, че ако условията позволяват, ще се изиграе само по един мач на двата корта. Всички останали срещи са насрочени за сряда. Димитров, който е шампион в \"Куинс\" от 2014 г., никога досега не е играл срещу 21-ия в ранглистата Оже-Алиасим. Канадският талант вече натрупа инерция на трева, като игра финал на турнира в Щутгарт, който загуби от Матео Беретини. С турнира в \"Куинс\" Димитров ще се готви за началото на \"Уимбълдън\" (1 юли). През миналата година в надпреварата българинът достигна до втори кръг, където загуби от Новак Джокович. \"Предвид последните няколко месеца наистина си пожелавам да мога да кажа, че се връщам към формата, която търсех. Развълнуван съм винаги когато започва сезонът на трева. Дойдох тук малко по-рано, за да се подготвя. Сега ще гледам как се представям във всеки отделен мач и ще опитвам да играя добър тенис\", каза Димитров  преди турнира . Бившият №3 в света е зареден с енергия и настроен положително. \"Знам, че ако продължа в същия дух, резултатите ще се върнат.\"", "date": "2019.06.18", "title": "Дъжд отложи първия мач на Григор Димитров в \"Куинс\" за сряда"}
{"url": "https://www.dnevnik.bg/gradska_sreda/2019/06/18/3926960_stolichnata_obshtina_otchujdavame_imoti_za/", "text": "По повод сигнала на граждани за пропадане на част от северната скоростна тангента (ССТ) на София, както и за липсата на пътища от нея към близките квартали и селища,  за което \"Дневник\" днес за пореден път информира , от Столичната община изпратиха своето обяснение на проблема. \"Столична община получи финансиране от държавния бюджет от 1.5 милиона лева за изграждане на локалните платна на Северната скоростна тангента (ССТ), които осигуряват връзка с бул. \"Рожен\" и с кв. Требич. Проектът е изпълнен и ССТ е свързана с кв. Требич и Околовръстния път и с Мировяне, Доброславци и Мрамор. За всички останали връзки общината изработва регулационни планове и работи за придобиване на частните терени. За връзката на ССТ към \"Лазар Михайлов\" вече има влязла в сила регулация и предстои отчуждаването на над 20 имота. Успоредно с това върви процедура по Закона за устройство на територията, чл. 16 за урегулиране на земеделските земи за трасето към бул. \"Илиянци\". През 2018 г. общината започна процедури по отчуждаване на частни терени за изграждане на Източната тангента. Тя ще осъществи връзка на ССТ с бул. \"Владимир Вазов\" до Ботевградско шосе. Процедурите по отчуждаване завършват и в момента се избира изпълнител. От Столичната община са осигурени 2 милиона лева за изграждането\", се казва в обяснението на Столичната община.", "date": "2019.06.18", "title": "Столичната община: Отчуждаваме имоти за изходите от Северната тангента"}
{"url": "https://www.dnevnik.bg/video/deniat_s_veselin_dremdjiev/2019/06/18/3926973_antoaneta_coneva_s_mediite_v_bulgariia_se_povtaria/", "text": "Това, което става с медиите в България, е повторение на сценария от Русия, Унгария, Турция, каза членът на Изпълнителния съвет на \"Да, България\" Антоанета Цонева в предаването \"Денят с Веселин Дремджиев\" по TV+ и TV1. Тя допълва, че в България са факт икономически натиск, уволнения, злоупотреба с правосъдие и тормоз с медийните бухалки на властта. Цонева е на мнение, че ЦИК дължи обяснение за проблемите с машинното гласуване. Според нея е ясно е защо партиите не искат да въведат преброителните центрове. Вижте повече във видеото.", "date": "2019.06.18", "title": "Антоанета Цонева: С медиите в България се повтаря сценария от Русия, Унгария, Турция"}
{"url": "https://www.dnevnik.bg/sviat/2019/06/18/3926975_trump_bi_izpolzval_voenna_sila_sreshtu_iran_za_da_mu/", "text": "Президентът на САЩ Доналд Тръмп заявява в интервю, че би обмислил използването на военна сила срещу Иран, за да му попречи да се сдобие с ядрено оръжие, но оставя отворен въпроса дали това се отнася и за защита на доставките на петрол, предадоха Ройтерс и ТАСС, цитирани от БТА. За разлика от някои републиканци в Конгреса, които настояват за военен отговор, пред списание \"Тайм\" президентът казва, че нападенията срещу двата танкера в Оманския залив са \"много дребни\" инциденти засега. На въпрос дали би обмислил военни действия срещу Иран, за да му попречи да придобие ядрено оръжие или за да гарантира свободен трафик на петрола през Персийския залив Тръмп отговаря: \"Със сигурност бих отишъл заради ядрените оръжия, а другото бих оставил под въпрос\". Той пояснява, че от гледна точка на петролни доставки Оманският залив няма такова стратегическо значение за САЩ, каквото има за Китай или Япония. Той посочва, че през последните две и половина години САЩ са постигнали \"голям напредък в областта на енергетиката\" и постепенно се превръщат в износител на петрол. САЩ обвиняват Иран за нападенията срещу норвежки и японски танкер, като се позовават на поредица снимки, които показват как матроси от катер на иранската Революционна гвардия отстраняват неизбухнала магнитна мина от корпуса на японския кораб, нападнат на 13 юни. Иран отрича обвиненията. В интервюто Тръмп посочва, че е съгласен със заключенията на американското разузнаване, че Иран е извършил нападенията срещу танкерите, но добавя, че откакто той е президент, Техеран е по-малко враждебен към Вашингтон. \"Ако погледнете реториката сега в сравнение с дните, когато те подписваха споразумението (ядрената сделка с Иран от 2015 г.), тогава винаги имаше \"Смърт за Америка, смърт за Америка, ще унищожим Америка, ще убием Америка!\" Сега вече не чувам това толкова често\", казва Тръмп пред \"Тайм\" и добавя, че не очаква да го чува. Иран съобщи, че е разбил нова мрежа от шпиони на ЦРУ Междувременно иранската държавна информационна агенция ИРНА съобщи днес, че Иран е разбил \"нова мрежа\" от шпиони, работещи за САЩ. Според агенцията операцията е сериозен и мащабен удар върху Вашингтон в момент на изострено напрежение между двете страни, предаде \"Франс прес\", цитирана от БТА. \"Въз основа на собствени разузнавателни сведения и индикации вътре в американските служби наскоро разкрихме нови вербувани от американците хора и разбихме тази нова мрежа\", е казал пред иранската осведомителна агенция източник, представен от нея като ръководителя на контрашпионажа в министерството на разузнаването. ИРНА посочи, че някои от шпионите в мрежата, създадена според нея от Централното разузнавателно управление на САЩ (ЦРУ), вече са арестувани и изправени пред правосъдието. Агенцията обаче не уточни броя им, нито самоличността на източника си. Тя отбеляза, че при други задържани е необходимо допълнително разследване, а също, че Техеран е осъществил операцията заедно \"с чуждестранни съюзници\", които не назова. Източникът й не пояснява дали заподозрените са арестувани само в Иран или и в други страни. Държавната телевизия посвети днес специално предаване на подробностите от операция от 2013 г., при която иранските власти били разбили друга мрежа на ЦРУ. Телевизията цитира статия, публикувана през ноември 2018 г. в сайта \"Яху нюз\", която на свой ред цитира американски анализатор, определящ иранската операция като \"един от най-големите провали на /американското/ разузнаване след 11 септември 2001 г.\".", "date": "2019.06.18", "title": "Тръмп би използвал военна сила срещу Иран, за да му попречи да има ядрено оръжие"}
