{"url": "https://www.dnevnik.bg/sport/2018/05/19/3181731_slavi_nestorov_e_izkachil_everest/", "text": "Българинът Слави Несторов е изкачил най-високия връх на планетата - Еверест (8848 м), съобщава \"Сега\". Той е стъпил на върха рано сутринта. Експедицията му започна в началото на месеца. В основата беше заложена кауза - да привлече и повиши вниманието и знанието на хората за болестите, свързани с уринарни инфекции. Несторов е използвал хубавото време на Еверест в последните дни. Той атакува върха от южната му страна.  Преди ден друг българин - Атанас Скатов, се надяваше да започне изкачване, но откъм Тибет. Той искаше да получи разрешение за самостоятелно изкачване, но  това не стана . Несторов беше спътник на Боян Петров при атаката на Гашербурм II през лятото на 2017 г. Тогава обаче  заради бизнес ангажименти той напусна експедицията, а Петров се качи на върха .", "date": "2018.05.19", "title": "Слави Несторов е изкачил Еверест"}
{"url": "https://www.dnevnik.bg/photos/2018/05/19/3181511_fotogaleriia_retro_parad_za_praznika_na_shofyora/", "text": "За 29-и път Спасовден или Празникът на шофьора беше отпразнуван подобаващо с изложение и парад на ретро автомобили. Автомобилите бяха подредени на площада пред храм-паметник \"Александър Невски\".", "date": "2018.05.19", "title": "Фотогалерия: Ретро парад за празника на шофьора"}
{"url": "https://www.dnevnik.bg/sport/2018/05/19/3181561_nad_2000_fenove_na_real_sa_vurnali_biletite_si_za/", "text": "Повече от 2000 фенове на \"Реал\" (Мадрид) са върнали билетите си за  финала на Шампионската лига срещу \"Ливърпул\".  Мачът ще се играе на 26 май на олимпийския стадион в Киев. Привържениците са посочили като причина за отказа си проблеми при организирането на пътуването и настаняването в украинската столица. Заради ограниченото време има голяма вероятност \"Реал\" да не успее да продаде освободилите се билети, пишат медиите в Испания. Подобна беше ситуацията във финала на Лига Европа между \"Атлетико\" (Мадрид) и \"Олимпик\" (Марсилия) в Лион, когато 1300 места от предвидените за испанския отбор останаха незаети. Олимпийският стадион в Киев ще е с капацитет 63 000 седящи места за финала в Шампионската лига. За феновете на двата отбора бяха отделени по около 17 000 билета. Още 6700 бяха пуснати в свободна продажба. Останалите места са за официалните лица и партньорите на УЕФА. \"Реал\" ще преследва трети пореден трофей в Шампионската лига, четвърти в последните пет години и общо 13-и в най-силния клубен турнир. \"Ливърпул\" ще се бори за шеста европейска купа и първа от 2005 г., когато английският тим направи знаменит обрат срещу \"Милан\".", "date": "2018.05.19", "title": "Над 2000 фенове на \"Реал\" са върнали билетите си за финала в Шампионската лига"}
{"url": "https://www.dnevnik.bg/bulgaria/2018/05/19/3181544_radoslava_nenova_iskam_boian_petrov_da_ostane_kato/", "text": "Искам Боян да остане в историята като една легенда, като нещо красиво. Не желая да има траур и черни ленти. Дори на мястото, където работи – в Природонаучния музей, помолих да не спускат черно знаме, а българското\". Това заяви пред Нова телевизия жената до Боян Петров Радослава Ненова. Тя сподели още, че иска да получи дневника на алпиниста, където той записвал абсолютно всичко, което преживява по време на експедиция. \"Искам да събера всичко, написано от него, и да направя една книга\", каза Ненова. Другото, което би искала да получи е неговият фотоапарат, но предполага, че това ще е по-трудно. Ненова заяви, че след изчезването на Боян Петров не се сърди на планината, а напротив – обича я. \"Със сина ми ще ходим в Тибет като на място, където ще се срещаме с Боян, а не като пред голяма надгробна плоча\", казва още Радослава Ненова. Тя и синът й ще присъстват утре на  похода , организиран от приятели на Боян Петров. Те го организират по маршрута, по който алпинистът е тренирал.", "date": "2018.05.19", "title": "Радослава Ненова: Искам Боян Петров да остане като нещо красиво, като легенда"}
{"url": "https://www.dnevnik.bg/bulgaria/2018/05/19/3181640_demokratichna_bulgariia_v_deklaraciiata_za_zapadnite/", "text": "Софийската декларация за Западните Балкани за съжаление не съдържа конкретни ангажименти за присъединяване на страните от Западните Балкани към ЕС в обозримо бъдеще. За разлика от подобен документ на последната подобна среща, състояла се преди петнадесет години в Солун, думата \"присъединяване\" тук отсъства\". Това се казва в позиция на обединението от партии \"Демократична България\", в което влизат \"Да, България\", ДСБ и \"Зелените\" по повод приетата в София декларация, след срещата между лидерите от Европейския съюз и колегите им от държавите от Западните Балкани. По-рано днес вицепремиерът и министър на външните работи Екатерина Захариева заяви пред Нова телевизия, че  е абсурдно да се твърди , че срещата не е постигнала конкретни резултати. Според \"Демократична България\" посочените в анекса проекти за развитие на физическата и дигитална инфраструктура в региона \"не са подплатени с допълнителна безвъзмездна финансова помощ от страна на ЕС\". \"Изброява се един списък от приоритети, чието постигане би трябвало да доведе до реална европейска перспектива за съседите ни \"един хубав ден\". Така стигаме до реалния критерий за успех: може ли страната ни да превърне този протоколен и необвързващ документ в траен приоритет и да бъде лидер в неговата реализация и на Балканите изобщо?\", питат в позицията си трите партии. Според тях отговор на този въпрос не се съдържа в съдържанието на документа. \"В него на преден план стоят съдебната реформа и върховенството на правото, общата политика по сигурността, опазването на границите, енергийната независимост, свободата на медиите, дигитализацията. Това са области, в които България не просто не може да бъде лидер не само в ЕС, а дори и на Балканите. По-лошо, все повече изостава дори и от съседите си, чийто застъпник иска да бъде\", пишат от \"Демократична България\". \"Вместо да сме част от решението на тези проблеми за целия регион, ние сме все по-сериозен източник на негативи, недоверие и скептицизъм, че балканските страни могат да бъдат европейски. В сегашното си състояние България не само не може да бъде лидер, но и не можа да си осигури нито присъединяване към Шенгенското споразумение, нито сваляне на мониторинга върху нереформираната ни съдебна система. Напоследък с неясни мотиви дори отказваме да се включим към Европейския банков съюз който би стабилизирал банковата ни система като ни предпази от скандали, подобни на този с фалита на КТБ\", предупреждават трите партии. Според тях, за да бъде истински лидер, \"България трябва да бъде в ядрото на Европейския съюз, а не в периферията му, където ни поставя отказът на управляващите и на всички партии на статуквото да извършат необходимите реформи. Време е за промяна!\", завършва декларацията.", "date": "2018.05.19", "title": "\"Демократична България\": В декларацията за Западните Балкани няма нищо конкретно"}
{"url": "https://www.dnevnik.bg/photos/2018/05/19/3181641_fotogaleriia_smiah_ljubov_i_schupeni_tradicii_-/", "text": "Британският принц Хари и американката Меган Маркъл се венчаха на нестандартна и весела церемония в Уиндзор днес почти две години след началото на връзката си. Макар да спазиха строгия етикет, те разчупиха много традиции, променяйките думите на обетите си и включвайки колоритен американски духовник и госпъл хор в церемонията.", "date": "2018.05.19", "title": "Фотогалерия: Смях, любов и счупени традиции - сватбата на Хари и Меган"}
{"url": "https://www.dnevnik.bg/bulgaria/2018/05/19/3181642_elena_ioncheva_osudi_boiko_borisov_i_gerb_za_pet/", "text": "Депутатът от БСП и журналист Елена Йончева е осъдила премиера Бойко Борисов и ГЕРБ да й платят 5000 лева. Това е решил съдия Иво Вътев от Софийския районен съд (СРС) по делото за непозволено увреждане, което Йончева заведе срещу Борисов и управляваната от него партия, съобщава  news.lex.bg Йончева обяви, че ще съди Борисов, по време на предизборната кампания, веднага след като той каза на партийно мероприятие в Бургас, че държавата е плащала милиони левове за репортажите на журналистката зад граница. Тя отрече това твърдение и призова Борисов, ако  стане известно в съда, че е излъгал, да напусне политиката. Искът на Йончева е по чл. 45 и 49 от ЗЗД и е за 20 хиляди лева. Той е заведен и срещу ГЕРБ, защото това е партията, възложила на Бойко Борисов да оповестява нейните позиции. Решението на съда е от 17 май, точно  месец след последното заседание по делото . Искът на Йончева беше за 20 хиляди лева, но той не е бил уважен изцяло. Борисов и ГЕРБ са осъдени да платят солидарно на Йончева обезщетението от 5000 лева, както и разноски за 825 лева. Премиерът и управляващата от него партия също имат право на разноски. Те бяха представлявани от адвокатите Марин Марковски и Божидар Терзийски, но по делото не са били представени доказателства за сключен договор, както и за извършено плащане на хонорар, заради което не им е присъдено нищо. В решението си съдът подчертава, че думите на Борисов са били ясно и недвусмислено насочени именно към Йончева и публиката е стигнала до този извод, без да се налагат интерпретации. \"Изречените от първия ответник думи в своята цялост не представляват оценъчни съждения, а твърдения за осъществили се факти – че държавата е заплащала на ищцата милиони за взето от последната интервю, както и съждение, че поведението на ищцата е в конфликт на интереси, изводимо от съжителството на ищцата с действащ преди 2009 г. министър – председател на Република България. Твърденията са конкретни – заплащане на парична сума, надхвърляща един милион за интервю, взето от ищцата, в качеството ѝ на журналист\", се казва в решението на СРС. Съдът приема още, че виновното поведение на Бойко Борисов е при изпълнение на работата му, а тя е възложена от партията ГЕРБ, която той пък управлява. Борисов и ГЕРБ са получили съдебни удостоверения, за да могат да искат от Министерството на финансите и Държавна агенция \"Разузнаване\" документи, с които да докажат платените пари на Йончева, но такива доказателства така и не били получени. Само от БНТ изпратили договорите с Йончева, но и от тях не се доказва, че държавата е плащала подобни суми на журналистката за взето интервю.", "date": "2018.05.19", "title": "Елена Йончева осъди Бойко Борисов и ГЕРБ за пет хиляди лева"}
{"url": "https://www.dnevnik.bg/bulgaria/2018/05/19/3181644_prokuraturata_podhvana_glavniia_arhitekt_na_sofiia/", "text": "Прокурор от Софийската апелативна прокуратура образува наказателно дело срещу главния архитект на София Здравко Здравков заради отказа му да изпълни съдебно решение, което дава зелена светлина за строеж на небостъргач в кв. \"Стрелбище\". Това съобщава сайтът  \"Медиапул\" , които се позовават на постановлението на прокурор Стойчо Ненков. То е било предоставено от адвоката на строителната компания по този казус Иван Петров, който е бивш апелативен прокурор на София. Преди време строителната фирма НИКМИ, която иска да  построи 43-етажна сграда върху терен за озеленяване в квартал \"Стрелбище  подаде  сигнал в прокуратурата  срещу неизпълнението от страна на Здравко Здравко на решение на Върховния административен съд (ВАС) от края на 2016 г., като допусне промяна на подробния устройствен план за парцела на компанията. Заради отказа да изпълни това решение, Здравко Здравков бе глобен от съда, веднъж с 1000 лева и повторно с още 13 000 лева. Срещу намерението за строеж имаше протести на жителите в квартал \"Стрелбище\". \"Ще продължим битката със зъби и нокти за защита на терена\", заяви преди време Здравко Здравков. Столичната община смята да атакува решението на Върховния административен съд като нищожно. Задействането на прокуратурата срещу главния архитект вероятно ще усложни тази задача, защото лишава общината от време да води ново дело. Вече и Районната и Градската прокуратура в София отказаха да образуват дело срещу арх. Здравков, като мотивът им беше, че той не може да бъде наказван два пъти за едно и също нещо. Прокурорите приемат, че той вече е глобен, което възпрепятства образуването на наказателно дело. Прокурор Стойчо Ненков от Софийската апелативна прокуратура обаче не смята така. В постановлението си той напомня, че срещу арх. Здравков не е било образувано административнонаказателно производство. Така прокурорът обявява, че няма пречка срещу него да започне наказателно дело за осуетяване на изпълнението на съдебно решение. Според Ненков наложенито на Здравков глоби не са го накарали да изпълни решението, което показва, че той действа напълно умишлено. С тези аргументи прокурор Стойчо Ненков образува досъдебно производство срещу главния архитект на София и го възлага за разследване на Софийската районна прокуратура. Постановлението е от 9 май. За осуетяване на съдебно решение наказанието е до 3 години затвор и глоба до 5000 лева. Теренът на НИКМИ е бил общински до 2006 г. Фирмата го придобива след замяна. По това време на него е позволено застрояване, но до 20 метра. В последствие имотът е отреден за озеленяване в Общия устройствен план от 2009 г. Така в него може да се построи само кафе, църква или тоалетна. През 2014 г. с решение на общинския съвет е приет подробен устройствен план на кв. \"Стрелбище\". Имотът на НИКМИ обаче е изключен от неговия обхват, тъй като компанията е започнала процедура по изготвянето на самостоятелен план за терена. Вратички в закона позволяват в този план да се предвиди строителството на 150-метрова сграда. Бившият вече архитект на София Петър Диков отказва да задейства процедурата за самостоятелния план на терена. Компанията обжалва и печели делото, което задължава настоящия главен архитект да задейства плана.", "date": "2018.05.19", "title": "Прокуратурата подхвана главния архитект на София"}
{"url": "https://www.dnevnik.bg/sviat/2018/05/19/3181647_maikul_kuri_sveshtenikut_koito_otkradna_shouto_na/", "text": "\"Положи ме като печат на сърцето си, като пръстен на ръката си, защото любовта е силна като смърт; ревността - люта като преизподня; стрелите ѝ са стрели огнени; тя е пламък много силен. Големи води не могат угаси любовта, и реки не ще я залеят.\" С този пасаж от старозаветната Песен на песните главата на Епископалната църква Майкъл Брус Къри започна речта си на венчавката на принц  Хари и Меган Маркъл.  Емоционалността и хумора на Къри, типични за американските, но не и за британските църкви, шокираха множество зрители и незабавно превърнаха духовника в интернет звезда. Американската Епископална църква е създадена след американската революция, тъй като е била принудена да се отдели от Англиканската църква, чиято глава е британският монарх. Потомък на роби, Майкъл Къри е първият афроамериканец, който е застанал начело на институцията, при това избран със значително мнозинство през 2015 г. Тя е една от само двете англикански църкви, които разрешават гей браковете, и Къри бе защитник на това решение. \"Любовта на Бог е толкова голяма, че може да обгърне всички нас, дори в несъгласията ни.\", коментира той критиките, които са му отправени по този повод. Той вмъкна в речта си и цитат на Мартин Лутър Кинг: \"Трябва да открием силата на любовта, спасителната сила на любовта. Направим ли това, ще обновим света. Любовта е единственият път.\" и добави: \"В любовта има сила. Не я подценявайте. Не ставайте сантиментални. В любовта има сила, сила!\" Малко след встъпването си в длъжност, Къри казва в свое интервю, че една от основните цели на църквата е да прави света по-добър. \"Да създадем други следовници на Исус, които, следвайки Неговото учение и пътя Му в живота си, да направят света по-добър – да бъде не кошмар, а мечтата на Бог, визията на Бог и намерението на Бог за човешкия род и всичките Му създания.\" Чашата Бащата на Къри също е бил свещеник, макар присъединил се по-късно в живота си към църквата. Причината, обяснява синът му в интервю за \"Ню Йорк таймс\", е една служба през 40-те години, на която черните и белите християни са взели причастие от една и съща чаша. \"Майка ми и баща ми са били единствените чернокожи в църквата, през 40-те, в Охайо – което си е истинския Юг. Тогава осъзнал, че църква, в която различните раси пият от една чаша, наистина разбира Писанието, и че той иска да бъде част от нея\". За любовта и огъня \"Огънят ни дава възможност да си готвим храна, ограничавайки разпространението на болестите. Огънят позволява да затопляме стаи и прави човешката миграция възможна дори в студения климат. Огънят създаде Бронзовата епоха, Желязната епоха, Индустриалната революция. (...) Ако сте шофирали, за да дойдете дотук, отчасти дължите това на обуздания огън. Исус може да е ходил по вода, но аз не извървях пеша Атлантическия океан, за да дойда! Летях от САЩ дотук с помощта на укротения пламък. Тази сватба се излъчва по света, използвайки огъня. И ние пишем, туитваме, пращаме имейли, общуваме един с друг, да сме дисфункционални един с друг, благодарение на огъня. Огънят е едно от огромните технологични открития на човечеството. В светлината на това, Пиер Теяр дьо Шарден казва, че ако хората някога обуздаят енергиите на любовта, тогава, за втори път в историята на света, ще са открили огъня. Любовта е огънят и енергията на истинския живот!\", каза още Къри в речта си.", "date": "2018.05.19", "title": "Майкъл Къри: свещеникът, който открадна шоуто на кралската сватба (видео)"}
{"url": "https://www.dnevnik.bg/photos/2018/05/19/3181605_fotogaleriia_v_masonskiia_hram_v_sofiia/", "text": "За първи път един от Масонските храмове в София отвори своите врати за журналисти. По случай 25 години от дейността си Обединената Велика Ложа на България отвори един от своите храмове в София. Така за първи път действащ храм за ритуали на свободните зидари беше показан пред медиите.", "date": "2018.05.19", "title": "Фотогалерия: В Масонския храм в София"}
{"url": "https://www.dnevnik.bg/razvlechenie/2018/05/19/3181648_nuri_bilge_djeilan_blesna_v_kan/", "text": "Показаният буквално в последните часове преди обявяването на тазгодишните награди в Кан 188 минутен филм на уважавания турски режисьор Нури Билге Джейлан \"Дивата круша\" зае достойно място между най-впечатляващите заглавия на официалния конкурс на фестивала. Финансиран от няколко важни европейски институции, между които и българският Национален филмов център, предоставил финансова помощ на копродуцента Стефан Китанов, филмът затвърди репутацията на един от най-добрите режисьори на световното кино и го превърна в основен претендент за сериозна награда. Подобно на предишния си филм \"Зимен сън\", за който през 2014 Джейлан получи \"Златна палма\", а също и наградата на международната критика, и тук режисьорът-автор се завръща към теми, свързани с мечтите и живеенето в реалността на турското (но не само) съвременно общество. Този път Джейлан тръгва по стъпките на току що дипломирания, но безработен Синан (в ролята Айдин Деморкол), мечтаещ за успешна кариера на писател. Той постоянно се завръща в родното си село, недалеч от известния със славното си минало пристанищен град Чанаккале. Там, въпреки ценните археологически останки от древния град Троя и бутафорния Троянски кон, построен за снимките на гръмка холивудска сага (\"Троя\") и подарен на жителите на града от американската звезда Брат Пит, особено героичен живот не тече. Срещите на Синан със семейството му, с приятелите от детството и не на последно място - с първата му любов, не само не успокояват тревожната му душа, но го изправят пред поредица от въпроси, на които той не може да отговори еднозначно. Джейлан отново е събрал великолепни актьори, които, както обикновено се случва при него, постоянно обсъждат личните си проблеми и начина, по който (не) могат да се справят с тях. Водещата \"сюжетна\" линия на филма е нееднозначната връзка между Синан и неговия баща Идрис, чийто сложен образ е пресъздаден от добре познатия от редица телевизионни сериали Мурат Джемджир. Постоянните обвинения на Синан към родителя си не са безпочвени, тъй като последният се е отдал на хазарта, загубил е личния си авторитет и е престанал да се грижи за семейството си. В същото време е единственият, който се интересува от писанията на сина си, чете и препрочита първата му книга (\"Дивата круша\"). \"Запазената\" марка Джейлан, а именно неподражаемата, нежна и красива \"чеховска\" меланхолия, този път в дискретната музикална среда на Бах, бе определена като \"оригинална мозайка от въздействащи човешки портрети\". За страхотното изображение отново се е погрижил Гьокхан Тирияки, единственият оператор, с когото Джейлан работи през последните десет години. В лице или в гръб, той дискретно следва всяка стъпка на героите и не пропуска да ги дарява с възможно най-меките багри, които е способен да извади от заобикалящата ги природа. \"Искаме ли не, ние наследяваме особеностите на бащите си, някои техни слабости, навици, тикове и куп други неща\" – каза Джейлан в Кан и така реши въпроса с основното послание на филма си. Другото заглавие, което успя да разлюлее фестивалците със силни емоции и декларации за съпричастност към съдбата на обикновените хора, е социално ангажираният \"Капернаум\" (в буквален превод \"селото на Наум\"). Филмът е изпълнен с бежанци без лични документи, доведени до състояние на пълна безнадеждност. Сниман е в най-бедните квартали на Бейрут от ливанската режисьорка и актриса Надин Лабаки. Историята му се върти около 12-годишния Заим, решил да \"заведе дело\" срещу родителите си, \"виновни\" за това, че са го родили. \"Процесът\", който тръгва още от самото начало, естествено е фиктивен, но играе ролята на тежко обвинение към онези, които по една или друга причина, изоставят децата си на произвола на улицата. Малкият сирийски емигрант Заин Алрафеа бързо стана безусловният любимец на фестивала най-вече заради непристорения си характер. Избран за ролята на главния герой по чиста случайност, във филма той се противопоставя на родителите си, решили да омъжат невръстната си дъщеря и негова сестра, на неприлично ранна възраст. А сцените, в които, без пари и храна, малкият Заин се лута из мизерията на непознат град и пак по случайност, почва да се грижи за едногодишното бебе на самотна майка от Етиопия, са трогателни, най-малкото, защото не са попаднали в клопката на мелодрамата. Дотолкова, доколкото тази година Кан живее под знака на \"половото равноправие\", а също и на силната ангажираност на председателката на международното жури Кейт Бланшет с каузата на жените и на успешното им \"изкачване по стълбата на филмовата индустрия\", неофициални слухове вече \"връчиха\" \"Златната палма\" тъкмо на този филм. \"По всички правила на необходимите съвпадения с модните теми, това е правилният филм.\" – коментираха специалисти. А фактът, че е направен от жена, която пък се обявява в защита на децата и емигрантите, само увеличава добрите му шансове. Също за жени емигрантки и също за бебета става дума и в \"Айка\" на Сергей Дворцевой, вторият руски филм от официалния конкурс. Сниман почти изцяло в студена и снежна Москва, филмът безкомпромисно проследява физическото страдание на емигрантка от Киргизия с изтекъл срок на разрешение за работа. Тя, естествено, няма никакви пари и веднага щом ражда детето си, го зарязва в родилния дом Страхотната актриса Самал Еслямова на практика \"води\" целия филм. Израстналият в Казахстан Дворцевой, който пък добре познава тамошната народопсихология сподели, че през 2010 година, в различни родилни домове в Москва, киргизки майки колективно са изоставили 248 новородени бебета. \"Подобно драстично отричане от майчинството ми се видя абсолютно невероятно и затова реших, че непременно трябва да направя този филм \" – каза Дворцевой в Кан. А оценката тук е доста висока, защото се вижда истинското лице на руския подземен живот, където важат единствено законите на мафията. Мафия вилнее и в бедно предградие в Рим, където е сниман най-новият филм на Матео Гароне \"Dogman\" и където добродушният Марчело има пансион за кучета. Винаги усмихнат и мил, той ги обгрижва с безрезервна любов. Повече от тях обича само дъщеря си, с която се гмурка под вода и мечтае да я заведе на далечни места. Идилията обаче се нарушава след като бившият боксьор Симоне излиза от затвора и започва да тероризира квартала. Странното приятелство между двамата, една саможертва на Марчело и едно предателството на Симоне, са поводите, заради които добрият кучегледач, макар и без никакъв шанс за успех, се опълчва срещу \"пълзящия\" фашизъм в собствения си малък квартал. Що се отнася до личното ми предпочитание за възможна \"Златна палма\", то клони към много мистичния Burning (\"Горене\") на уважавания в Кан южнокорейски режисьор Лий Чханг-донг. Всяка една от общо 148-те минути на филма са пропити с прекрасна екзистенциална тревожност, типична за литературния свят на световно известния японски писател Харуки Мураками (филмът е заснет по негов роман). След осем години упорита работа по сценария, публиката в Кан получи една от най-модерните творби на годината, в която целенасочено \"не се случва нищо\". Освен това: млад мъж, мечтаещ да стане писател, случайно попада на своя съученичка, влюбва се в нея, но тя пък изчезва в Африка и се завръща оттам с неясен субект, който пък има много пари. Доста от времето си тримата прекарват заедно в малко село, в непосредствена близост до границата със Северна Корея. Самотата им сред природата и невидимата заплаха от \"неясно точно какво\" въздейства върху зрителите, нарочно оставени без референции. Освен, може би великолепното кино на някогашния Микеланджело Антониони, в което Моника Вити изпълваше екрана с неподражаема тъга. Ето, че подобно кино, в което празнотата и бавнотата притежават страхотна социална енергия, е възможно и днес. А това е много по-интересно от множеството предвидими филми на \"действието\", отгатвани, още преди да са започнали.", "date": "2018.05.19", "title": "Нури Билге Джейлан блесна в Кан"}
{"url": "https://www.dnevnik.bg/sport/2018/05/19/3181651_slavnata_kariera_na_bufon_v_juventus_prikljuchi_s/", "text": "Славната кариера на Джанлуиджи Буфон в \"Ювентус\" приключи с емоционално сбогуване и домакинска победа. \"Старата госпожа\" спечели с 2:1 срещу \"Верона\" в последния си мач за сезона и последен за легендарния италиански вратар с екипа на \"бианконерите\". Буфон, който все още не е обявил дали ще прекрати кариерата си през лятото, изигра 656 мача за \"Ювентус\" във всички турнири. За 17 години в отбора от Торино той спечели девет титли в Серия А и общо 19 трофея. Буфон беше привлечен в \"Ювентус\" от \"Парма\" срещу 52 милиона евро през 2001 г. Тази сума и до днес остава рекорд за вратар. Той се отплати с изключителни изяви и забележителна лоялност, дори когато отборът беше изваден от Серия А, а към него заваляха оферти от другите големи клубове в Европа. Мачът беше без значение за крайното класиране. \"Ювентус\" си гарантира седма поредна титла в Италия още преди седмица, а \"Верона\" отдавна се прости с елитния си статут и ще бъде част от Серия Б през следващия сезон. Цялата среща премина под знака на емоциите, които бяха обзели стадиона в Торино. Още един дългогодишен играч на \"Ювентус\" - Стефан Лихщайнер, започна като титуляр в своя последен мач за отбора. Резултатът беше открит от Даниеле Ругани в 49-ата минута. Само три по-късно домакините удвоиха аванса си с попадение на Миралем Пянич. Алесио Черчи намали четвърт час преди края, а Лихщайнер имаше възможност да ознаменува сбогуването си с гол, но пропусна дузпа в 85-ата минута. \"Ювентус\" постигна 30-а победа от 38 мача и завърши сезона с 95 точки. Тимът на Масимилиано Алегри има аванс от седем точки пред \"Наполи\", който ще приключи кампанията с домакинство на \"Кротоне\" в неделя. \"Ювентус\" записа дубъл в последния сезон на Буфон, след като преди десет дни спечели Купата на Италия. Буфон не успя да спечели единствено европейски трофей със \"старата госпожа\".", "date": "2018.05.19", "title": "Славната кариера на Буфон в \"Ювентус\" приключи с победа и много емоции"}
{"url": "https://www.dnevnik.bg/sport/2018/05/19/3181551_nadal_spria_ustrema_na_djokovich_i_stigna_deseti_final/", "text": "Рафаел Надал спечели епизод 51 от великото съперничество с Новак Джокович и се класира за десетия си финал в турнира от сериите \"Мастърс\" в Рим. В здрава битка, продължила близо два часа, седемкратният шампион в италианската столица се наложи със 7:6 (4), 6:3. 31-годишният испанец и 30-годишният сърбин се изправиха един срещу друг за пръв път от една година. Двамата оправдаха очакванията за познатия гладиаторски дуел с дълги и изтощителни разигравания от дъното на корта и борба за всяка топка. Здравата битка започна от първата точка. В началото предимството беше на страната на Джокович. Сърбинът имаше две възможности за пробив още в първия гейм, но Надал се измъкна от трудната ситуация и обърна подаването си. Седемкратният шампион не успя да спечели нито една точка в първите два гейма, в които посрещаше. Той обаче се възползва от първия момент на колебание в началния удар на съперника. Испанецът стигна до шанс за пробив в шестия гейм и се възползва, след което затвърди предимството си за 5:2. При 5:3 Надал сервираше за спечелването на първия сет, но се пропука. Джокович върна пробива, след което обърна подаването си от 15:30, за да изравни резултата - 5:5. Двамата спечелиха лесно следващите си сервис геймове и стигнаха до тайбрек. В решаващият гейм испанецът и сърбинът си размениха по два минипробива в първите шест точки, а смяната на полетата дойде при 3:3. Световният номер 2 излезе с минипробив напред при 4:3. Джокович го върна за 4:5, но загубите следващите си две подавания и Надал спечели първата част след 72 минути игра. Носителят на 16 титли от Големия шлем пренесе инерцията във втория сет и заигра изключително стабилно, а Джокович му започна да изостава от темпото на съперника. Надал реализира пробив на нула още в третия гейм, затвърди го и поведе с 3:1. Испанецът не даде нито един шанс за пробив на сърбина във втория сет. При 3:5 Джокович, който преследваше пети пореден финал в Рим, се пропука за втори път, сервирайки за оставане в мача. Надал записа втора поредна и общо 25-а победа срещу Джокович. Преди това сърбинът се намираше в серия от седем поредни победи срещу испанеца. В опит да спечели осма титла от десет финала при 14-ото си участие в Рим Надал ще се изправи срещу победителя от мача между миналогодишния шампион Александър Зверев и Марин Чилич. Испанецът се нужда от още една победа, за да си върне първото място в световната ранглиста. Джокович изигра най-силния си турнир, откакто в началото на годината се завърна на корта след шест месеца отсъствие заради операция в лакътя. Сърбинът, който с четирите си титли е вторият най-успешен играч в историята на турнира в Рим, не успя да стигне до финала едва за четвърти път при 12-ото си участие в италианската столица.", "date": "2018.05.19", "title": "Надал спря устрема на Джокович и стигна десети финал в Рим"}
{"url": "https://www.dnevnik.bg/sviat/2018/05/19/3181661_vse_oshte_ne_sa_izvestni_motivite_na_uchenik_koito/", "text": "Все още не са известни мотивите на 17-годишния ученик,  който откри стрелба в гимназията си в американския град Санта Фе, щата Тексас, уби десет души и рани още десет . Смята се обаче, той е планирал от известно време нападението, съобщи БТА, като цитира \"Асошиейтед прес\". Приятели го описват като по-скоро затворен, спортист, който е казвал, че иска да притежава оръжие, но не е давал основание да се смята, че е склонен към насилие.  Димитриос Пагорчийз е използвал полуавтоматичен пистолет и пушка с отрязана цев, каза американският сенатор Джон Корнин. Следователите все още установяват дали пушката е била законно притежавана. Първоначално бе съобщено, че оръжията са на баща му.  В колата на Пагорчийз и в училището са намерени експлозиви, включително самоделни бомби. Според сенатора ученикът от известно време е планирал нападението, хвалел се е с намеренията си, но това е останало незабелязано.  Той е обвинен в убийство при утежняващи обстоятелства, което може да доведе до смъртно наказание.  Губернаторът на Тексас Грег Абът заяви, че в компютъра и телефона му се съдържа информация, показваща, че той е искал да извърши атаката. Намерението му било след това да се самоубие, но той се предал на властите, казвайки, че не е събрал смелост да го стори.  При нападението бе ранен в ръката ot въоръжен училищен полицай, който се опитал да спре стрелеца. Една от десетте жертви е учителка, която е работила по заместване.  Няколко часа след стрелбата в Тексас американският вицепрезидент Майк Пенс каза, че президентът Доналд Тръмп предприема действия, за да може училищата да станат \"по-безопасни\". На политическо събитие в родния си щат Индиана Пенс говори за усилията на администрацията да се подобри сигурността в училищата, включително чрез подписването на закон, разрешаващ на щатските и местни власти да използват 2 милиарда долара за защита на училищата. Изтъкна и законопроект за затягане на системата за проверка при продажба на огнестрелно оръжие. Пенс призова другите щати да последват примера на Индиана и да позволят на обучени училищни служители да носят скрито оръжие. Ученици, оцелели от стрелбата през февруари в училище в американския град Паркланд, щата Флорида, изразиха в социалните мрежи възмущението и мъката си. Трагедията в Санта Фе е най-смъртоносното нападение в американско училище след 14 февруари, когато бивш ученик бе арестуван за убийството на 17 души в гимназията \"Марджъри Стоунман Дъглас\" в Паркланд. Случилото се мобилизира хиляди хора да се включат в общонационално движение с искане за промени в законите за огнестрелните оръжия.  След събитията в Тексас ученичката от Паркланд Джаклин Корин написа в социалната мрежа \"Туитър\", че скърби за учениците в Санта Фе, че чувството, което никой не бива да изпитва, й е толкова познато и тя искрено съжалява, че тази \"епидемия\" е засегнала и техния град. Тя насочи гнева си и към президента Тръмп. \"Нашите деца ги УБИВАТ, а вие гледате на това като на игра. Това е 22-ата стрелба в училище само тази година. НАПРАВЕТЕ НЕЩО\", написа тя, а съученикът й Дейвид Хог, помагал й да организира движението \"Никога повече\" предрече, че сега политиците ще отидат в училището в Тексас, за да вдигнат рейтинга си.  Движението \"Поход за нашия живот\" призова американците да не позволяват поредната стрелба да отмине без проява на активна гражданска позиция.", "date": "2018.05.19", "title": "Все още не са известни мотивите на ученика, който откри стрелба в училище в САЩ"}
{"url": "https://www.dnevnik.bg/sviat/2018/05/19/3181201_vsichko_koeto_triabva_da_znaete_za_svatbata_na_princ/", "text": "Британски принц се жени за американска актриса – приказната сватба ще прикове пред екраните почитателите от цял свят днес. Принц Хари – внукът на кралица Елизабет Втора, шести поред за наследството на трона – и Меган Маркъл – звезда от сериала \"Костюмари\", дъщеря на бял и чернокожа – ще се оженят днес в замъка Уиндзор. Най-важното Церемонията ще започне в 14:00 българско време в  параклиса \"Сейнт Джордж\"  в замъка Уиндзор на около тридесет километра от Лондон. След нея младоженците ще преминат с карета по улиците на градчето и ще се върнат в замъка, където ще се проведе прием с 600 гости, на който домакин е кралицата. По-късно вечерта е вторият прием, домакинстван от принц Чарлс, в резиденцията \"Фрогмър хаус\" – на него ще бъдат 200 най-близки приятели. Принц Уилям  ще бъде кум на брат си , връщайки му услугата. Маркъл няма да има кума, тъй като не е искала да избира измежду най-близките си приятелки. Шаферките и шаферите ще бъдат деца на близки на младоженците, като сред тях ще са  принцеса Шарлът и принц Джордж. Тортата, цветята, музиката Сватбената торта  ще бъде дело на калифорнийска сладкарка, позната на булката. Клеър Птак има пекарна на име Violet Bakery в Лондон и преди време  Маркъл  я е интервюирала за лайфстайл сайта си The Tig. Птак използва сезонни и органични съставки в сладкишите си. За празничния повод тя ще направи торта с лимон, бъз и маслен крем, а украсата ѝ ще бъде от свежи цветя. Украсата за сватбата на принц Хари и Меган Маркъл ще се състои от  бели рози, божури и напръстничета . Тя ще бъде дело на лондонската цветарка Филипа Кредък, съобщиха от двореца Кенсингтън. В декорацията ще има и клони от бук, бреза и габър от парковете на двореца. След сватбата цветята ще бъдат раздадени на благотворителни организации. Ако слуховете, че Елтън Джон и \"Спайс гърлс\" са били поканени, се окажат верни, възможно е партито да започне с техни хитове. Религията Членовете на кралското семейство трябва да бъдат активни в църквата, тъй като кралица Елизабет е глава на Англиканската църква. През март Меган бе кръстена от Архиепископа на Кентърбъри Джъстин Уелби. Пак той ще проведе церемонията. Кой е поканен и кой не е Сър Елтън Джон отложи два от концертите си в близки до сватбата дати заради \"конфликт с разписанието\", а Мел Би от \"Спайс гърлс\" намекна, че групата ще присъства. Булката е близка приятелка с тенисистката Серена Уилямс и актрисата Приянка Чопра, така че те вероятно също са в списъка с гости. Хари пък поддържа топла връзка с вокалиста на Foo Fighters Дейв Гроул. Около 1200 души – много от тях известни с благотворителната си дейност –  също са поканени  да гледат церемонията. От поканите обаче отсъстват политици – няма да присъства нито американският президент Доналд Тръмп, нито Барак Обама, който е близък с принц Хари. Британските политици също нямат покани. Пропуснати са и братът и сестрата на Меган, която не поддържа връзка с тях от години. Очаква се и около 100 000 души да пристигнат в Уиндзор, за да видят церемонията. Ще има ли \"принцеса Меган\" Когато  Катрин Мидълтън и принц Уилям  сключиха брак през 2011 г., тя стана Нейно кралско височество принцеса Уилям Уелски. Вероятно Меган ще стане Нейно кралско височество принцеса Хари Уелски. Причината: във вените и на двете не тече кралска кръв. Заради това покойната сестра на кралицата бе  принцеса Маргарет , дъщеря ѝ –  принцеса Ан , а внучките –  принцеса Беатрис  и принцеса Южени. Обичаната от народа майка на двамата принцове не беше \" принцеса Даяна \", а \" Даяна, принцеса на Уелс \" след развода. По време на брака ѝ титлата бе \" принцеса на Уелс \". Семейството на Меган и папараците Родителите ѝ Томас Маркъл и Дория Рагланд се разделят, когато Меган е на няколко годинки, и момичето е отгледано предимно от майка си (Повече за бъдещата кралска тъща четете тук). Меган има по-големи брат и сестра от предишните семейства на баща си – Саманта и Томас-младши. Двамата използваха последните месеци, за да дават многобройни интервюта пред жълтите медии. Бащата на Меган – Томас, трябваше да я съпроводи до олтара, но дни преди церемонията сърдечносъдови проблеми и разкрития, че е позирал за уж папарашки кадри, го принудиха да се откаже от пътуването до Великобритания. В крайна сметка дворецът обяви, че принц Чарлс ще съпроводи Меган. Сътрудничеството на Маркъл с клюкарски медии едва ли е зарадвало двореца Кенсингтън – кралското семейство таи неприязън към агресивните репортери още отпреди трагичната смърт на принцеса Даяна, майката на принцовете Хари и Уилям. Самите те неколкократно са предупреждавали таблоидите да не нахлуват в личния живот на интимните им партньорки, когато натискът е преминавал границите на допустимото. Маркъл има и един предишен брак – с продуцента Тревър Енгелсън. Скоро след годежа ѝ той обяви, че ще работи по сериал за мъж, чиято бивша съпруга се омъжва за втори път за член на британското кралско семейство. Кого го интересува През 2011 г. 24 млн. британци гледаха по телевизията как принц Уилям и Кейт Мидълтън сключват брак, очаква се сега стотици милиони души по света да проследят и празника на малкия му брат.", "date": "2018.05.19", "title": "Всичко, което трябва да знаете за сватбата на принц Хари и Меган Маркъл"}
{"url": "https://www.dnevnik.bg/sport/2018/05/19/3181207_chelsi_i_manchestur_junaited_postaviat_finalen_akord/", "text": "Челси\" и \"Манчестър юнайтед\" излизат един срещу друг във финала за Купата на Англия в опит да завършат сезона с трофей. Битката за отличието в най-стария футболен турнир в света е днес от 19.15 часа на стадион \"Уембли\" в Лондон. \"Манчестър юнайтед\" ще търси своя 13-и трофей в надпреварата, с който ще изравни рекорда на \"Арсенал\". За последно \"червените дяволи\" триумфираха във ФА къп през 2016 г., когато беше сложен край на 12-годишната суша без отличие в турнира.  \"Челси\" достигна до финала за втора поредна година. Сините от Лондон бяха близо да постигнат дубъл в първия сезон на Антонио Конте, но след като спечелиха титлата във Висшата лига, не успяха да прибавят Купата на Англия след загуба oт \"Арсенал\" (1:2). \"Челси\" преследват осмия си трофей в най-старата футболна надпревара, но първи от 2012 г., когато под ръководството на Роберто ди Матео лондончани победиха \"Ливърпул\" с 2:1. Двубоят ще предложи нова глава от дуела между мениджърите Жозе Моуриньо и Антонио Конте. Напрежението между двамата назря още през миналия сезон, когато \"Челси\" разби \"Юнайтед\" с 4:0. Тогава португалецът нарече своя италиански колега \"клоун\" заради бурната му радост при головете. През настоящия сезон  войната на думи през медиите и взаимните обвинения продължиха . Според Конте обаче двамата с Моуриньо са заровили томахавката. \"Отношенията между мен и него са нормални и със сигурност ще му стисна ръката\", каза 48-годишният италианец на пресконференцията преди мача. Той може да се окаже в куриозната ситуация да бъде уволнен, веднага след като е спечелил трофей. Раздялата между италианеца и лондонския клуб изглежда почти сигурна заради незадоволителния сезон на тима. Сините останаха извън първите четири във Висшата лига, а в Шампионската лига отпаднаха в осминафиналите. \"Мога да кажа със сигурност, че това ще е последният ми мач... за сезона. Последният за мен и за отбора, но много добре знаете, че имам договор и съм отдаден на клуба\", каза Конте, който има контракт до лятото на 2019 г. Италианецът няма проблем с контузени играчи преди сблъсъка, докато в лагера на \"Юнайтед\" основният реализатор на тима Ромелу Лукаку и полузащитникът Маруан Фелайни са под въпрос. Очакванията са двубоят да предложи тактическа битка, като специалистите не очакват зрелище на \"Уембли\". Едва три от последните 13 срещи между двата отбора завършиха с повече от два отбелязани гола. Малкото загубени финали от Моуриньо дават известно предимство на \"Юнайтед\". Бившият мениджър на \"Челси\" е спечелил 12 от 14-те мача, в които водените от него отбори са играли за трофей. Според португалеца обаче досегашните му постижение нямат значение за изхода от финала с \"Челси\". \"Това, което сме направили в миналото, няма нищо общо с предстоящия мач. Рекордите не играят на терена, там са 11 срещу 11 и всеки се опитва да даде най-доброто от себе си, за да спечели\", каза Моуриньо в навечерието на мача. Португалецът смята, че финалът не е от решаващо значение за цялостната оценка за сезона на \"Юнайтед\" и евентуална загуба няма да го определи като провал. \"Няма да променя вижданията си за сезона само заради един мач. Можете да го анализирате, както поискате\", заяви той.", "date": "2018.05.19", "title": "\"Челси\" и \"Манчестър юнайтед\" поставят финален акорд на сезона в Англия"}
{"url": "https://www.dnevnik.bg/evropa/2018/05/19/3181170_germaniia_se_pita_kak_da_produlji_da_vuzpitava/", "text": "След десетилетия на образцова работа по запазване на спомените за нацисткото минало Германия си задава въпроса как да преподава политиката на разкаяние на младото поколение в момент, когато оцелелите от нацизма изчезват и крайната десница се възражда. В библиотеката на франкфуртския колеж \"Либих\" младежите се трупат около Ралф Данхайсер, който през 1940 г. е избягал в последния момент от антисемитските преследвания заедно с родителите си за разлика от останалата част от семейството му. \"Майка ми никога не преживя убийството на родителите й и брат й. Аз също усещах голяма празнота, защото израснах без баба и дядо, без чичовци, лели и племенници\", обяснява 80-годишният старец. Емоцията сред зрителите му е видима. \"Това е наистина много подробно, подобни неща не се учат в училище. В очите му се четеше какво е преживял, това са немислими неща за ученик, дете като мен\", признава 15-годишният Ронан Шоле-Рикар. Ралф Данхайсер също казва, че е впечатлен: \"Те задаваха интелигентни въпроси, това вдъхва надежда\". Подобни срещи се организират в германските училища от години. Те са едно от средствата за опознаване на историята, предвид че в германските семейства мълчанието, съучастието или ентусиазмът на предците им към режима на Адолф Хитлер остава тема табу. \"Важно е, докато сме тук, да разкажем историите си, за да запазим спомена жив\", подчертава Данхайсер. Но как да продължи тази работа с подрастващите, докато свидетелите на епохата изчезват все по-бързо? \"Колкото повече се отдалечаваме от Холокоста, от Втората световна война, толкова по-спешно се налага да намерим нови средства за предаване на всичко това\", смята Щефан Петерс, преподавател по история в колежа от 1992 г. насам. Завой на 180 градуса \"Въпросът е дали можем да запазим живо това чувство на тъга и произтичащото от него чувство на отговорност\", добавя той. Предизвикателството изглежда по-сложно, отколкото мнозина си представяха след десетилетия на изграждане на национална идентичност, основаваща се на разкаянието, на общество, базиращо се на основните права и на политическа система, ограничаваща произвола на властта. Защото през септември миналата година, подкрепяна от общите притеснения, дължащи се на притока на стотици хиляди бежанци, крайнодясната партия \"Алтернатива за Германия\" (АзГ) постигна исторически резултат на парламентарните избори. Тя спечели близо стотина депутати, което е първият подобен успех на крайнодясна партия от основаването на Федерална република Германия през 1949 година. Освен ислямофобските си изявления АзГ се обяви и за вестител на германското величие, поставяйки под въпрос политиката на запазване на спомените за нацисткото минало и заявявайки, че е дошъл моментът германците да не се самоопределят чрез престъпленията от миналото. Една от водещите фигури в АзГ Бьорн Хьоке се отличи миналата година, определяйки мемориала на Холокоста в Берлин като \"паметник на срама\" и поиска да се направи \"завой на 180 градуса\" по отношение на политиката на запазване на спомените за нацисткото минало. Според него преподаването на германската история е прекалено негативно. Лидерът на АзГ Александер Гауланд подчерта тези искания, призовавайки германците да имат \"правото да бъдат горди с постиженията на войниците ни през двете световни войни\". Курс по усъвършенстване Друго неотдавна появило се предизвикателство е възходът на нов антисемитизъм на фона на притока на стотици хиляди търсещи убежище, идващи от страни, където омразата към евреите беше подхранвана от десетилетията на израелско-палестинския конфликт. Едно решение за налагане на културата \"никога повече\" минава през посещенията на местата, където са извършвани такива престъпления. Някои политици дори искат тези образователни посещения да станат задължителни. Но тези места често се оказват пълни. \"На границата на капацитета си сме, имаме повече ученически групи, отколкото можем да посрещнем, и ни се налага да отказваме искания\", обяснява Щефани Билиб, представител на мемориала на концентрационния лагер Берген-Белзен. За нея с изчезването на свидетелите отговорността се пада на всички: \"Всички ние ще трябва да говорим много по-категорично\" за престъпленията, извършени от поколението на прадедите на днешните тийнейджъри. Освен това се налага да се противодейства на всички форми на отричане или омаловажаване. Двама рапъри, Фарид Бенг и Колега, както и организаторите на основните германски музикални награди \"Ехо\" наскоро усетиха това. Обвинени в антисемитски или най-малкото много противоречиви изрази в рап албум, който стана най-продаваният в Германия за тази година, музикантите бяха освиркани, губейки договори, а наградите \"Ехо\" бяха отменени, след като отличиха двамата рапъри. Заместник-председателят на Международния комитет за Аушвиц Кристоф Хойбнер покани двамата нашумели рапъри да посетят едноименния концентрационен лагер, където са били убити 1,1 милиона евреи. \"Посещението ще е нещо като курс за усъвършенстване по отношение на човечността\", заяви той. /БТА", "date": "2018.05.19", "title": "Германия се пита как да продължи да възпитава разкаяние за нацизма"}
{"url": "https://www.dnevnik.bg/bulgaria/2018/05/19/3179622_filmut_vuzvishenie_s_televizionna_premiera_na_23_mai/", "text": "Филмовата адаптация на романа \"Възвишение\" на Милен Русков ще направи телевизионната си премиера на 23 май в ефира на онлайн телевизията \"Нетера\". Тя предава на живо към абонатите си в цял свят около 30 телевизионни програми от българския ефир. Филмът  \"Възвишение\" е режисиран от Виктор Божинов  и излезе на голям екран в края на 2017 г., когато за един уикенд беше гледан от близо 25 хил. души и донесе приходи от 220 хил. лева. Това беше най-добрият старт на български филм от 7 години. \"Да, разбрах, че наистина тръгва онлайн. Мога да кажа само, че много се радвам, че ше успеят да го гледат и българите извън страната\" каза пред \"Дневник\" авторът на романа. Главните роли на Гичо и Асенчо се играят от Александър Алексиев и Стоян Дойчев, като във филма участват още Филип Аврамов, Васил Михайлов, Юлиан Вергов, Захари Бахаров, Герасим Георгиев-Геро, Малин Кръстев, Христо Петков, Кирил Ефремов, Димитър Рачков, Стефан Денолюбов, Параскева Джукелова. \"Нетера\" е създадена през 1996 г.като един от първите български оператори, специализирани в отдаване на линии под наем в Централна и Източна Европа, като вече има присъствие в 19 страни - от Швейцария и Германия до Грузия, Армения и Азербайджан. Телевизионното излъчване е срещу абонамент.", "date": "2018.05.19", "title": "Филмът \"Възвишение\" с телевизионна премиера на 23 май"}
{"url": "https://www.dnevnik.bg/sport/2018/05/19/3181480_nadal_i_djokovich_podnoviavat_velikoto_si/", "text": "След едногодишно прекъсване великото съперничество между  Рафаел Надал  и  Новак Джокович  ще бъде подновено днес. 31-годишният испанец и 30-годишният сърбин се изправят един срещу друг, за да определят първия финалист в турнира от сериите \"Мастърс\" в Рим. Двамата ще излязат на корта в 15.30 ч. българско време. Другият полуфинал, който е насрочен за 21.00 ч., ще противопостави миналогодишния шампион в Рим Александър Зверев и финалиста от тазгодишния Аustralian Open Марин Чилич. Надал и Джокович ще изиграят 51-ия двубой помежду си. Като брой изиграни мачове това е най-голямото съперничество в цялата история на тениса. Сърбинът има леко предимство с 26-те си победи, a испанецът спечели само две от последните им 13 срещи. Надал обаче влиза като твърд фаворит в мача. Световният номер 2 демонстрира изумителна игра на червени кортове, докато съперникът му все още търси най-добрата си форма, след като пропусна втората половина на 2017 г. заради операция в лакътя. \"Да победиш Рафа на тази настилка е изключително трудно, но съм го правил преди. Очевидно е, че сега съм по-различен играч, отколкото бях по времето, когато печелех срещу него на клей. Но въпреки това вярвам в себе си и ще изляза на корта с мисълта да спечеля\", каза Джокович преди мача. Двамата не са се срещали от полуфиналите на мастърса в Мадрид през 2017 г., когато Надал спечели убедително с 6:2, 6:4. Преди това Джокович имаше серия от седем поредни победи срещу големия си съперник.  Сърбинът прави най-силния си турнир,  откакто се завърна на корта в началото на година. За него това е първи полуфинал от лятото на 2017 г., когато спечели турнира на тревни кортове в Ийстборн.  Надал има само две загуби в 42 мача на червени кортове, откакто в началото на миналата година се завърна след половин година отсъствие заради контузия. И двете дойдоха срещу австриеца Доминик Тийм, като последната - в четвъртфиналите на мастърса в Мадрид, сложи край на историческа серия на испанеца от 50 поредни спечелени сетове на клей. Надал и Джокович са най-успешните тенисисти в историята на турнира в Рим. Испанецът има осем титли и десет финала при 14 участия, но не е печелил трофея от 2013 г. Сърбинът е вдигал трофея четири пъти, а днес ще преследва четвърти пореден финал в турнира и общо девети в 12-ото си участие. Любопитното е, че досега нито един от двамата не е отпадал в полуфиналите в италианската столица. ", "date": "2018.05.19", "title": "Надал и Джокович подновяват великото си съперничество след едногодишна пауза"}
{"url": "https://www.dnevnik.bg/evropa/kultura/2018/05/19/3181210_deian_sudjich_dizainut_niama_granici_i_prinadlejnost/", "text": "Деян Суджич е директор на Музея на дизайна в Лондон от 2006 насам. Офицер е на Ордена на Британската империя. През 2002 е куратор на Венецианското биенале за архитектура. Главен редактор на списание Domus между 2000 и 2004. Автор е на книги за дизайн и архитектура като: The Language of Things (Penguin, 2008), Norman Foster: A Life in Architecture (Orion, 2010), Shiro Kuramata (Phaidon, 2013), B is for Bauhaus (Penguin 2014). Последната му книга е The Language of Cities (Penguin, 2016). В България Суджич изнесе лекция на тема \"Бъдещето на дизайна\" в серията от събития \"Дизайнът е\" на пространството за дизайн, иновации и култура - \"Генератор\" и \"Студио Комплект\". Пред \"Дневник\" Деян Суджич говори за дизайна като възможност за разбиране на света и инструмент за неговата промяна. - Не бих казал, че дизайнът е отговорът на всички световни проблеми, но ни помага да изследваме въздействието на социалните медии например. Либералните демократи винаги са вярвали, че социалните медии по някакъв начин са били сила за добро, че подкрепят прозрачността и промяната. Но разбрахме, че могат да се използват и по друг начин. Социалните медии в известен смисъл ни върнаха в период като Средновековието, когато тълпата управляваше. За мен Twitter е нещо като дигитален линч от тълпата. Това е начин, по който всички видове слухове, теории и конспирации се преплитат по начин, който ни праща назад, а не в бъдещето. Изследването на въздействието на дигиталния свят ни помага да разберем накъде се движим и как се оформя светът. Това, което описвате - национализмът, бежанската криза - това не са въпроси, на които дизайнът може да отговори лесно, въпреки че се случват удивителни неща в тази посока и в нашия музей. Помолихме различни дизайнери и архитекти от цял свят да разгледат някои от проблемите, които ги притесняват. Нарекохме проекта \"Страх и Любов\". Една от работите бе на испански архитект, който изследваше как дигиталната комуникация променя личното пространство. Как сирийските бежанци са използвали приложението за гей запознанства Grindr, за да намерят път от сирийския бежански лагер в Турция до брега на Франция, опитвайки се да стигнат до Англия. Не казвам, че това е добро или лошо, но е забележително до какво водят тези промени и явления. Същият артист разглеждаше и как се променя начинът, по който се запознаваме с нови хора. Физическото пространство вече не е необходимо условие за среща. - Не можем да отхвърляме промяната, можем само да я изследваме. Промяната със сигурност се случва все по-бързо и по-бързо, понякога е твърде рано да се прецени дали води до нещо положително или до нещо отрицателно. От една страна е шокиращо и разточително да сменяме мобилните си телефони всяка година и батериите да се изхвърлят в пустинята в Чили и да причиняват екологични щети. От друга страна обаче, вече нямаме нужда от фотоапарати, от книги, от музикални уредби, дори от магазините, в които се купуват всички тези неща, т.е в крайна сметка консумираме по-малко и спестяваме ресурси. Но още няма достатъчно изследвания, които да измерят въздействието от всички тези явления, но е интересно да ги следим и да говорим за тях. - Клавиатурата все още не е мъртва, но със сигурност постепенно ще излезе от употреба с навлизането на гласово активираните системи и това радикално ще промени начина, по който общуваме помежду си. По същия начин, по който музикалната индустрия едно време е била тотално зависима от плочите и изискването на всяка страна на винила да има по шест парчета и хората са възприемали музиката само по този начин и в тази последователност. Това, разбира се, вече не е така. Какво ще се случи с литературата, с романите с изчезването на клавиатурата? Как ще се пишат книги, като ги изговаряш? Може би поезията е вид изкуство, което ще има по-дълъг живот. - Какво разбирате под определението \"добър дизайн\"? Дизайн, който харесваме, или такъв, който има някакви морални стойности? Например, ако някой изобрети начин за филтриране на вода, така че да става за пиене, това би бил стойностен и морален дизайн. Автомат \"Калашников\" е ефективен, евтин, всеки може да го ползва, на него може да се разчита и има дълъг живот - всички тези неща са в сила и за добрия дизайн. Но може и да убива хора и тогава се питаме \"кои хора убива\" и започваме да боравим с понятия като добро и лошо. Затова не използвам думата добро пред дизайн. Но със сигурност дизайнът няма граници и принадлежност. Според мен няма такова нещо като британски дизайн, има дизайн, създаден във Великобритания, и дизайн, който се опитва да придаде усещане за Великобритания. Ако вземем един автомобил \"Бентли\", за него се смята, че е въплъщение на британския дух, но той е произведен в немски завод и проектиран от бразилец и белгиец. Дизайнът се използва за създаване на идеята за нещо и банкнотите са добър пример за това, защото повечето държави имат своя собствена валута и чрез дизайна на парите искат да пресъздадат нещо характерно за държавата. При комунизма например на банкнотите се изобразяваха национални герои, работници и селяни. При посткомунизма, разбира се, бъдещето означаваше да погледнем към по-старите времена и така по банкнотите се появиха бароковите композитори и учени от 18 век. В този случай дизайнът е език и знак, който не всички осъзнават и разбират, но той е тук и носи смисъл. - Изкуственият интелект е много важен и много от човешките дейности ще станат излишни. Програмите всъщност могат да предскажат здравето на хората по-добре от лекар. Машините могат да дават диагнози. Мисля, че финансовият свят също се променя много бързо. Дигиталните промени ще направят традиционното банкиране много различно. Може би банките напълно ще променят формата си. Мисля, че биоинженерството също е важно, че хората ще могат да се намесват в ДНК-то си и да се справят с медицински проблеми. Има много положителни неща на хоризонта. След това идва фактът, че иновациите ще отнемат работни места. И се питаме - ще станат ли хората по-нестабилни и по-несигурни? По-тревожни? Ще могат ли да се справят с толкова бърз темп на промени? - Функция е дума, която хората са използвали за дизайна много дълго време, защото са се основавали на идеята, че ако анализират проблема достатъчно внимателно, тогава ще намерят правилното решение, а то също ще бъде и красиво. Това произтича от наблюдението на предмети, които са направени от занаятчиите преди много време и с годините са били усъвършенствани отново и отново, докато станат префектни. Вземете например изящните японски ножове или ските, или кануто - все предмети, които адресират технически проблем и постепенно са направени така, че по тях да няма нищо излишно и в крайна сметка да се получи нещо наистина функционално. Но функцията има и емоционална страна. Един ръчен часовник например - работата му е да показва времето. Но това не е основната му задача. Функцията му е да го носиш с гордост на китката си или да бъде красив подарък. Така че повечето предмети имат този двоен смисъл, не просто да бъдат функционални. Искаме вещите ни да ни карат да се чувстваме добре, да изразяват кои сме, да ни напомнят за специални моменти от живота ни, да ги подаряваме на хората, които обичаме. - Лично аз намирам, че Константин винаги провокира с изненадващ дизайн, той е по-близо до изкуството от повечето дизайнери. Той има сложно разбиране по темата и въпреки че не бих описал всяка негова творба като красива, работата му винаги е интересна. Мисля, че той говори на хората, които имат грамотност по отношение на дизайна. Докато Старк е по-скоро артист, който може да забавлява по-широка аудитория. Може би се повтаря малко, но е много добър да прави готини неща. - Хората, които си купуват \"Ферари\", не го правят, за да ходят от вкъщи до офиса. Това не е практично средство за придвижване в града. Купуват го, защото го намират за красиво, за вълнуващо, за изключително добре направено технически. Защото има изключителен двигател, който може да им създаде вълнуващи емоции и енергия. Лично мен това не ме привлича, но тези неща се правят в много малко бройки и имат колекционерска стойност. Колкото и да е удивително, хората колекционират ферарита. Това е много близо и до начина, по който се консумира съвременното изкуство. То не е функционално, няма полза от него, но го гледаме и се надяваме да си обясним някои неща от света, които не са част от ежедневието. То е един вид магия, почти религиозно преживяване. Удивителното в изкуството е как с едно докосване или дори не само с докосване, а само с идеята си, артистите преобразяват обикновени предмети в нещо специално точно както навремето са възприемани свещените реликви. Начинът, по който Кунс прави своите произведения, е различен от обичайния за изкуството начин. Той работи по-скоро като дизайнер. Има хора в неговото студио, които рисуват много точно това, което ще бъде произведено във фабриката, и техниките приличат много на техниките, които се използват за дизайна на един автомобил. И начинът, по който оценяваме това произведение, е близък до начина, по който оценяваме дизайна на един автомобил - доколко е съвършена формата. Затова за мен Кунс е нещо като \"Ферари\". - Днес е време на бързи промени, в което много млади хора стават изключително богати чрез разбиване на конвенционалната идея за това как правиш бизнес и как го комуникираш. Това са хора, които смятат, че са супергерои, които вярват, че всичко е възможно, независимо дали става въпрос да отидем до Марс, да живеем 1000 години или да изкопаем тунел с вакуум в него, чиято цел е да ви отведе от Ню Йорк до Лос Анджелис за един час. Може да ме наречете старомоден, но не вярвам, че това ще се случи. - О, да, най-великият български артист. Кристо е изумително явление, защото неговата работа, от една страна, е много рядко изкуство, но, от друга, успява да плени въображението на обикновените хора. Работите му се възприемат толкова лесно и затова трябва да му се възхищаваме. Трябва да кажа, че бях изненадан, че Кралският парк ще позволи тази намеса в средата, но все пак ще е временна инсталация. Виждал съм работата на Кристо в Сентрал парк в Ню Йорк и беше чудесно. Видях опакования Райхстаг, макар да смятам, че рисунките по този проект бяха по-въздействащи. По-грандиозните му схеми малко ме притесняват, например това, което е планирал за Гранд каньон, ако се случи, много хора се опасяват, че ще има много отпадъци и замърсяване. - Музеят на дизайна в Лондон е основан през 80-те години като малък проект, намирахме се в една малка сграда на река Темза близо до моста Тауър в един бивш бананов склад, където са се стоварвали банани от Карибите още зелени и са били складирани, докато узреят. Бяхме малък музей, нарочно изглеждахме като трафопост - с плосък покрив и бяла фасада. Но решихме, че е време да се преместим в по-голям дом, където да посрещаме повече гости и да е по-представително. Намерихме тази сграда, която беше модерна, но развалина, бившият Институт на Британската общност, който е бил изложбен център и лондонска база за всички държави от Общността и бившата Британска империя. Сградата е била в стила на времето си, с този внушителен бетонен покрив, дори с лека балканска комунистическа атмосфера. Но когато я открихме, сградата течеше, покривът пропускаше, изолацията беше много зле и нашият архитект Джон Посън, който мнозина определят като минималист, успя да създаде този прекрасен интериор в бетонна обвивка. Получи се една нова сграда вътре в старата, която е по-добра от оригиналната и по-добра от това, което щеше да бъде, ако бяхме построили нещо от нулата. А за първите 15 месеца имаме 1 милион посетители. Мисията ни е да покажем на всички колко вълнуващ може да бъде дизайнът и се радваме, че успяваме да го направим в новата сграда. - София е град с толкова много пластове и човек вижда целия ход на историята в нейната архитектура. Първо са останките от римските градове, след това паметниците от Османската империя, отгоре са пластовете от началото на българската държава, след това виждате комунизма и накрая посткомунистическия период - цялата история може да се прочете тук. - Отнема време, за да се изгради нов глас и нов език. В посткомунистическа Москва това се нарича \"Дивия изток\", където имаше бум на агресивен капитализъм и много резки промени. Но София всъщност изглежда изненадващо спокоен град.", "date": "2018.05.19", "title": "Деян Суджич: \"Дизайнът няма граници и принадлежност\""}
{"url": "https://www.dnevnik.bg/sport/2018/05/19/3181484_prez_esenta_shte_zapochne_procedura_po_akreditirane_na/", "text": "През есента на тази година ще започне процедура по акредитиране на националния антидопингов център в София. Това обяви спортният министър Красен Кралев след среща на  управителния съвет  на Световната антидопингова агенция (WADA) в Монреал. Заедно с процедурата за българската лаборатория ще започне и такава за лабораторията в Беларус. Те ще бъдат предложение за акредитиране от Съвета на Европа, след като медицинската комисия на WADA обяви, че след четири години мораториум за лицензирането на такива лаборатории в Европа географският принцип отпада. Първата стъпка към лицензирането на антидопинговият център в София беше  направена в началото на 2014 г. , когато лаборатория получи международен сертификат ISO 9001 от френската национална организация по стандартизация (АФНОР).  Националният антидопингов център  беше създаден с решение на Министерски съвет от 2010 г.  Лабораторията отвори врати през 2012 г., като изграждането и оборудването й  беше финансирано от държавата с 8.5 милиона лева.", "date": "2018.05.19", "title": "През есента ще започне процедура по лицензиране на антидопинговия център в София"}
{"url": "https://www.dnevnik.bg/skorost/avtomobilna_industriia/2018/05/19/3179010_erik_fantan_ot_reno_probegut_veche_ne_e_prechka_pred/", "text": "Ерик Фантан е програмен директор на програмата в \"Рено\" за автомобили с нулеви вредни емсии. В интервюто са използвани и въпроси от други медии. - Според мен те ще навлязат много по-бързо, отколкото хората очакват. Вече спокойно мога да кажа, че колите на ток не са бъдещето, а настоящето. Това е посоката, в която върви автомобилната индустрия. Следващата стъпка са електрическите роботизирани автомобили. Убедени сме, че много скоро, когато става дума за автомобили, хората ще имат предвид електромобили. Разбира се, степента на тяхното разпространение ще зависи от държавата. - Бих казал, че ще продължи развитието на батериите, като литиево-йонните ще бъдат изместени от по-ефективни. Това обаче няма да стане скоро, защото към днешната дата те дават добро решение, що се отнася до качествата, цената и сигурността. Разбира се, няма да спре подобряването на този тип батерии, като те ще предлагат повече енергия при запазване на размера. Според мен сегашният вид литиево-йонни батерии ще се ползват масово поне до 2025 година. След това ще дойде ново поколение литиево-йонни батерии, наречени \"солид стейтс\", в които течният електролит ще се замени със солиден електролит. Това ще даде много нови възможности, що се отнася до цената и представянето. Най-оптимистичните прогнози за тяхното навлизане са за 2023 година. Но искам да обобщя, че в никакъв случай сегашните литиево-йонните батерии не са умрели. Задоволството сред ползващите електромобили е много високо - Важно е да отбележа, че който кара електромобил на \"Рено\", дава много висока оценка на продукта, реално рейтингът на тези коли е доста по-висок от този на традиционните. Освен това с пускането на модела \"Зое\" с реален пробег от 300 километра проблемът с недостатъчния запас от ход вече е зад нас. Това го виждаме и по продажбите, които миналата година се удвояват. Това, което за нас е важно, е, че хората се наслаждават на карането на електрически автомобили. Тоест клиентите не харесват тези коли само защото са зелени и \"спасяват планетата\". Основните причини за удоволствието от шофирането са бързото ускорение заради наличието на максималния въртящ момент постоянно и тишината. Зарядната инфраструктура остава проблем Единствените въпроси, които имаме, са свъзрани със зарядната инфраструктура и възможността да се инсталират зарядни станция в общите части на жилищните сгради – паркингите, да речем. Всъщност натискаме властите на много места да задължат строителите да правят опрделен брой места за зареждане на електромобили на общите паркинги. Спокойно мога да кажа, че вече нямаме оплаквания за запаса от ход. Имайте предвид, че нашите наблюдения сочат, че хората, използващи модела \"Зое\", изминават на ден средно 54 километра, а моделът може с един заряд да измине 300. Според мен вече няма рационална причина да се търси драстично повишаване на запаса от ход, като той вече не е пречка пред налагането на електромобилите. Примерно аз карам електромобил вече повече от пет години и дори при предишния по-ограничен пробег не съм имал случай да остана без ток. - Това, в което съм сигурен, е, че той ще е електрически. Нашата цел е още през 2022 година повече от 10% от всичките ни продажби да са на електромобили. Аз лично смятам, че търсенето ще расте много по-бързо, отколкото хората очакват. Дори към момента в В-сегмента във Франция 12% от продажлите са на електрическото \"Зое\", което си съперничи с \"Клио\" с традиционните двигатели. Като говорим за бъдещето, то в него все по-голяма част от пътуванията ще се извършват със споделени автомобили. Това, което искам да уточня обаче, е, че целта на \"Рено\" е да предлага достъпна мобилност. А споделените превозни средства предлагат намаляване на цената на всяко пътуване плюс намаляване на трафика. Споделените автомобили не са заплаха за производителите - Вижте, всеки автомобил има определен ресурс. Споделените коли естествено ще навъртат повече километри, ще се амортизират повече и ще се подменят по-често. Така че според мен навлизането на този тип предвижване не означава автоматично намаляване на продажбите. - Трудно е да говоря за общите продажби, защото ние не сме единственият играч на пазара. Освен това не всичко зависи от нас. Ние предлагаме добър продукт, но приемът му зависи от екосистемата около него. Един поглед към Европа ни показва, че в Норвегия ние продаваме 15 пъти повече електромобили, отколкото в Италия, да речем, при положение че продуктът е един и същ, възможностите на клиентите също. Основната разлика идва от средата – субсидиите и зарядната инфраструктура. Във всяка страна причината да се стимулира или не покупката на електромобил е различна, което прави прогнозите трудни. За момента няма планове за електрическа \"Дачия\" - Като група ние имаме сериозен опит както в предлагането на електромобили, така и в създаването и продажбите на достъпни модели, като \"Дачия\" е типичният пример. Определено работим по съчетаването на тези две експертизи, за да пуснем достъпен електромобил. Интересът ни е основно към развиващите се пазари като Китай и Индия. - За момента нямаме такива планове. Както споменах, мислим да използваме опита, които имаме с \"Дачия\", за да направим евтини модели на ток за пазарите в Китай, Индия и Бразилия, а по-късно и вероятно за други страни. - Основните са два – намаляване на времето за зареждане на батериите и тяхното поевтиняване. По първия въпрос се работи по няколко технологии, като предстои да видим кое решение ще надделее. Най-интересната технология е т.нар. динамично зареждане, тоест зареждането на батериите, докато превозното средство е в движение. Това е ключово за електрическите камиони, да речем. Забелязва се и непрекъсната поевтиняване на цената на батериите. Разбира се, ще продължим да правим подобрения и в нашите дизелови и бензинови двигатели. Това, което може да се прогнозира, е, че дизеловите коли ще поскъпват заради новите регулации, свързани с вредните емисии, докато електромобилите ще поевтиняват. До 2025 година електромобилите ще са по-евтини от традиционните Нашите очаквания са, че в резултат на тези две тенденции между 2020 и 2025 година ще стигнем до момента, в който електромобилите ще станат по-евтини от колите с двигател с вътрешно горене. Това ще е и преломната точка, за да вървим към почти пълна доминация на колите на ток. Определено това ценово предимство ще дойде първо при малките коли, като все повече прогнози сочат, че в А-сегмента (на най-малките автомобили, б.а.) ще се продават само електрически автомобили, като те ще доминират и в В-сегмента. - Към момента имаме доста сериозна електрическа гама – \"Рено Туизи\", \"Рено Зое\", \"Рено Канго\", като предстои скоро лансирането и на електрическо \"Рено Мастер\". Основният ни фокус в момента е подобряване на качествата на всеки от тези модели. Разбира се, мислим и за разширяване на гамата. Вече съобщихме намеренията си да пуснем четири нови модели на ток до 2022 година. - Моделът е жив, но се предлага само в Корея под друго име. Оказа се, че той не пасва на нуждите на европейските потребители. Скоро планираме да влезем отново в С-сегмента, но не мога да кажа нищо повече по тази тема към момента.", "date": "2018.05.19", "title": "Ерик Фантан от \"Рено\": Пробегът вече не е пречка пред електромобилите"}
{"url": "https://www.dnevnik.bg/sport/2018/05/19/3181513_parma_se_zavurna_v_seriia_a_sled_chetirigodishno/", "text": "Един от най-обичаните отбори в Италия \"Парма\" се завръща в Серия А, след като си осигури второто място в крайното подреждане. \"Пармалатите\" победиха \"Специя\" с 2:0 като гост с голове на Фабио Чераволо и Амато Чичирети в 11-ата и 61-ата минута. Тимът се завръща в елита на Италия след тригодишно отсъствие. \"Парма\" и зпадна през сезон 2014-15 , когато завърши на последното 20-о място и имаше големи финансови проблеми. За двукратният носител на Купата на УЕФА (1994-95 и 1998-99) това е трета поредна промоция, което е безпрецедентен случай в италианския футбол. За три години \"Парма\" се изкачи от четвъртото ниво Серия D до елита. През сезон 2015-16 тимът завърши първия в четвърта дивизия, после беше втори в Лега Про B, а през този сезон отново втори в Серия B. В петък вечер победата над \"Специя\" се оказа достатъчна на \"Парма\" да си гарантира второто място, след като прекият съперник \"Фрозиноне\" завърши направи 2:2 с \"Фоджа\" у дома. Другият тим, който влиза директно в Серия А е \"Емполи\". Сините много отдавна си осигуриха златните медали. След края на мача много емоционален беше капитанът Алесандро Лукарели, който остана в тима и след изпадането от елита. Централният защитник продължава да играе, въпреки че е на 40 години и отложи отказването си от футбола, за да помогне на \"Парма\" да се завърне в елита. \"Обещах на хората, че ще върнем \"Парма\" в Серия А и го изпъних. Приключението през последните три години беше много трудно, но никога не се отказахме. Сега спокойно мога да кажа край и да мисля за пенсиониране. Ще видим какво ще стане\", каза Лукарели. В плейофите за определяне на третия нов член на Серия А играят шест отора. Петият и осмият \"Венеция\" и \"Перуджа\" ще определят единия полуфиналист, който ще срещне \"Палермо\" на българския национал Ивайло Чочев. В другия поток са \"Бари\" и \"Читадела\", които завършиха шести и седми, и ще играят \"Фрозиноне\". Накрая има финал в два мача, който определя последният отбор, влизащ в Серия А.", "date": "2018.05.19", "title": "\"Парма\" се завърна в Серия А след тригодишно отсъствие"}
{"url": "https://www.dnevnik.bg/sviat/2018/05/19/3181251_dve_treti_ot_britancite_ne_se_interesuvat_ot_svatbata/", "text": "Две трети от британците не се интересуват от сватбата на принц Хари и Меган Маркъл, показва проучване на YouGov, цитирано от агенция \"Ройтерс\" и поръчано от антимонархистката организация Republic. Според него 66% от британците нямат интерес към събитието и 60% планират да прекарат уикенда си както обикновено. 57% пък са на мнение, че кралското семейство трябва да плати не само разходите по тържеството, а и тези за охраната му. Сега разходите за полиция се поемат от данъците на британците, а Великобритания се намира под второ ниво на терористична заплаха, което означава, че е \"много вероятно\" да бъде извършено нападение. Хари и Меган ще се оженят днес в параклиса \"Сейнт Джордж\" в замъка Уиндзор пред стотици гости, а принц Уилям ще кумува на брат си. След това младоженците ще преминат през улиците на Уиндзор в отворена каляска, преди да се оттеглят за двата приема. Меденият месец на двойката също вероятно ще се отложи, тъй като седмица след сватбата Меган и Хари имат планирано официално събитие. Двамата все пак планират да прекарат романтична ваканция в Африка, за да отпразнуват женитбата. Меган нямало да има и шаферки. Тя има много сплотен и близък кръг от приятели. По тази причина не иска да избира някого от тях. Всичките ѝ приятелки ѝ помогнаха за сватбата и ще бъдат до нея в този важен момент. Меган е много благодарна за тяхната подкрепа\", казва говорител на Кенсингтънския дворец.", "date": "2018.05.19", "title": "Две трети от британците не се интересуват от сватбата на Меган и Хари"}
{"url": "https://www.dnevnik.bg/photos/2018/05/19/3181479_fotogaleriia_cheren_piknik_v_parka/", "text": "Едно от най-големите събития в готик културата \"Викторианския пикник\" от фестивала Wave Gotik Treffen се проведе в Лайпциг, Германия. Тази година фестивалът се провежда от 18 до 21 май. За първи път Wave Gotik Treffen е организиран през 1992 г.", "date": "2018.05.19", "title": "Фотогалерия: Черен пикник в парка"}
{"url": "https://www.dnevnik.bg/bulgaria/2018/05/19/3181514_nujni_li_sa_ni_vurhove_v_jivota/", "text": "Върховете далеч не са само високи точки от релефната карта в кабинета по география. Не са и места за вманиачени туристи, влюбени трекери или амбициозни алпинисти. Върховете са преди всичко необятно поле за изява на човешкия дух и място да изпробваш уменията си за оцеляване в живота – ­­­пряко и преносно. Мързеливите в душата си хора записват по едва няколко върха през целия си живот. Когато се обърнат назад, представителите на тази категория трудно правят разлика между изтеклите години. Повечето им житейски дейности се сливат в аморфна маса, от която с голямо усилие могат да извлекатнещо запомнящо се. Активните хора работят, тренират, подготвят се и изкачват върхове. По пътя си преодоляват редица стъпала, падат и стават, има сополи и сълзи, драми, съмнения и много терзания. Колкото по-нагоре се качват, толкова по-силни и борбени стават. Увереността, че ще издържиш трънливите изпитания нараства пропорционално с преодоляването им. Колкото по-често се провокираш и изправяш пред нови трудности, толкова по-мотивиращо става ежедневието, толкова повече ти се живее всеки ден. За мнозина върхът е точка, от която може да слизаш само надолу. За мен обаче той е онова високо място, от което аз ясно съзирам следващата си цел. Тя е още по-трудна, още по-далечна и с времето става все по-желана. Слизам надолу само за да се подготвя още по-добре и пак да поема нагоре. И така животът ми преминава в планиране на нови скокове, изчисляване на рискове, изкачване на стотици малки върхове и гигантите зад тях. Колкото по-висока е пирамидата на върха, от толкова повече блокчета е съставена. Почти не сънувам проекти, за които не съм пренесъл достатъчно от тежките малки блокчета в основата, не съм пролял необходимата кръв, не съм съзерцавал стотици изгреви и залези. Стъпването на най-високата точка винаги носи спокойствие. Давам си сметка, че щом съм горе, значи съм уцелил правилните стъпки по дългия път към облаците. Става ми леко, крилата ми порастват с още няколко пера, а желанието за следващия връх е отново посято. Далеч съм от мисълта, че написаното в тази книга е изчерпателно и съответства на догмите, описани в класическите учебници и ръководства по алпинизъм. Изходил съм основно от личния опит, преживявания, несполуки и успехи. Не съм професионален алпинист, а изследовател-зоолог. Описал съм моя път, подход и причините, поради които изкачвам върховете. Спрях се на числото седем, защото седемхилядниците са общо 14 и вече се намирам малко след средата на тази знаменита колекция, известна като \"Хималайската корона\". От друга страна, първите седем години в нашия живот са един от най-важните ни житейски периоди. Тогава се формират повечето качества, които моделират нашите по-нататъшни цели, поведение и същност. Можех още много да напиша за организацията, храненето, тренировките и живота по време на експедициите. Много от детайлите в подобни книги остават скрити и недоизказани. Нарочно пропуснах някои части и глави, повечето от които пораждат въпроси и тревоги. Ще ги опиша по-нататък, надявам се във \"Вторите седем\", когато ще съм преживял още оцелявания и ще съм записал в актива си още върхове. Искам да съм сигурен какви съвети давам, за да не ми тежи на съвестта, ако някой се пребие някъде. И да не забравяме – животът по върховете е ужасно ветровит. Колкото по-високо стъпваш, толкова повече трябва да си отваряш очите и да удържаш поривите на живота. Тази книга няма да ви изкачи на върховете, тя просто ще ви да даде идеи за подготовка и данни за планините, които може да поискате да изкачите. Бъдете смели, истински живи, поставяйте си дръзки цели и изкачвайте върхове!", "date": "2018.05.19", "title": "Нужни ли са ни върхове в живота"}
{"url": "https://www.dnevnik.bg/bulgaria/2018/05/20/3179806_galaksi_stoun_ili_nebesna_kamenna_liniia_-_zashto/", "text": "Агенцията по вписванията отказва да впише фирми, които имат чуждици в името си. Като мотив се сочи, че изискването в закона името на фирмата да е изписано на български език означавало да е на \"книжовен български език\", сигнализира читател на \"Дневник\". Така се налага чужди инвеститори да \"превеждат\" международното име на компанията си или да платят повторно държавната такса, за да преминат процедурата при друг чиновник, който не е езиков пурист. Случаят е поредната илюстрация за нееднакво прилагане на закона. Така се стига до случаи, в които дружество, което иска да се впише като ГАЛАКСИ СТОУН ООД, се отказва от избраното име и се вписва като НЕБЕСНА КАМЕННА ЛИНИЯ ООД заради указанията на длъжностното лице по вписванията Диян Емилов Крил. Друг отказ е бил за вписване на фирма с име ДООР ДИЗАЙН ПЛОВДИВ. Според Крил транслитерирането на български език не е достатъчно, въпреки че има множество вписани фирми, които имат чуждици в името си. И трите отказа, които бяха изпратени до редакцията, са подписани от Крил. От агенцията уточниха пред \"Дневник\", че срещу работата му \"не са постъпвали сигнали или оплаквания от подобен характер\". Няма практика за откази за вписване заради неизписано на \"книжовен български език\" име, подчертаха от инстиуцията. Посочиха, че името трябва просто да е с български букви, а повече изисквания могат да са следствие от специфичен предмет на дейност на фирмата, както е по Закона за лечебните заведения например. \"Длъжностните лица по регистрацията извършват проверка за законосъобразност, чийто обхват е определен от разпоредбата на чл. 21 от Закона за търговския регистър и регистъра на юридическите лица с нестопанска цел (ЗТРРЮЛНЦ). Вписване се извършва, ако са налице предвидените в чл. 21 от ЗТРРЮЛНЦ изисквания, съответно се постановява мотивиран отказ, когато не е налице някое от посочените изисквания. Отказът на длъжностното лице по регистрацията може да се обжалва пред окръжния съд по седалището на търговеца в 7-дневен срок от връчването му. Ако отказът бъде отменен, съдът дава задължителни указания да се извърши исканото вписване, заличаване или обявяване по конкретното заявление. Контролът за произнасянето на длъжностните лица по регистрацията по постъпилите заявления е само съдебен и постановените откази не подлежат на преразглеждане по административен ред\", посочиха още от агенцията. Пред \"Дневник\" адвокати обясниха, че обикновено съветват клиентите си да подадат отново заявление за вписване, защото то най-вероятно ще се падне на друго длъжностно лице. Това обаче води до плащане на такса за втори път - 110 лв., ако заявлението е на хартия, и 55 лв., ако заявлението е електронно. Затова и не всеки би се съгласил да подаде наново заявление. Такъв е един от случаите на отказано вписване, изпратени до \"Дневник\". Подателят на заявлението за вписване - името се състои от две думи чуждици, е завел дело в съда. По тази причина до произнасянето на съда той поиска анонимност за себе си и желаното от него име на фирма. Адвокатът му Тодор Грозданов разказа, че е направил проверка и с едната чуждица в Търговския регистър има вписани 31 дружества, а с другата - над 40. \"Този мотив е изцяло неправилен, тъй като длъжностното лице си е позволило да тълкува закона ограничително и по същество го е дописало, като според него български език по смисъла на чл. 7, ал. 3 от Търговския закон означава единствено български книжовен език\", се казва в жалбата на Грозданов до съда. Той обясни, че няма практика на Върховния касационен съд (ВКС) по точно такъв казус, но в мотивите на решение по сходно дело магистратите обясняват, че \"в съдебните регистърни решения заявените обстоятелства се вписват на български език (или с български букви), като се държи сметка за това, че всички заявени за вписване обстоятелства, в това число и фирмата на търговеца, се изписват на кирилица (с български букви)\". Грозданов обясни, че съдът набляга на \"български букви\", защото кирилицата се използва и в други държави, но с добавени букви за специфични звуци в конкретния език.  \"Държавните чиновници спъват бизнеса. Това е загубен бизнес за България\", коментира за \"Дневник\" счетоводител, който от години работи с агенцията.  В агенцията няма статистика на обжалваните откази за вписване на фирми, както и информация колко от тях са били отменени от съда. Институцията не поддържа и данни за обжалвани действия на отделните длъжностни лица по вписване, за да се проследи дали нечии актове са по-често атакувани в съда и отменяни от магистратите.", "date": "2018.05.19", "title": "\"Галакси стоун\" или \"Небесна каменна линия\" - защо инвеститори превеждат имената на фирмите си"}
{"url": "https://www.dnevnik.bg/bulgaria/2018/05/19/3181527_kratki_novini_protestirashti_rozoproizvoditeli/", "text": "Двудневен траур обяви Куба  След  самолетната катастрофа край Хавана  вчера загинаха 110 души. Бордови инженер, който познава екипажа, смята, че катастрофата е предизвика от технически проблем. Световните лидери, сред които и президентът Румен Радев, изразиха съболезнования. Нападение срещу православната църква в Грозни  Убити са двама полицаи от охраната на храма и двама са ранени, убит е и един цивилен гражданин, съобщиха правоохранителните органи на Чеченската република, предаде ТАСС. Установена е личността на четиримата нападатели, ликвидирани при спецоперацията, съобщи в канала си в Телеграм чеченският лидер Рамзан Кадиров. По думите му трима от тях са местни жители - двама от село Гелдаган и един от село Аргунское в околностите на Грозни, а водачът на групата е от \"съседен регион\" на Руската федерация. Мюфтията на Чечения Салах Межиев нарече нападението \"чудовищно престъпление\", поръчано от чужбина, предаде ТАСС.  Протестиращи розопроизводители затвориха пътя Пловдив - Карлово Розопроизводители, излязли на протест са затворили два разклона – Карлово – Калофер и пътят за Войнягово. За акцията им не са искали предварително разрешение и от МВР твърдят, че те провеждат нерегламентирани протестни действия, предаде \"Фокус\". Обходният маршрут от Пловдив за Карлово е през Ръжево Конаре, Долна махала, Раковски, а от Карлово за Калофер се преминава през Раковски, Брезово- Зелениково-Павел баня. На място полицейски екипи отбиват движението, те се грижат и за недопускане на нарушения на обществения ред Бързият влак София- Бургас аварира заради запален локомотив Бързият влак София-Бургас аварира в събота сутрин. Инцидентът е станал на гара Веринско, като причината е че локомотивът започнал да дими, съобщи Нова телевизия. Той бил ремонтиран наскоро, разказали машинистите. Само бързата им реакция предотвратила избухването на пожар. Друг влак дошъл от София, за да продължи композицията пътя си към морския град. Това обаче отнело час и 40 минути.", "date": "2018.05.19", "title": "Кратки новини: Протестиращи розопроизводители затвориха пътя Пловдив - Карлово"}
{"url": "https://www.dnevnik.bg/bulgaria/2018/05/19/3181531_zaharieva_sreshtata_za_zapadnite_balkani_beshe/", "text": "Когато има безспорен успех, нещо, което не се е случвало от 15 години на европейска сцена, и това се случва в България, по идея и инициатива на България, абсурдно е да кажем, че нищо конкретно не се е случило\". Това заяви Екатерина Захариева пред Нова телевизия по повод  срещата на върха между лидерите на Европейския съюз и колегите им от Западните Балкани , която се проведе тази седмица в София. Според Захариева Европа трябва да се реформира и да приема нови членки. Но Европейският съюз не е готов да поеме тежестта на разширяването утре. \"Дали Европа ще е готова през 2025 година зависи както от страните-членки, така и от кандидатките. Не е все едно дали на една кръгла маса застават 15, 28 или 33-34\", заяви още Захариева. Според нея Европа взима бавно решения, защото трябва да обедини много държави. А признак, че проектът за Западните Балкани ще се случи е фактът, че Европа е готова да инвестира 30 милиарда в тези държави, заяви още вицепремиерът.", "date": "2018.05.19", "title": "Захариева: Срещата за Западните Балкани беше безспорен успех"}
{"url": "https://www.dnevnik.bg/kultura/2018/05/19/3180546_otkus_ot_vsichkite_nashi_tela_na_georgi_gospodinov/", "text": "\"Всичките наши тела\" се нарича новата книга на Георги Господинов, която излиза в самото навечерие на 24 май. В нея са събрани 103 \"свръхкратки истории\", както ги нарича авторът. Завършена е през януари в Ню Йорк, където той печели една от най-престижните писателски стипендии в света, тази на Нюйоркската обществена библиотека... Свръхкратките истории на Господинов са едновременно смешни и абсурдни, меланхолни и иронични – стил, който разпознаваме безпогрешно от Естествен роман, Физика на тъгата, Сляпата Вайша... \"Тук, където концентрацията е най-важна, нещата са доведени до изключително майсторство...\", пише за книгата Иван Теофилов. Избрани автобиографии, Преброяване на нощната стража, Трите пъти в които Х.Х. беше щастлив, Страхът на коректорката от грешка, Петел в Пирогов, Гинко Билоба в Ню Йорк, Ангелът на непрочетените книги... Това са само част от заглавията в книгата, които вече носят историите в себе си. Във време на битката за роман Господинов отново изненадва с рязка смяна на жанра, провокира читатели и писатели в нови посоки. Послесловът на книгата е защита на краткостта в бъбриви времена. \"Днес, когато се говори много и напосоки като в кръчма, добрата къса история идва да ни даде мяра за всяка дума. И за всяка минута. Щè ми се да е така.\" (Георги Господинов) Ето още едно описание на кратката история според Господинов: \"Като деца се надпреварвахме кой ще издържи повече под вода без въздух. Потапяш главата си, при липса на море – в цинкова кофа, бучене в ушите, клаустрофобия в гръдния кош, не дишаш половин минута, минута, някои минута и половина, горе-долу колкото трае една кратка история, и бързо вдигаш глава, връщаш се в живота. Първото вдишване е рязко и припомнящо. Нещо такова трябва да е с кратките истории. Няма да се удавиш, но след всяко потапяне вдишваш като за първи път.\" Оформлението е дело на Люба Халева Отзиви за книгата от първите читатели на ръкописа Тук, където концентрацията е най-важна, нещата са доведени до изключително майсторство. Един особен, още по-чувствителен, по-вътрешен поглед. Усет, нюх, интуиция, прозорливост... Близки до предишните книги на Георги Господинов и в същото време нещо съвършено ново. Иван Теофилов Широта, любопитство и утеха. Нито един фалшив тон... Марин Бодаков Когато превръща думите в неща, Георги Господинов ги дарява с история; когато превръща нещата в думи, той ги спасява от всепояждащото време. Бойко Пенчев Гинко билоба в Ню Йорк Много рядко, само насън, в паметта му бродеха динозаври. Спомняше си тежките им стъпки, страховитото безнадеждно лутане накрая, грохота от падащите тела и ужасяващия им рев. И макар паметта на Гинко билобата, този единствен оцелял вид оттогава, да е бездънна (отварата от листата му се пие против забравяне), то успяваше през повечето време да приспива онези спомени. Като единствен свидетел, преживял смъртта на динозаврите, вече нищо не можеше да го уплаши. Дървото беше свикнало отдавна с шума, с небостъргачите в града, приемаше ги за вкаменени диплодокси, масоспондилуси, под сянката на един от тях хвърляше горчивите си плодове. Но една сутрин, когато летящ птеродактил се вряза в един от двата диплодокса над него, си припомни рязко, с всички клетки, онази смърт преди милиони години и чу пак същия страховит грохот и рев. Убитият Понякога се чувствам като ветеран от война, която не съм водил. Гаустин, Късни хроники Докато всички описвали тежките битки, които водел, ударите които получавал, все по-смъртоносни и от все по-близки армии, той стоял тихо на източния прозорец, гледал как мъглата се вдига, слушал хлопките на кравите по склона, опитвал се да чуе дали черешата зрее и чакал. От време на време до него достигали вести за загубите, които понасял, за раните - все по-тежки, за предателствата на приятели и пр. Когато един късен следобед получил депеша, пар авион, че е убит, прекръстил се и казал: Измислих себе си, измислих враговете си, измислих и смъртта си, свободен съм. И отишъл да полива доматите в градината. Небесно Един ден облаците над селцето били толкова красиви, че хората неволно се загледали в тях. За първи път по различен начин, не \"ще вали ли, няма ли да вали\". А ей така, без причина, заради хубостта им. Такова нещо дотогава не се било случвало, облакът си е облак, какво ще му гледаш. Но сега седели отдолу, опънали шии, и не отмествали поглед. Работата се търкаляла зарязана край тях. Кравите клатели глави, магарето мърдало с уши, озадачени от внезапната почивка. Минал час, минали два. А небето – чудо. Колкото повече го гледали, толкова повече облаците започнали да се преобразяват. Ето я горе тънката Мария, ето го чичо Ванчо Хубавеца, ето даскала, ето кмета, дъщерите на горския, ето те и тебе, лелее, ама това верно съм аз. Досущ същите, даже малко по-хубави, небесни. Ето ги и уличките, площада, килнатото настрани училище. Пълно отражение и огледало. Жива картина. Божеее, ами сега цял свят ни гледа, помислили си хората и това повече ги притеснило, отколкото да ги зарадва. Тук е така, хубавото притеснява. Тези отдолу гледали и не мръдвали, онези отгоре гледали и не падали. Изведнъж задухал лек ветрец. Облаците се задвижили, картината оживяла. И всички видели как хубавата Нада Карапачова се отделила от мъжа си и се събрала с чичо Ванчо Хубавеца, а най-малката дъщеря на Горския си взела куфара и хукнала към града. И всичко, което на земята само тайно се шушукало и мечтаело, горе се сбъдвало съвсем явно. Сбъдване небесно...", "date": "2018.05.19", "title": "Откъс от \"Всичките наши тела\" на Георги Господинов"}
{"url": "https://www.dnevnik.bg/sviat/2018/05/19/3181363_grafika_na_denia_svatbata_na_princ_hari_i_megan_-_koga/", "text": "Британският принц Хари и американската актриса Меган Маркъл ще се венчаят днес във Великобритания.", "date": "2018.05.19", "title": "Графика на деня: Сватбата на принц Хари и Меган - кога, къде, какво"}
{"url": "https://www.dnevnik.bg/politika/2018/05/19/3181530_liliana_pavlova_evropeiskite_lideri_si_trugnaha_ot/", "text": "Европейските лидери си тръгнаха от България по-обединени и с добра перспектива. Така коментира  срещата ЕС – Западни Балкани  пред Би Ти Ви министърът за българското европредседателство Лиляна Павлова. \"Вярвам, че лидерите на Западните Балкани бяха окуражени и си тръгнаха с надежда, защото те дойдоха с ясна перспектива какво трябва да очакват и какво не могат да очакват. \"Ние бяхме изключително честни и не им дадохме нито за момент фалшиво очакване или фалшиво обещание. Това не беше Среща на върха на тема \"Разширяване\", а на тема \"Европейска перспектива\" и те я получиха ясно, категорично и безапелационно\", подчерта Павлова. \"Разходката на Ангела Меркел, Тереза Мей и Еманюел Макрон по Моста на влюбените в София беше знак за Европа и за света, че независимо от \"Брекзит\" Европа остава единна. Тогава, когато трябва да сме единни, независимо от \"Брекзит\" и трудностите, пред които минаваме, можем да сме диалогични и да сме заедно\", заяви Павлова. По думите ѝ атмосферата е била искрена и конструктивна. \"Да, може би си казахме някои неща \"право куме в очи\", но имаше нужда да си кажем нещата искрено и директно, а не да се лъжем. Срещата беше колкото искрена, толкова и прагматична, толкова и ясно полагаща накъде вървим. Аз съм по-голям оптимист съм, отколкото бях, преди да започне срещата\", обобщи Лиляна Павлова. \"Ако Република Македония и Гърция довършат този огромен пробив, който направиха в София за името, и Република Македония влезе в НАТО, защо не две, а три държави през 2025 г. да не са следващите членки на ЕС\", коментира министърът за българското европредседателство. Тя потвърди, че едно от обсъжданите имена е Илинденска Македония, но не е единственото.", "date": "2018.05.19", "title": "Лиляна Павлова: Европейските лидери си тръгнаха от България по-обединени"}
{"url": "https://www.dnevnik.bg/sport/2018/05/19/3181548_bomben_atentat_na_mach_po_kriket_v_afganistan_ubi/", "text": "Най-малко осем души са убити, а още поне 45 са ранени след серия от бомбени взривове по време на мач по крикет в Афганистан, съобщиха властите в страната, цитирани от \"Асошиейтед прес\". Атаката се е случила в петък около 11.30 часа вечерта на стадиона в Джелалабад, където се е провеждал традиционния турнир \"Рамадан къп\" по случай началото на свещения месец за мюсюлманите. Нападенията по време на крикет мачове са много необичайни в Афганистан. Крикетът е национален спорт в страната и едно от малкото неща, които обединяват поддръжниците на правителството и тези на талибаните. До момента никой не е поел отговорност за атентата. И бунтовниците, и Ислямската държава са много активни в източен Афганистан и особено в провинция Нангархар. Говорителят на талибаните Забихула Муджахид публикува съобщение, в което отрече участие в атаката. По информация от говорителя на управлението в Нангархар Атаулах Хогяни е имало три експлозии. Едната е бил поставена под подиума, на който стои дикторът на стадиона. Тя е избухнала около 11.30 часа и е била последвана от още две на входовете на съоръжението. Сред загиналите има най-малко едно дете. Починал е и организаторът на мача Хедаятулах Захир. Двама от ранените са в критично състояние.", "date": "2018.05.19", "title": "Бомбен атентат по време на крикет мач в Афганистан уби най-малко осем души и рани 45"}
{"url": "https://www.dnevnik.bg/detski_dnevnik/2018/05/17/3178705_kogato_mama_i_tate_stavat_izlishni/", "text": " Казва, че о .  Това е един от най-щастливите моменти в живота на всеки родител - когато детето проплаче за първи път. \"Ау, какво сладко момиченце!\" Толкова красиво, толкова мъничко, искаш да се грижиш за него, да си играеш и само да си го гушкаш. После идва всичко първо. Първите крачки, първите думи, първото зъбче. Такава гордост те обзема. Толкова бързо пораства. Учи се да кара колело, бели коляно и се връща в сълзи и сополи. Плаче за сладолед или пък за някоя кукла. Съсипва някоя хубава рокличка в пясъчника, ама как да ѝ се скараш, като я виждаш как се усмихва. Първият учебен ден - изглежда толкова голяма с раница с учебници. Носи вкъщи домашно и казва: \"Мамо, помогни ми.\" Първо учи буквите, после смята до десет на пръсти, вече знае азбуката и на английски. Таблицата за умножение, учи стихчета и вече не срича, докато чете... Толкова весели и сладки моменти. И ние си мислим, че ще сме замръзнали в този период завинаги. Изведнъж вече не трябва да ни водят на училище. Ходим сами с автобуса. Не трябва да ни правят сандвич за закуска. Ще си купим нещо с джобните си. Откриваме телефони и компютри. Откриваме социалните мрежи и те са толкова интересни, толкова зарибяващи. Родителите все ни казват да спрем да зяпаме в екраните, но как – те са толкова по-вълнуващи от света наоколо. После започваме да порастваме (отначало само физически, но не и на акъл). Всичките ни дрехи омаляват и стават тесни около ханша и гърдите. Появяват се пъпки, мазна коса, поглеждаме в огледалото и виждаме само колко сме дебели. Не помага особено и ако някой друг все ни го напомня. Мислим се за грозни. Не пасваме особено в нормите за красота, а? Защо не може всички да сме модели? Едновременно с това и училището става по-трудно. Вече сме много далеч от таблицата за умножение. Кой реши да сложи букви в математиката? Есе от 500 думи? 1000? 2000? Домашно по физика, химия, немски и литература за утре? А мама и тате вече не могат да помагат, защото и те не ги знаят тези неща. Искате да кажете, че родителите не знаят всичко ли? Приятелките почват да ни канят на кафе, на мол или на кино. Вече можем да ходим сами. Излизаме сутрин и се прибираме вечер. Не ни се стои вкъщи. Не ни се излиза с мама и тате. Те не разбират това, което ние харесваме. Ние вече се оправяме сами. Сами си избираме дрехите, сами ходим на маникюр. Не трябва да искам разрешение да си изруся косата – това си е моя работа. \"Не прави това!\", \"Не говори с този и онзи!\", \"Това е опасно!\" Всичко е забранено, всичко е грешно. Казват ни да се пазим от всичко. Но нашето любопитство надделява – алкохол, цигари, дискотеки – трябва да пробваме от всичко. Родителите ни наказват, но вече няма с какво толкова да ни изплашат. Ако съм с една глава над майка си, тя какво – ще ме напердаши ли? Родителите губят абсолютния контрол, който имаха върху нас, когато бяхме малки. Тяхната дума вече не звучи като закон за нас, а по-скоро като препоръка. Една лъжа тук, да поскрия истината там и може да ми се размине някоя глупост. Родителите ни винаги се опитват да направят най-доброто за нас. Всичко започва с добри намерения, но макар да си мислят, че знаят всичко, не винаги е така. Цял живот ни насочват нанякъде. \"Ти ще станеш доктор.\" Или \"по-добре не ставай адвокат\". Още от първи клас знаят каква кариера ще имаме, в кой университет ще учим, къде ще живеем. Ние в 12 клас още нямаме идея, а те някак си всичко са планирали. Бъдещето всъщност е нещо непредсказуемо и често, макар да не си го признаваме, ни плаши. Дори да сме планирали всичко до последния детайл, никога не знаем какво ще се случи. Родителите ни често се питат защо на нас, тийнейджърите, за нищо не ни пука. Истината е, че ние мислим за всички тези неща, но избягваме тази тема. Колкото и да сме горди, отвътре ни яде един страх, че нещата няма да се получат, както сме планирали, и ще разочароваме родителите си. Когато бяхме малки, всичко беше по-лесно. Мама казва нещо и ти го правиш, без въпроси. Така всички са доволни. Но по някое време трябва да пораснем. Това объркващо време в живота ни е \"пубертетът\". Особено грешки. През главите ни препускат всякакви откачени мисли. Сменяме си настроението на всеки пет минути. Родителите ни ни натоварват допълнително с техните очаквания. Искат много от нашите объркани, тийнейджърски мозъци, чийто основен приоритет са лайковете във \"Фейсбук\". В заключение: Да си пубер е гадно. Не искаш да си разсеян, но то просто става. Не искаш да си покрит с пъпки и да смърдиш на пот, но и това е неизбежно. Някак си едновременно сме \"твърде малки, за да разберем\" и \"твърде големи, за да се държим като деца\". Едновременно искаме да убием родителите си и ни е страх те да не убият нас. Но и трябва да ги поздравим. Да отгледаш, или по-точно да оцелееш с тийнейджър вкъщи си е подвиг. Но и да успееш да пораснеш, без родителите ти да те побъркат напълно, също заслужава някоя и друга похвала. Така че може би хората задават грешния въпрос. \"Искате ли да имате деца?\" (\"Да\"). Опитайте с \"Готови ли сте наистина да имате деца, а тийнейджъри?\"", "date": "2018.05.19", "title": "Когато мама и тате стават излишни"}
{"url": "https://www.dnevnik.bg/bulgaria/2018/05/19/3181173_belene_razminavane_mejdu_politicheski_i_obshtestveni/", "text": "В страната, в която либерализирането на пазара на електрическа енергия се бави повече от 10 години под претекст, че промените трябва да са добре обмислени и не бива да са прибързани, редица решения се взимат почти светкавично. Така например: - за около десет дни правителствената позиция по  сделката с ЧЕЗ  претърпя пълна промяна, преди да се върне на изходна позиция няколко седмици по-късно - за седем дни бяха предложени и гласувани промени, които коренно променят работата на  свободния пазар на електрическа енергия - за едва четири дни  изграждането на ядрена централа на площадката в Белене  от позабравена тема се превърна в реалност за правителството. Така и не става ясно защо частичните промени, много от тях с непредвидими последствия, се взимат толкова бързо, без това да е наложително, докато цялостната и крайно необходима реформа на електроенергийната система се отлага до последно. Последният пример за това е именно \"Белене\", тъй като  Народното събрание  \"възлага на министъра на енергетиката в срок до 30 юни 2018 г. да внесе конкретни предложения, свързани с възможностите за реализация на активите по проекта за изграждане на АЕЦ \"Белене\". До миналата седмица липсват каквито и да било индикации за движение по темата, докато изведнъж в рамките на четири дни изграждането на нова ядрена мощност се превърна от възможност в почти сигурно развитие. Единственият аргумент в защита на ускореното темпо на свързаните с проекта действия е заявен инвеститорски интерес. Това обаче изглежда като слаб аргумент, тъй като дори и да има инвеститор с интерес към изграждане на ядрената централа, той би трябвало да е съобразен със срока за изготвяне на доклада за възможната реализация на активите по проекта – 30 юни, тъй като решението на Народното събрание е от началото на март 2018 г. Нещо повече - тъй като става въпрос за проект, който ще бъде строен около десетилетие и след това експлоатиран още поне три десетилетия, едва ли ускоряването на правителственото решение за него с месец и половина би оказало сериозно влияние за инвестиционното решение. Когато се говори за проекта \"Белене\", трябва да се имат предвид две сериозни особености, които налагат предпазливост при вземане на решения: първо, проектът е на 37 г. и, второ, към момента той е прекратен. Първото обстоятелство само по себе си не е показателно, тъй като проектът започва през 1980 г., но е прекратен през 1990 г. в резултат на тежкото състояние, в което се намира страната по това време. Решението за възобновяването му е взето през 2004 г., а през 2012 г. отново е прекратен. Това ни отвежда до второто обстоятелство – причините за прекратяването на проекта и последствията от тях. Аргументите, с които през 2012 г. Министерският съвет взима решение, с което отменя Решение № 260 на Министерския съвет от 2005 г. за изграждане на ядрена централа на площадка \"Белене\" (с което на практика прекратява проекта), включват: - Невъзможност за оценка на крайната цена на изграждането на АЕЦ \"Белене\" на база на предложението на \"Атомстройекспорт\" - Липса на цена за изграждане на съпътстващата инфраструктура, която се заплаща отделно и без която не може да функционира централата - Липса на осигурено финансиране за извършване на горепосочените дейности (бележка на автора: те се финансират от оперативните приходи на Националната електрическа компания) - Липса на договор за инженеринг, доставка и строителство (ИДС), какъвто следва да се сключи според споразумение от ноември 2006 г., но това така и не се случва - Въпреки липсата на ИДС договор текат дейности и поръчки за отделни части от проекта, включително реакторите (ноември 2008 г.) - Наличие на непредвидени разходи - демонтажни дейности на съществуващи сгради на стойност 100 млн. евро - Изчерпване на възможностите на НЕК за финансиране на проекта. Решението на Министерския съвет е подкрепено и от  Народното събрание , което: - споделя опасенията от сеизмичен риск на площадката в Белене - преценява за невъзможно републиканският бюджет или българските държавни електроцентрали да финансират или изплащат кредити за проект с недоказана икономическа ефективност - потвърждава стратегическия приоритет на страната за енергийна ефективност пред насърчаването на производството и консумацията на електроенергия. През последните шест години нито едно от трите съображения на Народното събрание не се е променило, а появата на инвестиционен интерес засяга само едно от тях. Според  правителственото решение  от тази седмица реализирането на проекта следва да се извърши чрез намиране на стратегически инвеститор и изцяло на пазарен принцип, т.е. без предоставяне на държавна помощ. Това обаче няма отношение нито към посочения от Народното събрание сеизмичен риск на площадката в Белене, нито към стратегическия приоритет за енергийна ефективност пред изграждане на нови генериращи мощности. Нещо повече – фактът, че проектът е прекратен, означава, че всичко, свързано с него, ще започне отначало, въпреки че според Агенцията за ядрено регулиране процедурата по издаване на лиценз за изграждане на АЕЦ \"Белене\" ще продължи от етапа, до който е стигнала преди прекратяването на проекта. Въпреки това разрешителното за строеж, както и оценката за въздействие върху околната среда са  изтекли още през 2014 г. , а към тях се прибавя и необходимостта от нова нотификация към Европейската комисия Имайки всичко това предвид, трябва да припомним и още няколко особености: - В света няма ядрена централа, която да е изградена  без държавни гаранции - Участието в АЕЦ \"Белене\" чрез апортна вноска (площадката и реакторите) в капитала на новото дружество също е държавно участие, т.е. държавата ще се надява централата да има печалба, за да си върне вложените около 3 млрд. лв. - Дори и хипотетично проектът да бъде реализиран без държавно участие, винаги остава въпросът с ядрения риск, който в крайна сметка се носи от държавата. Днешното развитие на сагата с АЕЦ \"Белене\" е малко или много  предизвестено  от начина, по който е взето решението на правителството за отпускане на държавен заем за НЕК, за да заплати произведеното ядрено оборудване, в края на 2016 г. Тези опасения се потвърждават и от решението на Народното събрание от март тази година, според което министърът на енергетиката трябва да направи конкретни предложения за \"възможностите за реализация на активите по проекта за изграждане на АЕЦ \"Белене\"\". Така формулираният въпрос създава разминаване между интересите на политиците и на обществото, тъй като изглежда, че първите биха искали да минимизират загубите, свързани с проекта \"Белене\", и биха търсили всякакви варианти за реализирането му, дори и когато това е в ущърб на обществото. Това, което трябва да се направи, е точно обратното – да се създаде ясна визия за развитието на енергетиката, но не от политическа, а от икономическа гледна точка. За целта трябва да се изследват различни варианти за развитие на енергийния микс, които едновременно осигуряват сигурност, устойчивост и поносимост на цените. Едва тогава ще получим отговор на най-важните въпроси – необходими ли са нови генериращи мощности и ако да, кога точно и какъв тип; какви са възможностите за собствено производство (от потребителите) и внос. Чак след това, ако се установи, че са необходими нови централи, тогава трябва да се мисли какъв тип да са и къде да бъдат построени. Вместо това ставаме свидетели на политически мотивирано решение, което обаче ще бъде плащано от данъкоплатците, потребителите и икономиката като цяло. А след това пак ще се питаме кога ще ги стигнем (европейците) по доходи.", "date": "2018.05.19", "title": "\"Белене\" – разминаване между политически и обществени интереси"}
{"url": "https://www.dnevnik.bg/sviat/2018/05/19/3181552_rokliata_na_megan_markul_e_delo_na_glavniia_dizainer/", "text": "Американската актриса Меган Маркъл, която днес се омъжи за британския принц Хари и стана херцогиня на Съсекс, бе облечена на сватбената церемония с рокля, изработена от главния дизайнер на френската модна къща \"Живанши\" (Givenchy). Това е британката Клеър Уайт Келър, която миналата година стана първата жена, заела поста на художествен директор на \"Живанши\". Преди това тя е работила за Pringle of Scotland и Chloé и е избрана от Маркъл и защото булката искала да изтъкне един от най-успешните съвременни британски дизайнери. Новината бе обявена от двореца Кенсингтън в момента, в който Меган се появи пред кралския параклис в двореца Уиндзор за началото на сватбената служба и церемония. Роклята е с ръкави, покриващи 3/4 от ръцете, и почти открити рамене, изчистен дизайн и много дълъг шлейф. \"Фокусът на роклята е върху очертанията на овала на откритата шия, които грациозно очертават раменете и изтъкват тясната като на скулптура талия\", описва съобщението от Кенсингтън. Диамантената тиара, която булката носеше, е известна като Queen Mary's Lozenge Bandeau. Тя е принадлежала на принцеса Мери и е за последно е виждана през 1965г., когато я носи принцеса Маргарет. Тиарата, която крепеше булото, е произведена през 1932г., а централната брошка е създадена през 1893г. Изключителното кралско бижу е предоставено от кралица Елизабет Втора за бляскавата церемония.", "date": "2018.05.19", "title": "Роклята на Меган Маркъл е дело на главния дизайнер на \"Живанши\""}
{"url": "https://www.dnevnik.bg/sviat/2018/05/19/3181549_britanskiiat_princ_hari_i_megan_markul_se_ojeniha/", "text": "Британският принц Хари и американката Меган Маркъл се ожениха току-що в параклиса \"Сейнт Джордж\" в замъка Уиндзор. Сега те са херцог и херцогиня на Съсекс, а Меган е първата съпруга на принц, която ще носи тази титла. Булката бе с минималистична рокля на \"Живанши\", създадена от британската дизайнерка Клеър Келър. Миналата година тя стана първата жена, заела позицията на артистичен директор във френската компания. Дългият воал на булката бе декориран с ръчно бродирани цветя, които представляват флората на 53-те страни от Британската общност. В букета ѝ има цветя, които Хари е набрал снощи от личната си градина в двореца Кенсингтън, за да бъдат добавени към незабравките (любими на майка му принцеса Даяна) момините сълзи и жасмина. Меган и Хари разчупиха още едно кралско табу. Тя се заклеха \"да се обичат, почитат и защитават\" един друг. По традиция съпругата се кълне \"да обича, почита и да се подчинява\" на съпруга си. Принцеса Даяна и херцогиня Катрин пропуснаха подчинението в своите церемонии, а Меган стигна стъпка по-далеч, заменяйки глагола със \"защитавам\". Към службата се присъедини и главата на Епископалната църква в САЩ - Майкъл Брус Къри, който произнесе една от речите на церемонията с емоционален маниер и няколко шеги. Самата церемония бе извършена от архиепископа на Кентърбъри Джъстин Уелби, а църковната служба се води от старшия свещеник на параклиса Дейвид Конър. Жест към американските традиции бе и изпълнението на на Stand By Me на Бен Кинг от госпъл хор.", "date": "2018.05.19", "title": "Британският принц Хари и Меган Маркъл се ожениха"}
{"url": "https://www.dnevnik.bg/biznes/2018/05/19/3181560_registriranite_rozoproizvoditeli_shte_poluchat/", "text": "Министърът на земеделието, храните и горите Румен Порожанов се срещна в Карлово с розопроизводителите и кметовете на населените места в региона, съобщиха от пресцентъра на министерството. Поводът са  протестите им  заради ниски изкупни цени на розовия цвят. \"Държавата няма как да изкупи розовия цвят, нито пък да влияе на цените. И без протест на пътищата щях да дойда\", каза Порожанов. Той обеща розопроизводителите, които са регистрирани и са претърпели загуби, да получат държавна помощ \"де минимис\". Ще се работи и за приемане на Закон за розата, който да регламентира процеса от посадъчния материал до преработката в дестилериите. \"Ясно трябва да разграничим коректните дестилерии от тези, които работят с вносна суровина. Необходимо е в бърз порядък да се приеме този закон\", каза министърът на земеделието. В момента има нелоялни производители, които ползват вносни продукти от Иран, Турция и Тунис, смесват ги с българското розово масло и по този начин компрометират качеството и марката му на световните пазари. Това заедно с увеличените розови насаждения с по 10% годишно води и до намалението на изкупните цени тази година.  Министър Порожанов обяви, че утре в 11 ч. в министерството на земеделието ще проведе среща и с дестилериите, които преработват розовия цвят. На нея са поканени и асоциациите на розопроизводителите, и кметове на населените места в региона.", "date": "2018.05.19", "title": "Регистрираните розопроизводители ще получат държавна помощ \"де минимис\""}
{"url": "https://www.dnevnik.bg/sport/2018/05/19/3181668_botev_vraca_se_zavurna_v_purva_liga_s_gol_v_87-ata/", "text": "С драматична победа с 2:1 срещу \"Монтана\", дошла след гол в 87-ата минута, \"Ботев\" (Враца) се завърна в елита на българския футбол след петгодишно отсъствие. Тимът, воден от Сашо Ангелов, спечели тристранната битка за първото място, което единствено осигуряваше директна промоция за елита. \"Ботев\" завърши сезона с 64 точки след 19 победи и седем равенства в 30 мача. Врачани изпревариха само с една точка \"Локомотив\" (София) и \"Царско село\", които също спечелиха двубоите си от последния кръг. Мачът във Враца започна отлично за домакините, които поведоха още в десетата минута с гол на Петър Атанасов. Той получи топката на границата на вратарското поле след неуспешен опит за удар на негов съотборник, финтира вратаря Марин Орлинов и я изпрати в мрежата. \"Ботев\" имаше доста възможности да удвои аванса си, но не се възползва. В 66-ата минута и гредата попречи на врачани след хубаво изпълнения от пряк свободен удар на Атанасов. Пет минути по-късно \"Moнтана\" изравни резултата. Вратарят на \"Ботев\" Христо Митов допусна грешка, след като не излезе да пресече една балонна топка и беше разстрелян от Йордан Йораднов от вратарското поле. В тази ситуация \"Ботев\" щеше да се озове на трето място и да отиде на бараж. Три минути преди края на редовното време обаче Деян Иванов вкара страхотен гол с глава след центриране от свободен удар и прати своя отбор в Първа лига. В средата на април \"Ботев\" се смъкна до третото място след неочаквани грешки срещу Литекс\" (0:0) и \"Локомотив\" (Горна Оряховица) (0:0. Те обаче бяха последвани от успех с 2:1 в директния мач с \"Царско село\" и серия от седем победи в последните седем кръга. Ангелов успя да вкара \"Ботев\" за втори път в елитната дивизия. Първият беше през 2011 г., когато отборът отново завърши на първо място. Тогава врачани се задържаха два сезона в А група, преди да изпаднат през 2013 г. \"Локомотив\" победи \"Ботев\" (Гълъбово) с 3:2 като гост и зае второто място в крайното класиране. \"Железничарите\" ще се борят за промоция в Първа лига със загубилия в плейофа между \"Пирин\" и \"Витоша\" (Бистрица). Тимът от Благоевград спечели първата среща с 1:0 като гост, а реваншът е в понеделник. \"Царско село\" също като \"Локомотов\" направи обрат в последния си мач - от 0:1 до 2:1 срещу \"Черноморец\" (Баличик) у дома. Отборът, воден от Велислав Вуцов, ще играе бараж за влизане в Първа лига с \"Дунав\" или \"Етър\". Тимът от Велико Търново спечели първия мач с 2:0.", "date": "2018.05.19", "title": "\"Ботев\" (Враца) се завърна в Първа лига с гол в 87-ата минута"}
{"url": "https://www.dnevnik.bg/razvlechenie/2018/05/18/3181233_dnes_e_noshtta_na_muzeite/", "text": "Близо 50 музея и галерии в София се включват в четиринадесетото издание Европейската нощ на музеите. То ще се проведе на 19 май и ще предложи разнообразна програма и в много градове от страната. Националният военноисторически музей се включва с най-новата изложба \"Враг/Приятел\", а входът за нея ще бъде безплатен от 18 до 24 ч. В деня на събитието ще бъде открита виртуалната интерактивна изложба \"Моите предци на война\", която е създадена от ученици от столични училища и екип на музея и в нея са представени вълнуващи лични родови истории от Втората световна война. Акцентът в Националния исторически музей ще е изложбата \"Спасени за поколенията\", която е посветена на приноса на България за опазването на световното културно наследство, както и изложба \"45 години НИМ\". Националният археологически институт е подготвил представяне на експозицията \"Спортът в антична Тракия\". Музеят на социалистическото изкуство ще се включи с изложба на политически плакати на студентите от Националната художествена академия. Институтът за етнология и фолклористика с Етнографски музей към БАН ще представи няколко изложби, като една от тях е многожанровата \"ArtExtreme СТРАЖА\". Предвиден е и открит урок по народни танци. В Националния литературен музей посетителите ще могат да видят \"Пространство за съвремие и класика\" - литературна вечер в двора на музея, посветена на класиците на българската литература. Националният политехнически музей ще разкрие тайните на  българските откриватели и изобретатели чрез изложбата \"Запознайте се с робота Санбот, който може да говори, пее и танцува\". Нощта на музеите се провежда за 14-и път и събира все повече почитатели. Събитието се организира от Френския институт, Столичната община и Министерството на културата.", "date": "2018.05.19", "title": "Днес е Нощта на музеите"}
{"url": "https://www.dnevnik.bg/politika/2018/05/19/3181671_rumen_petkov_e_noviiat_predsedatel_na_abv/", "text": "Румен Петков беше избран за председател на АБВ на третия редовен конгрес на партията. Петков получи доверието на 579 от общо 591 делегати на форума. Трима гласуваха против, 9 се въздържаха, съобщиха от партията. Конгресът на основаната от президента Георги Първанов АБВ излъчи нов състав на Националния съвет на партията от 99 души. Избрани бяха и 15 души от състава на Изпълнителното бюро, което ще бъде допълнено до 21 души.  \"АБВ трябва да промени тактиката. Да имаме ясни цели и твърди позиции, които да отстояваме категорично. Време е за битка\", призова Георги Първанов, цитиран от \"Медиапул\". Той призова конгреса на АБВ да даде мандат на ръководството на партията за активни преговори със сродни политически формации за създаването та нова коалиция. \"Днес ние от АБВ подаваме своята ръка не от слабост, а за единна сила. Какъвто и да е отговорът на другите централи, ние ще бъдем активен фактор и катализатор на единението между партиите в левия център, и родолюбивото пространство. Това ново обединение може да има краткосрочни тактически цели, но и по-дълъг хоризонт. Трябва да покажем, че ще работим с всички, които имат готовността, волята, характера и капацитета да променяме заедно страната ни. Време е да проведем своята битка за България, за Отечеството, за всички българи, където и да са те. За всеки един наш сънародник. Нека битката започне сега\", призова Георги Първанов. Според него отмяната на мораториума върху проекта \"Белене\" е заслуга на АБВ. Първанов напомни, че парламентарната група на партията е настоявала за това в миналото Народно събрание.", "date": "2018.05.19", "title": "Румен Петков е новият председател на АБВ"}
{"url": "https://www.dnevnik.bg/sport/2018/05/19/3181667_kris_frum_se_vurna_v_bitkata_sled_pobeda_v_kralskiia/", "text": "Крис Фрум се върна в битката за Обиколката на Италия след победа в 14-ия етап. Четирикратният шампион в \"Тур дьо Франс\" триумфира в изкачването на Монте Дзонколан, считано за най-трудната височина в Европа (10 километра дължина, 12% среден наклон и 22% максимален). Звездата на \"Скай\" беше главното действащо лице в етапа и отговори подобаващо след големите проблеми, които имаше по-рано в Джирото. Фрум, който преди етапа изоставаше с 3:20 минути от носителя на розовата фланелка Саймън Йейтс, направи атака 4.2 км преди финала и пресече финала пред останалите претенденти. 32-годишният британец измина 186-километровата отсечка за 5.25:31 часа, като изпревари Йейтс с шест секунди. Доменико Поцовиво завърши трети с пасив от 23 секунди, следван от Мигел Ангел Лопес (+24 сек.), миналогодишния шампион Том Дюмулен (+37 сек.) и Тибо Пино (+42 сек.). Фрум записа и нов рекорд за бързо изкачване на височината - 39:58 минути. Предишният рекорд беше на италианеца Иван Басо от 2010 г. (40:45 мин.). Успехът на Фрум му позволи да се изкачи със седем позиции до петото място в генералното класиране. Розовата фланелка остава на гърба на Саймън Йейтс, който вече има аванс от 1.24 минути пред Дюмулен. Поцовиво излезе трети на 1:37 мин., а Пино загуби една позиция и вече е четвърти (+1.46 мин.). Изоставането на Фрум е 3:10 минути. \"Невероятно е да спечелиш на Монте Дзонколан, защото тази височина е легендарна. Не знаех, че времето ми е рекордно, но не съм се целил в това, а просто да спечеля секунди срещу останалите\", каза Фрум след финала. Седем бегълци се откъснаха от началото: Лоран Дидие и Мадс Педерсен от \"Трек\", Якопо Моска (\"Вилиер Триестина\"), Матео Монтагути (AG2R), Франческо Гаваци от \"Андрони\", Енрико Барбин от \"Бардиани\" и Валерио Конти (ОАЕ). Отборите с претенденти за генералното класиране задаваха здраво темпо, но беше ясно, че развръзка ще има едва на последното изкачване. Точно при началото на Дзонколан голяма група от бегълците бяха прибрани, а единствен пред основната група се задържа Валерио Конти. Победителят на Дзонколан от 2011 г. Игор Антон (\"Дайменшън Дата\") опита амбициозна атака от самото начало на височината и настигна Конти. Малко по-късно към тях се присъедини и Майкъл Уудс (\"Драпак\"). Канадецът беше с най-свежите крака и бързо успя да се откъсне. Зад него в групата обаче високо темпо наложи Ваут Пулс, който работеше за Крис Фрум. Той хвана един по един откъсналите се колоездачи и същевременно редуцира групата. Фабио Ару рано беше изръсен, заедно с Давиде Формоло от \"Бора\" и Ричард Карапас. Шампионът от 2017 г. Том Дюмулен обаче се държеше и не позволи на другите да заминат, карайки със собствено темпо. Крис Фрум беше първият от лидерите, който атакува, след като тръгна 4.2 километра преди финала. Първоначално Саймън Йейтс и Доменико Поцовиво се закачиха за звездата на \"Скай\", но след това той се откъсна. До финала нямаше кой да хване Фрум, като само Йейтс успя да завърши близо до него и да не губи много време. Британецът от \"Мичълтън Скот\" обаче спечели време срещу всички останали, каквато беше и основната му цел.", "date": "2018.05.19", "title": "Крис Фрум се върна в битката след победа в кралския етап на Джирото"}
{"url": "https://www.dnevnik.bg/bulgaria/2018/05/19/3181676_prokuratura_shte_iska_postoianen_arest_za_muj_obvinen/", "text": "Мъж е задържан за 72 часа по обвинение за блудствени действия с две първокласнички от столично училище. Това съобщи градският прокурор на София Емилия Русинова, която заедно с началника на СДВР Ивайло Иванов дадоха брифинг в Съдебната палата, предаде \"Фокус\". В петък 33-годишният Валентин Асенов беше арестуван, след като заключи две деца в тоалетната на столичното 17-о училище. Според обясненията по случая, мъжът им показвал нецензурни клипове и направил опит за блудство, съобщи \"Нова телевизия\". \"Досъдебното производство, което сме образували вчера е за блудство по отношение на две малолетни лица. Основната цел на разследващите и наблюдаващите прокурори беше защита правата на малолетните деца. Затова процесуално-следствените действия, които извършихме с тях, бяха при изключително спазване на техните права\", заяви Русинова. По думите й разпитите с деца са проведени в синя стая, пред психолог и съдия. Прокуратурата ще поиска постоянен арест за мъжа, като случаят ще бъде внесен в съда утре. Задържаният мъж, който е бил доставчик на храна и е имал регламентиран достъп до училището е дал обяснения, в които частично разказал за случилото, \"но не в детайли и не така, както се е случило\", заяви още градският прокурор. \"Той признава за извършените блудствени действия, но представя по различен начин случилото се\", допълни ръководителят на СГП. Тя допълни, че след като са повдигнати обвинения наблюдаващият прокурор е преценил, че доказателствата по делото са достатъчни за привличането му в качеството на обвиняем. Според нея няма значение дали обвиняемият признава или не за блудствени действия. \"Той има право да се защитава. Той не е длъжен дори да дава обяснения, може да дава обяснения, каквито прецени, за да защити себе си. За нас са необходими други доказателства, които към настоящия момент считаме, че имаме\", заяви още Русинова.", "date": "2018.05.19", "title": "Прокуратура ще иска постоянен арест за мъж, обвинен в блудствени действия"}
{"url": "https://www.dnevnik.bg/bulgaria/2018/05/19/3181683_dps_i_dost_se_zasiakoha_v_djebel_no_bez_da_se_stiga_do/", "text": "Привърженици на партиите ДПС и ДОСТ, както и техните политически лидери се събраха в Джебел за празника на града, с който се отбелязват 29 години от началото на съпротивата срещу \"възродителния процес\". До напрежение, както минали години, не се стигна. Лидерите на ДПС и на ДОСТ Мустафа Карадайъ и Лютви Местан също отидоха, за да почетат празника, но останаха на различни места на площада, съобщи \"Нова телевизия\". Заради сблъсъци в предишни години имаше засилено полицейско присъствие. Все пак когато от ДОСТ се качиха на сцената, бяха освиркани и публиката се обърна с гръб към тях, съобщи Би Ти Ви. От ДПС пък говориха за единство – за да се борят срещу националистите във властта. Хората в Джебел споделят, че противопоставянето им е омръзнало.", "date": "2018.05.19", "title": "ДПС и ДОСТ се засякоха в Джебел, но без да се стига до напрежение"}
{"url": "https://www.dnevnik.bg/sport/2018/05/19/3181682_cska_1948_vleze_v_profesionalniia_futbol/", "text": "Създадения през лятото на 2016 г. \"ЦСКА 1948\" влезе в професионалния футбол. Отборът, воден от Валентин Илиев, разгроми \"Германея\" (Сапарева баня) с 7:1 и си гарантира първото място в Югозападната \"В\" група. \"ЦСКА 1948\" събра 88 точки след 28-ия си успех от 32 мача при четири равенства. Два кръга преди края на сезона червените имат аванс от шесто точки пред \"Хебър\" и по-добри показатели в директните мачове с тима от Пазарджик. Тимът на Валентин Илиев натрупа солиден аванс срещу \"Хебър\" още до почивката след попадения на Петко Петков, Кирил Котев и Андон Гущеров. Само две минути след почивката Гущеров направи 4:0 с втория си гол в мача. Петков също се разписа за втори път, за да покачи на 5:0 в 52-ата минута. Алек Манолов намали в 65-ата минута, а Йоан Маринов и Николай Хаджиниколов оформиха крайния резултат в заключителните десет минути. \"ЦСКА 1948\" спечели втора поредна промоция, след като през миналия сезон завърши на първо място в софийската окръжна група. От следващия сезон ще има два клуба с името ЦСКА в професионалния футбол. \"ЦСКА 1948\" ще се състезава във Втора лига. За елитния \"ЦСКА - София\", който беше създаден от Гриша Ганчев след трансформация на \"Литекс\" и \"Чавдар\" (Етрополе), предстои трети сезона в Първа лига.", "date": "2018.05.19", "title": "\"ЦСКА 1948\" влезе в професионалния футбол"}
{"url": "https://www.dnevnik.bg/photos/2018/05/19/3181576_fotogaleriia/", "text": "Инициативата \"Извърви километър в нейните обувки\" се проведе днес пред НДК. Тя е част от ежегодната кампания, в която мъже изминават километър, обути с дамски обувки на висок ток, за да привлекат общественото внимание върху насилието над жени.", "date": "2018.05.19", "title": "Фотогалерия: Любовта не боли, или мъже в обувки на високи токчета"}
{"url": "https://www.dnevnik.bg/sport/2018/05/19/3181686_chelsi_spasi_sezona_s_kupata_na_angliia_i_ostavi/", "text": "С гол от дузпа на Еден Азар \"Челси\" победи \"Манчестър юнайтед\" с 1:0 и спечели Купата на Англия за oсми път в своята история. Сините взеха втори трофей под ръководството на Антонио Конте, за когото това може да се окаже последен мач начело на отбора. \"Манчестър юнайтед\" ще остане без трофей, след като през миналия сезон грабна три отличия. Това се случва едвa за трети път в кариерата на мениджъра на \"червените дяволи\" Жозе Моуриньо. В мач, който предложи много предпазлива игра и малко чисти голови положения, \"Челси\" успя да излъже \"Юнайтед\" благодарения на по-голямата бързина на атакуващите си играчи и стабилна игра в защита. \"Челси\" започна по-добре мача и в деветата минута Давид де Хеа трябваше да спасява удар на Оливие Жиру. Малко по-късно сините имаха основателни претенции за дузпа, след като Неманя Матич наруши баланса на Бакайоко в наказателното поле, но Майкъл Оливър подмина ситуацията. В 21-ата минута обаче главният рефер закономерно посочи бялата точка за нарушение на Фил Джоунс срещу Еден Азар. Белгиецът се зае с изпълнението на дузпата и хладнокръвно реализира. В следващите минути \"Челси\" предостави топката на играчите \"Юнайтед\", които обаче нямаха никаква идея как да създадат до голова ситуация. Едва в 45-ата минута се стигна до напрежение пред Тибо Куртоа, но Джоунс не успя да отправи точен удар с глава. През второто полувреме ситуацията на терена не се промени. \"Юнайтед\" се мъчете да пробие защитата на \"Челси\", но без успех. В 63-ата минута Алексис Санчес прати топката във вратата, но попадението правилно беше отменено заради засада. В 70-ата минута \"Челси\" можеше да реши мача с втори гол. Маркос Алонсо обаче направи голям пропуск, след като беше изведе на отлична позиция от Нголо Канте. Испанският защитник реши да стреля с по неудобния си десен крак и беше блокиран. В последните десет минути \"Юнайтед\" успя да осъществи по-голям натиск. В 82-ата минута Пол Погба се озова на отлична позиция пред вратарското поле след центриране от корнер, но стреля неточно с глава.", "date": "2018.05.19", "title": "\"Челси\" спаси сезона с Купата на Англия и остави \"Юнайтед\" без трофей"}
{"url": "https://www.dnevnik.bg/istorii_na_denia/2018/05/19/3181684_nai-chetenoto_v_dnevnik_izdirvaneto_na_boian_petrov/", "text": "1.  Издирващите Боян Петров са открили инсулин в Лагер 3  - 50 187 прочитания. 2.  Борисов: Ако нещо стане на Балканите, Русия веднага ще изпрати изтребители  - 36 258 прочитания. 3.  Боян Петров и пътят, който винаги завършва с връх  - 35 435 прочитания. 4.  Издирването на Боян Петров продължава под Лагер 3  - 24 206 прочитания. 5.  Издирващите Боян Петров не съобщават да са го намерили  - 23 071 прочитания. 6.  Издирването на Боян Петров приключи  - 22 373 прочитания. 7.  Българската песен се класира на 14-то място на \"Евровизия\" (видео)  - 19 522 прочитания. 8.  Издирването на Боян Петров продължава днес и утре  - 19 100 прочитания. 9.  Спасителната мисия за Боян Петров по въздух е прекратена  - 18 430 прочитания. 10.  Млад мъж беше намушкан в тролей в София заради забележка  - 16 818 прочитания.", "date": "2018.05.19", "title": "Най-четеното в \"Дневник\": Издирването на Боян Петров"}
{"url": "https://www.dnevnik.bg/sport/2018/05/19/3181692_cherno_more_specheli_bitkata_s_lokomotiv_pd_sled/", "text": "Черно море\" спечели битката с \"Локомотив\" (Пловдив) за седмото място в Първа лига и ще играе бараж за участие в Лига Европа. Тимът от Варна се наложи с общо резултат 4:3, след като реваншът в Пловдив завърши 2:2 след продължения. На 24 май на Националния стадион \"Васил Левски\" \"Черно море\" ще се изправи срещу \"Левски\" или \"Берое\" в директен сблъсък, който ще определи последния български участник в Лига Европа. \"Локомотив\" изигра много силно първо полувреме на стадиона в пловдивския парк \"Лаута\". Домакините създадоха много положения пред вратата на \"Черно море\", отбелязаха два гола и заличиха изоставането си след първата среща, в която загубиха с 1:2. Резултатът беше открит в 12-ата минута от Филип Михалевич. \"Локомотив\" организира бърза атака отляво, при която Мустафа Абдулахи беше изведе на скорост. Той центрира към вратарското поле, а Михалевич изпревари прекия си пазач и отбеляза с глава. Три минути преди почивката хърватинът удвои аванса на домакините. При поредната атака по левия фланг Банович нахлу към аутлинията и съобразително върна към точката на дузпата, откъдето Михалевич насочи топката в мрежата. Попадението падна след лоша намеса на Благой Макенджиев, който позволи топката да мине през ръцете му. Пловдивчани обаче не успяха да задържат нивото след почивката. Тимът от Варна заигра по-добре, притисна съперника и успя да се добере до продължения благодарение на Марек Кузма. Словакът, който се появи като резерва, довкара топката във вратата на метър от голлинията, след като удар на Дуде Ндонгала се отби в страничната греда. В заключителните минути на редовното време и двата отбора имаха по една страхотна възможност да решат изхода на двубоя без продължения. В 92-ата минута Ндонгала преодоля Милана, но Стивън Езе изчисти топката от голлинията. Малко след това Симеон Райков удари гредата на \"Черно море\" от пряк свободен удар. Решаващото попадение падна в 103-ата минута, когато Даниел Димов прати топката в мрежата с глава след центриране на Георги Божилов. В тази ситуация \"Локомотив\" трябваше да отбележи два гола и това прекърши надеждите на домакините.", "date": "2018.05.19", "title": "\"Черно море\" спечели битката с \"Локомотив\" (Пд) след продължения и ще играе бараж за Европа"}
{"url": "https://www.dnevnik.bg/razvlechenie/2018/05/19/3181696_zlatna_palma_v_kan_specheli_iaponskiiat_rejisyor/", "text": "Японският режисьор Хирокадзу Коре-Еда спечели главната награда на 71-вия кинофестивал в Кан - \"Златната палма\", съобщиха БТА и световните агенции. Той бе отличен за филма \"Семеен въпрос\" (оригинално заглавие \"Магазинни крадци\", \"Manbiki kazoku\"). Полският режисьор Павел Павликовски получи приза за най-добра режисура за мелодрамата \"Студена война\" (Zimna wojna). Павликовски е награден в Кан за първи път, но е носител на \"Оскар\" за най-добър чуждестранен филм през 2005 г. за черно-бялата драма \"Ида\" (Ida). Ливанская кинематографистка Надин Лабаки получи Наградата на журито за социалната драма \"Капернаум\" (Capharnaum или Capernaum) за съдбата на децата, жертва на насилие в раздирания от социални проблеми съвременен Бейрут. Наградата за най-добър сценарий беше присъдена на два филма - на италианката Аличе Рорвахер за филма \"Щастливия Лазар\" (Lazzaro felice) и на филма \"Три лица\" (Se rokh) на иранския режисьор Джафар Панахи,който е и сценарист на филма. Американецът Спайк Ли, който не е участвал в Кан от 27 години, бе удостоен с Голямата награда (Grand Prix) за \"BlacKkKlansman\". Политическият филм, в който режисьорът от Бруклин заклеймява едновременно расизма, крайната десница и президента Доналд Тръмп, започва с историята на чернокожия полицай Рон Столуърт, внедрил се в Ку Клукс Клан през 1978 г., и завършва със събитията в Шарлотсвил във Вирджиния през август 2017 г. Филмът на белгийския режисьор Лукас Донт \"Момиче\" (Girl) бе награден със \"Златна камера\". Филмът на фламадеца участваше в програмата \"Особен поглед\"и по-рано днес беше отличена и с наградата на Международната асоциация на кинокритицитев FIPRESCI (ФИПРЕССИ). Италианският актьор Марчело Фонте бе отличен с наградата за най-добра мъжка роля за бруталната криминална драма \"Кучкарят\" (\"Dogman\") на режисьора Матео Гароне.  Казахстанската актриса Самал Еслямова бе удостоена с приза за най-добра женска роля за главната роля в руския филм \"Айка\" на режисьора Сергей Дворцевой, който също е роден в Казахстан - социална драма, разказваща историята на млада нелегална имигрантка от Киргизстан - Айка, която е принудена да се откаже от новороденото си дете и се опитва да оцеее в жестоката реалност на съвременна Москва. ", "date": "2018.05.19", "title": "\"Златна палма\" в Кан спечели японският режисьор Хирокадзу Коре-Еда"}
{"url": "https://www.dnevnik.bg/sport/2018/05/19/3181698_niko_kovach_izvede_aintraht_do_kupata_na_germaniia/", "text": "Айнтрахт\" спечели Купата на Германия след изненадваща победа с 3:1 срещу \"Байерн\" (Мюнхен). В последния си мач под ръководството на Нико Ковач, който от 1 юли ще поеме баварците, тимът от Франкфурт завоюва трофея за пети път в своята история. В герой за \"Айнтрахт\" се превърна нападателят Анте Ребич, който отбеляза два гола за успеха. Мият Гачинович добави едно попадение, а голмайсторът на Бундеслигата Роберт Левандовски се разписа за \"Байерн\". Двубоят беше последен за Юп Хайнкес, който се завърна начело на \"Байерн\" по спешност в средата на сезона. Наставникът се надяваше да завърши кариерата си с дубъл, след като изведе отбора до шампионската титла в Бундеслигата. За последен път \"Айнтрахт\" триумфира в турнира през 1988 г. Преди година отборът остана в подножието на върха след поражение от \"Дортмунд\" във финала. \"Байерн\", който е рекордьор с 18 спечелени купи, загуби едва за четвърти път решителния сблъсък за трофея. Първата добра възможност за гол се откри пред Левандовски в деветата минута. Голмайсторът на \"Байерн\" изпълни отлично пряк свободен удар, но топката се отби в напречната греда. Две минути по-късно \"Айнтрахт\" поведе в резултата. Високата преса на футболистите на символичните гости доведе до грешка на Хамес Родригес, от която се възползва Ребич. Хърватският нападател беше изведен на стрелкова позиция от Кевин-Принс Боатенг и отбеляза с прецизен удар по земя в десния ъгъл на вратаря Свен Улрайх. Голът изненада футболистите на \"Байерн\", които изнесоха играта в по-предни позиции. Томас Мюлер, Левандовски и Йошуа Кимих имаха добри възможности, но ударите на тримата не попаднаха в очертанията на вратата. Играчите на \"Айнхрахт\" често прибягваха до груби действия в защита, за да спират устрема на \"Байерн\". Това изнерви баварците, които действаха припряно до края на първата част. През второто полувреме \"Байерн\" затегна обръча около вратата на \"Айнтрахт\" и голът не закъсня. В 53-ата минута Зюле изведе отлично по десния фланг Кимих, който върна топката към наказателното поле. Левандовски беше на правилното място и отбеляза след лек рикошет в защитник. Десет минути преди края на редовното време Матс Хумелс уцели напречната греда с удар с глава след центриране от корнер. Играчите на \"Айнтрахт\" се бяха прибрали плътно в защита и разчитаха на контраатаки. При една от тях Ребич използва скоростта си и надбяга Зюле и Хумелс. Хърватинът се озова сам срещу Улрайх и прехвърли хладнокръвно вратаря. При попадението останаха съмнения за игра с ръка на Боатенг в центъра, но съдията призна гола след консултация със системата за видеоповторения. \"Байерн\" опита да изравни в заключителните минути, но с отлични намеси Храдецки не допусна гол във вратата си. В добавеното време Гачинович оформи крайния резултат на празна врата.", "date": "2018.05.19", "title": "Нико Ковач изведе \"Айнтрахт\" до Купата на Германия, преди да поеме \"Байерн\""}
