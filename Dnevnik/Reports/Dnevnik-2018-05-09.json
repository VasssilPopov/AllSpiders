{"url": "https://www.dnevnik.bg/politika/2018/05/09/3176254_ispanskiiat_premier_mariano_rahoi_idva_v_sofiia_prez/", "text": "Министър-председателят на Испания Мариано Рахой ще бъде на официално посещение на 15 май в София, съобщиха от информационната служба на правителството. Според информация на \"Дневник\" програмата му е ясна само до следващия ден, когато в София е планирана среща на лидерите на европейската народна партия (ЕНП), част от която е неговата Народна партия. Форумет предшества срещата на върха между ЕС и Западните Балкани на 17 май. Големият въпрос е дали Рахой ще остане и за участие на срещата на 17 май, посветена на присъединяването на 6 държави от Западните Балкани, тъй като Мадрид не признава появата на тази държава и официалната позиция на  Испания е срещу включването на Косово  в процеса на разширяването на Европейския съюз. Останалите страни от ЕС, които така и не признаха независимо Косово, са Гърция, Кипър, Словакия и Румъния. За всяка от тях въпросът е деликатен заради проблем с национално малцинство от съседна държава. За Испания темата е особено чувствителна сед референдума за независимост на Каталуня. Възможно е Рахой или друг представител на правителството да участва в разговорите за присъединяване на Балканите, но засега за Испания по-приемлив изглежда вариантът с присъствие на по-ниско равнище. \"За тези (страни - б.а.), които не са признали Косово, ще намерим приемлива форма да участват\", заяви на 16 април в Прищина премиерът Бойко Борисов след среща с президента на Косово Хашим Тачи. Министърът на европредседателството Лиляна Павлова през януари се опита да намери по-обтекаема формулировка, като каза, че срещата в София ще \"е за европейската перспектива за Западните Балкани, а не за разширяването\". Въпреки това за правителствата на 5 страни от ЕС е деликатно да седят на една маса с представители на Прищина. На срещата на върха на ЕНП в София ще бъдат държавни и политически лидери, сред които председателят на ЕНП Жозеф Дол, председателите на Европейския съвет, Европейската комисия и Европейският парламент - Доналд Туск, Жан-Клод Юнкер и Антонио Таяни. Дол ще бъде домакин на срещата на ЕНП, а участие в нея ще вземат председателят на групата на ЕНП в Европейския парламент Манфред Вебер, генералният секретар на ЕНП Антонио Лопес-Истурис и членовете на председателството на ЕНП. Държавните лидери ще са: Никос Анастасиадис (Кипър), Клаус Йоханис (Румъния), Себастиян Курц (Австрия), Ангела Меркел (Германия), Виктор Орбан (Унгария), Андрей Пленкович (Хърватия), Мариано Рахой (Испания) и Лео Варадкар (Ирландия).", "date": "2018.05.09", "title": "Испанският премиер Мариано Рахой все пак идва в София през май"}
{"url": "https://www.dnevnik.bg/evropa/2018/05/09/3176150_gugul_zabraniava_reklamite_svurzani_s_irlandskiia/", "text": "Гугъл\" ще забрани всички реклами, свързани с референдума за либерализиране на абортите в Ирландия на 25 май, предаде \"Ройтерс\". Промяната в политиката на компанията идва ден след подобно решение на \"Фейсбук\", откъдето заявиха, че повече няма да приемат реклами, идващи от чужбина и опитващи се да повлияят на референдума. Решението, което влезе в сила във вторник, идва на фона на опасенията, че организации и индивиди, базирани извън страната, може да опитат да окажат влияние на резултата от референдума чрез рекламни кампании във \"Фейсбук\". \"Гугъл\" отиде стъпка по-далеч и няма да приема никакви реклами, свързани с референдума, а не само реклами от групи или отделни хора, които искат да наклонят вота. На 25 май избирателите ще трябва да решат дали да отменят осмата поправка в ирландската конституция, която защитава \"правото на живот на неродените\", посочва Би Би Си. Поправката означава, че законното извършване на аборт е невъзможно в Ирландия, дори и в случаи на изнасилване или фетални аномалии. В момента в страната има почти пълна забрана на абортите, които са разрешени в много редки случаи, когато животът на майката е в опасност.", "date": "2018.05.09", "title": "\"Гугъл\" забранява рекламите, свързани с ирландския референдум за абортите"}
{"url": "https://www.dnevnik.bg/sviat/2018/05/09/3175488_ot_tank-robot_do_uniformi_s_kordeli_-_kakvo_novo/", "text": "На Парада на победата, който традиционно се провежда в Москва на 9 май в чест на победата над нацистка Германия, руската армия демонстрира няколко нови видове въоръжение. Този път би трябвало имаte няколко безпилотни машини - от танк-робот през дистанционно управлявана сапьорна машина, използвана в Сирия до хеликотпер-дрон, способен да разузнава и обстрелва. В парада участваха 13 000 военни, близо 160 машини и 73 самолета, трениращи още след Нова година. В края на април и на 4 май бяха проведени и две нощни репетиции на Червения площад. Днес в марша се включиха и блок младежи и момичета от движението \"Юнармия\" (Младежка армия) към Министреството на отбраната, като направи впечатление, че момичетата бяха с червени барети и... огромни кордели, каквито обикновено носят ученичките на 1 септември, началото на учебната година. Една от най-очакваните новости е прелитането на изтребителя на пето поколение Су-57. През април от министерството на отбраната заявиха, че над червения площад ще преминат два такива самолета. Те са известни със заводския индекс Т-50, както и с името на проекта в конструкторското бюро \"Сухой\" - Перспективен авиационен комплекс на фронтовата авиация (ПАК ФА). Су-57 се разработва от 2002г., първият полет е през 2010г., а серийните доставки са планирани за 2019г. Няма официални технически данни за изтребителя. Също в началото на април ген. Олег Салюков, който командва парада, спомена сред новостите зенитно-ракетния комплекс ТорМ-2. Това е машина за защита на малко разстояние и трябва да поразява самолети, хеликоптери, дронове и управляеми ракети на средни или по-ниски височини. Миналата година на парада бе показана арктическата му версия Тор-М2ДТ. БМПТ \"Терминатор\" е името на роботизирана машина на основата на танк Т-72. Тя е за огнева поддръжка на танкове и пехота по всяко време от денонощието и в различни климатични зони. През август миналата година министерството на отбраната сключи първите договори с Уралвагонзавод и в края на март бе обявено, че армията вече получава бройки. Машината е била тествана в Сирия, твърдят от министерството. Брониран Камаз-53949 от семейството \"Тайфун\" премина за пръв път на Червения площад. Той има максимална скорост от 105 к./ч и може да се използва за охрана и ескортиране на военни колони, разузнаване и огнева поддръжка. Твърди се, че бронята може да защити пътуващите до 10 души от обстрел с калашник или снайпер СВД. И за тази бранирана машина се съобщава, че е тествана в Сирия. Бронираният автообил \"Патрул\" също излезе за пръв път на парада, но той е от въоръжението на Росгвардия, както вече се наричат бившите вътрешни войски, подчинени лично на президента. Разработката е на \"Астейс\", партньор на КамАЗ. И това е машина на Росгвардия за 10 военни с мощност на двигатела 264 к.с. и максимална скорост от 100 км/ч. Росгвардия ще покаже за пръв път и своя брониран камион Урал-432009, от който притежава 18 броя Робототехническият комплекс \"Уран\" има няколко версии, предназначени за разузнаване и огнева поддръжка на разузнавателни отряди. Противотанковите ракети на \"Уран-9\" са с радиус на действие до 5 км денем и 3.5 км нощем. Роботът има и 30-мм автоматично оръдие, сдвоено с картечница и огнехвъргачка. \"Уран-6\" е дистанционно управляван трал за разчистване на мини и е тестват в Чечения и сирийската Палмира. Производителят твърди, че замества до 20 сапьори. Парадът приключи с прелитане на два МиГ-31 с комплекса \"Кинжал\", който бе представени на 1 март от президента Путин като руското хиперзвуково оръжие без аналог в света. На следващия ден тази версия бе опровергана от специалисти, които показаха, че това е окачена на самолет бойна глава на добре позната ракета. За пръв път бяха показани и безпилотните \"Катран\" и \"Корсар\", както и военни снегоходи за Далечни Север с място за картечар. Прави впечатление, че докато водачът е в отоплявана кабина, картечарят ще трябва да пътува и стреля от открита седалка при минусови температури.", "date": "2018.05.09", "title": "От танк-робот до униформи с кордели - какво ново показа Русия на Парада на победата"}
{"url": "https://www.dnevnik.bg/sviat/2018/05/09/3176247_ekiput_na_ruskoto_razsledvane_v_sasht_e_razpital/", "text": "Разследването за руска намеса в американските избори е стигнало и до милиардера, считан за приближен на Кремъл, Виктор Векселберг и той вече е бил разпитан, съобщиха Си Ен Ен и Би Би Си. Причината е информация, че свързана с него фирма е платила 500 хил. долара на компания, използвана и от адвоката на американския президент, Майкъл Коен. Същата компания е използвана от Коен, за да направи плащане до  порнозвездата Сторми Даниълс . \"Кълъмбъс нова\" (Columbus Nova), компанията, превела средствата, потвърди трансакцията, но настоя, че става въпрос за такса за консултантска дейност, свързана с бъдещи инвестиции, които обаче нямат нищо общо с Векселберг. Тя е само една от няколко, извършили плащания до Коен след президентския вот през есента на 2016 г. и отрича някога да е била контролирана от организации на Векселберг. През април Федералното бюро за разследване обискира кантората на Коен и иззе документи оттам по искане на специалния прокурор, който отговаря за \"Руското разследване\", Робърт Мюлър. Компанията на Коен, \"Есеншъл кънсълтънтс\", е получила половин милион от \"Кълъмбъс нова\" в качеството ѝ на инвестиционна компания, която  според \"Ню Йорк таймс\"  има преки връзки с бизнес на Векселберг.  \"Асошиейтед прес\"  по-късно потвърди информацията за плащанията, първо дошла от адвокат на Даниълс. Представител на базираната в Ню Йорк инвестиционна компания определи като \"неистина\" твърдението, че Векселберг е направил чрез нея плащане към Коен. Векселберг, който оглавява инвестиционната \"Ренова груп\", е считан за приближен до президента Владимир Путин и  влезе в списък със санкционирани руснаци  миналия месец по обвинения за намеса в изборите. За него американски и руски медии писаха, че е бил спрян от разследващите по-рано тази година, след като негов частен самолет се е приземил на летище в района на Ню Йорк. Самата Даниълс твърди, че е имала връзка с Тръмп през 2006 г., но той отхвърля това. Като част от сделка с Коен той ѝ е платил 130 хил. долара по време на кампанията чрез \"Есеншъл кънсълтънтс\". Същата му компания е получила според \"Ню Йорк таймс\" и АП около 200 хил. долара и от телекомуникационния гигант Ей Ти Енд Ти (AT&T) в очакване на решение от на администрацията на Тръмп за сделката за придобиване на \"Тайм уорнър\". Пред Си Ен Ен AT&T потвърждава, че е извършила плащане на неопределена сума, за да получи информация, която да ѝ помогне \"да разбере администрацията\", но не и за лобистка дейност.", "date": "2018.05.09", "title": "Екипът на \"руското разследване\" в САЩ е разпитал милиардер, свързван с Кремъл"}
{"url": "https://www.dnevnik.bg/sport/2018/05/09/3176262_neukrotimiiat_nadal_udulji_rekorda_si_na_klei_sled/", "text": "Рафаел Надал продължи неудържимия си ход на червени кортове. Той постигна 20-ата си поредна победа на тази настилка, като се наложи с 6:3, 6:1 срещу Гаел Монфис в мастърса в Мадрид. Освен това испанецът е в серия от 48 поредни спечелени сета. Той е само на един от рекорда на Джон Макенроу от 1984 г. Надал може да подобри постижението при успех в два сета срещу съперника си в осминафиналите. Там той ще играе срещу Фелисиано Лопес или Диего Шварцман.  Още в първия гейм Надал трябваше да спасява възможност за пробив и се справи. Веднага след това той проби, а в третия се защити още два пъти във важни моменти. Това се оказа решаващо за изхода на сета, след като до края двамата си размениха бързи сервис-геймове. Испанецът имаше пълно превъзходство във втория сет, в който влезе с ранен пробив. Той игра уверено до края и даде само още един гейм на Монфис.", "date": "2018.05.09", "title": "Неукротимият Надал удължи серията си на клей след победа и срещу Монфис в Мадрид"}
{"url": "https://www.dnevnik.bg/sport/2018/05/09/3176168_nov_otkaz_ot_turnir_postavi_pod_vupros_uchastieto_na/", "text": "Носителката на 23 титли от Големия шлем в тениса Серена Уилямс се отказа от участие в пореден турнир. Американката няма да играе в Рим следващата седмица. Решението ѝ повдигна въпроса за участието ѝ в наближаващия \"Ролан Гарос\". Вторият турнир от Големия шлем за годината започва на 27 май. \"Тъжни сме да обявим, че Серена Уилямс - четирикратна шампионка в Рим, се оттегли. Нямаме търпение да я видим отново на червените кортове на \"Форо Италико\", може би през 2019 г.\", написаха организаторите на италианския турнир в \"Туитър\". Уилямс, която е на 36 години, дълго беше извън игра заради бременност, а след това и заради процеса по възстановяването ѝ след раждането на дъщеря ѝ Алексис Олимпия. Имаше очаквания американката да се впусне в предизвикателство към защитата на титлата си в Australian Open още през януари. Тогава тя обяви, че не се чувства достатъчно добре подготвена, за да участва. Бившата водачка в световната ранглиста  се завърна на корта в Индиън Уелс , а за последно игра в първия кръг в Маями, където загуби от японката Наоми Осака.", "date": "2018.05.09", "title": "Нов отказ от турнир постави под въпрос участието на Серена Уилямс на \"Ролан Гарос\""}
{"url": "https://www.dnevnik.bg/sport/2018/05/09/3176287_s_troika_v_kraia_rilski_sportist_izravni_seriiata/", "text": "Тройка на Дерек Райт в последните секунди се оказа безценна и осигури победата на \"Рилски спортист\" със 78:77 срещу \"Левски Лукойл\" в София. С успеха си воденият от Людмил Хаджисотиров отбор изравни за 1:1 победи полуфинала в баскетболното първенство. Сега серията се пренася в Самоков, като третата среща ще бъде на 12 май в 18.30 ч. Мачът в \"Универсиада\" премина през няколко големи обрата и беше белязан от грешки и в двата отбора. \"Рилски спортист\" имаше преднина от 13 точки, но домакините се вдигнаха и излязоха напред. \"Левски Лукойл\" съумя да използва възможностите си и на свой ред поведе с 11 точки. Воденият от Константин Папазов отбор имаше преднина от шест-седем точки в последните минути. \"Рилски спортист\" се възползва от поредицата грешки в края и с тройката на Райт излезе победител. За \"Рилски спортист\" най-полезни бяха капитанът Йордан Бозов и Мартин Маринов, които отбелязаха по 17 точки. С 13 завърши Райт, а с десет точки и осем борби се отчете Травис Тейлър. Божидар Аврамов записа 18 за \"Левски Лукойл\", а Станимир Маринов реализира 15. В другия полуфинал резултатът между \"Академик Бултекс\" и \"Балкан\" също е 1:1 победи.", "date": "2018.05.09", "title": "С тройка в края \"Рилски спортист\" изравни серията срещу \"Левски Лукойл\""}
{"url": "https://www.dnevnik.bg/sviat/2018/05/09/3176288_sasht_sankcioniraha_niakolko_voenni_strukturi_na_rusiia/", "text": "В деня, когато Русия отбелязва най-популярния национален празник - Деня на победата над нацистка Германия и края на Втората световна война в Европа, Държавният департамент на САЩ обяви, че налага санкции на редица руски военни структури. Сред тях са конструкторско бюро, институт на Министерството на отбраната и учебен център край Санкт-Петербург. Документът вече е във Федералния регистър на САЩ, но официално ще бъде публикуван с дата 10 май. В него се казва, че мерките се налагат във връзка с нарушаване правилата за неразпространение на оръжия за масово унищожение. Коментарът на Департамента по информация и печат на външното министерство в Москва е, че това е \"банално желание да компенсират фиаското на ракетната атака срещу Сирия от 14 април\". \"Очевидно добре сме научили и инстурктирали воините от сирийската противовъздушна отбрана, свалили толкова ракети на западните агресори\", допълват от ведомството. Москва продължава да настоява на версията, че значителна част от ракетите, изстреляни на 14 април, са били свалени. Сред санкционираните организации са: - 183-и гвардейски зенитен ракетен полк, - Конструкторско бюро по приборостроене в Тула, - учебен център на зенитно-ракетните войски в Гатчина, - Генщабът на Главното разузнавателно управление на Русия, - 18-и Централен научно-изследователски институт на Министерството на отбраната в Курск - Научно-производствения концерн БАРЛ. В списъка са още организации и частни лица от Китай, Египет, Иран, Северна Корея, Турция и Обединените арабски емирства. Тук са и военно-въздушните сили на Сирия, Революционната гвардия на Иран и шиитската ливанска партия с мощно въоръжено крило \"Хизбула\", която преди дни спечели първите от 9 години парламентарни избори в страната. Нито една правителствена структура на САЩ няма право да контактува с тях. Ден по-рано САЩ удължиха санкциите срещу \"Рособоронекспорт\" заради сътрудничеството с Иран, Северна Корея и Сирия. Експортната организация на руския военно-промишлен комплекс е в различни списъци със санкции от 2015г. насам.", "date": "2018.05.09", "title": "САЩ санкционираха няколко военни структури на Русия"}
{"url": "https://www.dnevnik.bg/sviat/2018/05/09/3176299_izstrel_predizvika_panika_na_edna_ot_garite_v_brjuksel/", "text": "Изстрел предизвика паника на Южната гара в Брюксел днес следобед, предадоха световните агенции, цитирани от БТА. Инцидентът е станал в 17 часа, като видеозаписи показват мъж, който стреля в земята и побягва. Районът веднага е бил отцепен от полицията. На местопроизшествието е намерена гилза, която е изпратена за балистична експертиза. Заподозреният се издирва. Няма пострадали при инцидента и в резултат на паниката. Полицията и прокуратурата опровергаха съобщения на белгийски медии, че гарата била евакуирана", "date": "2018.05.09", "title": "Изстрел предизвика паника на една от гарите в Брюксел"}
{"url": "https://www.dnevnik.bg/photos/2018/05/09/3176297_fotogaleriia_toioti_s_komandosi_v_checheniia_za_parada/", "text": "Командоси на джипове \"Тойота\" в маскировъчни цветове дефилираха в Грозни за Парада на победата. Това неволно, но натрапчиво, напомни   на японската компания, които преди години се бяха превърнали в основно средство за придвижване на терористите от \"Ислямска държава\".", "date": "2018.05.09", "title": "Фотогалерия: Тойоти с командоси в Чечения за парада"}
{"url": "https://www.dnevnik.bg/sport/2018/05/09/3176275_slaviia_triumfira_s_kupata_sled_duzpi_i_donese_nov/", "text": "Славия\" спечели Купата на България. Белите победиха с 4:2 \"Левски\" след дузпи пред около 35 000 зрители на \"Васил Левски\". В редовното време и продълженията мачът завърши 0:0. В герой за белите се превърна Георги Петков. Той спаси дузпа още в 12-ата минута на мача, а след това имаше ключов принос и при дузпите. \"Славия\" спечели купата за седми път, като това е първо отличие за клуба от 22 години насам. С успеха си белите принудиха \"Левски\" да продължат да чакат края на сушата, продължаваща от 2009 г. \"Левски\" изигра силно мача в редовното време, като почти през цялото време държеше инициативата и създаваше положения. На сините обаче им липсваше точността в нападение, което доведе до куп пропуски. След спокойно начало на срещата воденият от Делио Роси постепенно започна да притиска съперника си. Това даде резултат и в десетата минута се стигна до дузпа за \"Левски\" след игра с ръка на Владислав Узунов. Белите протестираха с твърдението, че топката е срещнала ръката му след удар отблизо. Жорди Гомес изпълни дузпата, но Георги Петков спаси. Последва серия от нови добри възможности за \"Левски\", които останаха без резултат. Най-напред Паулиньо не се възползва, след като беше оставен непокрит и стреля леко. След това Хали Тиам не улучи вратата отблизо при центриране от ъглов удар. В 30-ата минута Паулиньо направи нов пропуск. Шест по-късно \"Славия\" имаше първа възможност пред вратата на съперника, но Божидар Митрев се справи с удар на Галин Иванов от фаул. Много деен за сините беше Габриел Обертан, който изигра силен мач и участва в повечето опасни атаки на отбора си. В 47-ата минута французинът подаде на Серджиу Буш, но румънецът не можа да вкара. По-късно Обертан получи на скорост отдясно, напредна и пусна пред вратата, но защитник на \"Славия\" изчисти в ъглов удар. В 78-ата минута Буш беше изведен в дясно и стреля силно, но неточно. Три по-късно Обертан отправи много опасен удар, избит с една ръка от Петков. Две минути преди края топката стигна до французина, който стреля силно отблизо, но вратарят на белите спаси е една ръка и топката се удари в гредата. \"Славия\" организира опасна бърза атака в последните секунди на добавеното време, но не можа да се възползва. В началото на продълженията Янис Карабельов стреля от разстояние, Митрев спаси и след това улови. Впоследствие \"Левски\" отново беше по-деен и продължи да атакува. В 99-ата минута Паулиньо игра с топката в наказателното поле и след рикошет в крака на Стефан Велев Петков беше затруднен, но успя да избие с крак в ъглов удар. Вратарят се справи и с опасен удар на Тиам в 104-ата минута, когато топката беше насочена в долния ляв ъгъл. През второто продължение картината се запази - \"Левски\" атакуваше, опитваше да вкара, но без успех. При дузпите Петков спаси ударите на Тиам и Прохазка, а Митрев отрази удара на Ивайло Димитров. Георги Йомов застана зад топката, за да изпълни решителната дузпа за \"Славия\" и вкара.", "date": "2018.05.09", "title": "\"Славия\" триумфира с купата след дузпи и донесе нов кошмар за \"Левски\""}
{"url": "https://www.dnevnik.bg/photos/2018/05/09/3175983_fotogaleriia_svetovnite_snimki_na_denia_-_9_mai_2018_g/", "text": "Залез в Париж, Франция.", "date": "2018.05.09", "title": "Фотогалерия: Световните снимки на деня - 9 май 2018 г."}
{"url": "https://www.dnevnik.bg/sviat/2018/05/09/3176309_sauditska_arabiia_obiavi_che_shte_si_napravi_iadrena/", "text": "Саудитска Арабия ще разработи свой собствен ядрен арсенал, ако Иран тръгне да прави това, предупреди днес външният министър Адел ал Джубейр, цитиран от \"Франс прес\". В интервю за американската телевизия Си Ен Ен той бе попитан дали Рияд ще направи своя бомба, ако Техеран използва излизането на САЩ от споразумението от 2015 г., за да поднови ядрената си програма. \"Ако Иран се сдобие с ядрен капацитет, ние ще дадем всичко от себе си да направим същото\", отговори Джубейр. Междувременно американският министър на отбраната Джеймс Матис заяви, че САЩ ще продължат да работят със съюзниците си, за да гарантират, че Техеран няма да се сдобие с ядрено оръжие. \"Ще продължим да работим рамо до рамо със съюзниците и партньорите ни, за да гарантираме, че Иран никога няма да разполага с ядрено оръжие и ще работим и с други по спектъра на зловредното влияние на Иран\", каза Матис преди изслушване в сенатската бюджетна комисия.", "date": "2018.05.09", "title": "Саудитска Арабия обяви, че ще си направи ядрена бомба, ако Иран има такава"}
{"url": "https://www.dnevnik.bg/sport/2018/05/09/3176330_zagorchich_biah_ubeden_che_shte_spechelim/", "text": "Треньорът на \"Славия\" Златомир Загорчич заяви, че е бил сигурен в успеха на отбора си в турнира за Купата на България. Белите успяха да удържат \"Левски\" в редовното време и  спечелиха отличието след дузпи . \"Раздадохме се максимално и заслужихме тази купа. Бях убеден, че ще спечелим. Това им говорих на футболистите, че ще вземем купата и че я заслужаваме\", каза Загорчич пред \"Нова спорт\". Според него \"Левски\" е надиграл \"Славия\", но белите са заслужили отличието. \"Момчетата се раздадоха, излъгахме противника, спечелихме и сега заслужихме купата. Помогнах на момчетата в тренировките, но те са главните виновници\", продължи той. \"Никога не съм казвал, че за нас няма да са златните медали. Говорихме си преди финала с момчетата, убедих ги, че можем да вземем купата. Феноменална публика на стадиона, това е начинът да е празник футболът в България.\" Загорчич каза, че за него няма значение, че става първият чужденец треньор в \"Славия\" с трофей. \"Ще има още трофеи. Важно е да се радват момчетата.\"", "date": "2018.05.09", "title": "Загорчич: Бях убеден, че ще спечелим"}
{"url": "https://www.dnevnik.bg/sport/2018/05/10/3176383_juventus_razgromi_milan_i_vdigna_kupata_na_italiia/", "text": "Ювентус\" спечели Купата на Италия след разгромна победа срещу \"Милан\". \"Бианконерите\" триумфираха в надпреварата за четвърта поредна година след 4:0 във финала. И четирите гола бяха вкарани през второто полувреме. \"Ювентус\" нанесе решителния удар в рамките на 20 минути от 56-ата до 76-ата. Два гола за успеха отбеляза защитникът Мехди Бенатия, с един се отчете Дъглас Коста, а Никола Калинич си вкара автогол. Черно-белите грабнаха отличието за рекорден 13-и път, като завършиха турнира без допуснат гол. \"Милан\" е отборът с най-много загубени финали за Купата на Италия. \"Росонерите\" са допуснали поражение в девет от 14-те случая, когато са достигали до решаващия двубой. Двата отбора се изправиха за пети път във финала за купата. В началото на двубоя \"бианконерите\" имаха превъзходство в притежанието на топката. Футболистите на \"Милан\" рядко излизаха от собствената си половина. С компактни действия в защита \"росонерите\" изчакваха възможности на контраатака. При една от тях Хакан Чалханоглу изведе Патрик Кутроне на отлична стрелкова позиция след добра двойна комбинация. Ударът на нападателя на \"Милан\" обаче беше спасен от ветерана Джанлуиджи Буфон. Най-дейни за черно-белите през първата част бяха Дъглас Коста и Пауло Дибала. След пробив на бразилеца по лявото крило Дибала получи на границата на наказателното поле, но стреля неточно. Аржентинецът се опитваше да вдъхне настроение в играта на отбора си, но без успех. В 30-ата минута Буфон изби силен далечен удар на Сусо след финт срещу бранител. Напрежението пред вратата на \"Ювентус\" се запази, като Бонавентура пропиля отлична възможност. До края на първата част \"Ювентус\" беше по-близо до гола, но в действията на Хуан Куадрадо, Дибала и Манджукич липсваше концентрация. В началото на втората част натискът на \"бианконерите\" се усили. Черно-белите нанесоха решителен удар с три попадения в рамките на осем минути. В 56-ата минута Бенатия откри резултата с удар с глава след центриране от корнер. Попадението повлия на играчите на \"Милан\", които започнаха да действат разпиляно в защита. Две колебливи намеси на вратаря Джанлуиджи Донарума доведоха до нови два гола във вратата на \"Милан\". При първия стражът не успя да избие далечен удар на Коста, а след това подари топката в краката на Бенатия при опит да я улови. В 76-ата минута резервата Никола Калинич си отбеляза автогол. Нападателят се опита да избие топката на първа греда, но прехвърли вратаря.", "date": "2018.05.09", "title": "\"Ювентус\" разгроми \"Милан\" и вдигна Купата на Италия"}
{"url": "https://www.dnevnik.bg/sport/2018/05/09/3175581_uest_bromich_izpadna_ot_visshata_liga_a_suonzi_se/", "text": "Саутхмептън\" постигна много важна победа като гост на \"Суонзи\" с 1:0 в битката за оцеляване във Висшата лига. С победата си на \"Либърти стейдиъм\" \"светците\" пратиха в Чемпиъншип \"Уест бромич\", който вече няма шансове за спасение. Маноло Габиадини вкара единствения гол в мача, след като се разписа в 72-ата минута. Италианският нападател се появи на терена четири минути по-рано и изпълни задачата, за която беше пуснат на терена. След продължително разбъркване при корнер защитата на \"лебедите\" не се намеси добре и Габиадини, който беше оставен непокрит на два метра от голлинията, промуши топката в мрежата. Със спечелените три точки \"светците\" събраха 36 и се изкачиха на 16-о място в класирането. \"Суонзи\" пък се озова под чертата, като е 18-и с 33 точки. Големият губещ се оказа \"Уест Бромич\", който въпреки силната си серия и добрата форма, която показа напоследък, няма да може да се спаси. \"Дроздовете\" са без загуба в пет поредни мача (три победи и две равенства), като  надвиха \"Манчестър юнайтед\" , \"Нюкасъл\" и \"Тотнъм\". Отпадането на \"Уест Бромич\" стана факт в деня, в който временният мениджър Дарън Муур беше обявен за №1 във Висшата лига за месец април. Откакто застана начело на тима от Западен Мидландс, Муур стабилизира състава. Кръг преди края на сезона остава да се реши името на последният изпадащ, след като  \"Стоук сити\" също е сигурен за Чемпиъншип . Над чертата е \"Хъдърсфийлд\", който също както \"Саутхмептън\" има 36 точки, но и мач по-малко. В сряда \"териерите\" гостуват на \"Челси\". Ако успеят да откраднат поне точка от шампиона за миналата година, новаците ще се спасят кръг преди края. Двубоите от последният 38-и кръг ще се изиграят в неделя в един и същи час.", "date": "2018.05.09", "title": "\"Уест бромич\" изпадна от Висшата лига, а \"Суонзи\" се озова под чертата"}
{"url": "https://www.dnevnik.bg/sport/2018/05/09/3175584_psj_specheli_kupata_na_franciia_za_chetvurta_poredna/", "text": "ПСЖ обра всички трофеи във френския футбол, след като завърши сезона с очакван триумф в турнира за националната купа. За четвърта поредна година парижани взимат Купата на Франция, като този път надиграха с 2:0 третодивизионния \"Ербие\". Победата можеше да бъде много по-изразително, ако не беше огромният брой пропуснати положения от звездите на Унай Емери. Головете на \"Стад дьо Франс\" отбелязаха Джовани Ло Селсо в 26-ата минута и Единсон Кавани четвърт час преди края. Третодивизионният \"Ербие\"  отправи само един точен удар към вратата на ПСЖ. За клуба от департамента Вендее, това беше най-големият успех в 99-годишната му история. Купата е 12-а в историята на ПСЖ от турнира. Тимът е най-успешният в тази надпревара, след като я печели в последните четири издания. За трети път след идването на собствениците от \"Катар спортс инвестмънт\", ПСЖ печели всички трофеи във Франция (2014-15 и 2015-16). По-рано през настоящата кампания парижани си върнаха титлата, а освен това спечелиха и Купата на лигата. \"Това е много успешен сезон за нас, макар и да има малко горчилка от неуспеха в Шампионската лига. Вярвам, че оставям един добър отбор и не се срамувам за нищо в тези две години, в които водих ПСЖ. Благодаря за възможността\", каза след мача Унай Емери. Специалистът напуска Париж , след като не успя да постигне голямата цел, а именно триумф в Шампионската лига.", "date": "2018.05.09", "title": "ПСЖ спечели Купата на Франция за четвърта поредна година"}
{"url": "https://www.dnevnik.bg/razvlechenie/2018/05/09/3175579_bulgariia_se_klasira_za_evroviziia/", "text": "Българските представители на \"Евровизия\" група Equinox намериха място сред 10-те страни от първия полуфинал на песенния конкурс, които продължават към голямото шоу на 12 май. Жана Бергендорф, Владимир Михайлов, Георги Симеонов-JJ, Джони Манюел и Трей Кембъл изпълниха в Лисабон песента Bones на композитора Борислав Миланов и в събота ще се състезават с още 26 състава. Деветнайсет бяха страните, които се бориха за 10 места днес. Останалите финалисти са Австрия, Естония, Кипър, Литва, Израел, Чехия, Албания, Финландия и Ирландия. Това бе и по-\"трудния\" полуфинал, тъй като поради нечетния брой изпълнители държавите бяха с една повече от следващия. В тази група бяха и някои от фаворитите на букмейкърите: колоритната представителка на Израел Нета с парчето си Toy, кипърската представителка Елени Фуриера, певецът от Чехия Миколас Йозеф и участничката от Естония Ирина Нехаева, с оперно изпълнение и впечатляващо визуално представяне с 3D мапинг. Залозите са много динамични. Към момента букмейкърите отреждат на българския състав седмо място във финалното класиране. Класирането на конкурса е комбинация от вота на зрителите и оценките на професионални журита от всички държави. Днес можеха да гласуват само зрителите от участващите в първия полуфинал държави, както и шестте страни, които се класират автоматично - Великобритания, Германия, Франция, Испания, Италия и домакинът Португалия. За да има баланс, от територията на дадена държава не може да се гласува за нейния представител. Вторият полуфинал е на 10 май, а финалът ще се излъчва на 12 май от 22 ч. пряко по БНТ.", "date": "2018.05.09", "title": "България се класира за финала на \"Евровизия\""}
{"url": "https://www.dnevnik.bg/sviat/2018/05/09/3175546_mnogo_regulatori_ne_sa_gotovi_za_vuvejdaneto_na_novata/", "text": "Много от националните регулатори за защита на личните данни според правилата на влизащият в сила в ЕС на 25 май Общ регламент за защита на личните данни (GDPR) не са готови за прилагането му. Макар тази нова регулация да е определяна като най-сериозното сътресение за законите за личните данни от раждането на интернет насам, анкетирани от \"Ройтерс\" национални агенции казват, че не им достигат средства и правомощия, за да си вършат работата ефективно. Концепцията за контрол на територията на ЕС е не да има единна институция, а да действа мрежа от национални и регионални регулатори. Те ще действат по едни и същи правила. От анкетираните 24 агенции общо 17 са отговорили на \"Ройтерс\", че не разполагат с фондове или първоначално националните закони няма да са адаптирани, за да изпълняват възложените им от общия регламент задължения. Изабел Фалк-Пиеротен, ръководителка на френската CNIL, казва в интервю, че са осъзнали, че ресурисите им не са достатъчни за новата мисия. Както тя, така и колегите ѝ призовават правителствата значително да увеличат фондовете и персонала на регулаторите. Повечето участници в анкетата са казали, че ще реагират на оплаквания от потребители и ще ги разследват, а малцинството агенции обещават да действат изпреварващо дали компаниите се съобразавят с GDPR стандарта и да санкционират най-крещящите нарушения. От отговорите на анкетата се разбира, че прилагането на новия режим ще е по-слабо, отколкото ако с това се беше заела антимонополната институция, ръководена директно от Европейската комисия. Общият регламент определя да има централен орган в мрежата от национални регулатори и той се нарича Европейски борд за защита на информацията (European Data Protection Board или EDPB). Задачата му е да подпомага еднаквото прилагане на регламента във всяка държава и да действа като форум за регулаторите, като при спорове издава задължителни решения. Националните регулатори трябва да поемат водеща роля в надзора на компании, регистрирани на тяхна територия. Ирландия, например, е в специална ситуация, защото тук са представителствата за ЕС на гиганти като \"Фейсбук\", \"Гугъл\", \"Епъл\" или \"Туитър\". С тях трябва да се занимава местната Комисия за защита на данните (Data Protection Commissioner или DPC). В същото време \"Кеймбридж Аналитика\", замесена в последния скандал за неправомерно използване личните данни на десетки милиони потребители на \"Фейсбук\", е в ръцете на британската Служба за информация (Information Commissioner's Office или ICO). И ирландският, и британският регулатори не са приели да участват в допитването на \"Ройтерс\". Ирландците са споделили, че бюджетът и персоналът им са увеличени в навечерието на влизането в сила на GDPR. Не е известно как с тези 11.7 милиона евро годишно ще се разследва дейност на \"Фейсбук\" с нетни приходи от почти 16 млрд. долара. Освен това Йоханес Каспар, отговарящ за защита на личните данни в Хамбург, казва за \"Ройтерс\", че в миналото е имал много разногласия с ирландския си колега в подхода към американския гигант. Според него е добре, че има Европейски борд, но критикува структурата му, която определя като \"сложно и - за някои външни хора определено непрозрачно - начинание\". В Италия бюджетът на регулатора за личните данни е под 25 млн. евро, а работещите в нето 122 души персонал са недостатъчни да се свърши работа и ще е нужно удвояване на средствата и добавяне на нови членове, за да стигнат те 300 души. Регулаторите не разкриват в коя част от задълженията си обакват да срещнат проблеми заради недостиг на средства. \"Ройтерс\" е изпратила 4 въпроса до всичките 28 държави и са отговорили 18 национални институции плюс 6 от 16-те федерални провинции. Едва 5 са отговорили, че разполагат с нужните закони и финансиране. От 17-те, изпитващи дефицит и от двете, 11 са казали, че очакват той да бъде преодолян в бъдеще. Участвали са България, 16 държави плюс федералните провинции Берлин, Бранденбург, Хамбург, Хесен, Северен Рейн-Вестфалия и Шлезвиг Холщайн, както и Норвегия. Отказали са Австрия, Белгия, Ирландия, Холандия и Великобритания. Не са отговорили дали ще участват Хърватия, Дания, Унгария, Люксембург, Испания и другите германски провинции.", "date": "2018.05.09", "title": "Много регулатори не са готови за въвеждането на новата защита на лични данни в ЕС"}
{"url": "https://www.dnevnik.bg/bulgaria/2018/05/09/3175449_mach_i_praznenstva_blokirat_centura_na_sofiia/", "text": "Полицията призовава жителите и гостите на София да избягват шофирането в централната градска част и да използват алтернативни маршрути. Очакваните сериозни затруднения в трафика ще са свързани с организирани мероприятия под егидата на Европейски парламент, Министерството на Българското председателство на Съвета на ЕС и футболната среща - финал за Купата на България. На изградени контролно-пропускателни пунктове за всички мероприятия полицейските служители ще извършат щателна проверка на посетителите. От 18.30 до 19.50 часа в Народен театър \"Иван Вазов\" ще се проведе церемония по връчване на годишните награди за \"Успели деца\" за 2017 г., организирана от Министерството на Българското председателство на Съвета на ЕС. В тази връзка от 12:00 до 23:00 часа се с изключение на автомобилите на участниците в мероприятието и извън местата в режим на платено паркиране \"служебен абонамент\". От 21.30 до 22. 30 часа на бул. \"Княз Дондуков\" и пл. \"Независимост\" ще се проведе мероприятие по повод отбелязване Деня на Европа, включващо прожектиране на триизмерен светлинен и звуков спектакъл върху фасадата на Министерски съвет, организирано от Европейски парламент. Забрани за влизането на пътни превозни средства, въведени от Столична община по този повод от 20:00 до 23:30 часа на 09.05.2018 г., както следва: - по бул. \"Кн. Александър Дондуков\" между бул. \"Кн. Мария Луиза\" и ул. \"Г. С. Раковски\"; - по бул. \"Цар Освободител\" между пл. \"Независимост\" и ул. \"Г. С. Раковски\". От 19.30 ч пък на Национален стадион \"Васил Левски\" ще се проведе футболна среща между отборите на \"Славия\" и \"Левски\" за финала от турнира \"Купа България\". Привържениците на \"Славия\" ще бъдат пропускани през вход 25 на сектор \"А\" и през вход 24 на сектор \"Г\". Симпатизантите на \"Левски\" ще могат да минават през вход 1 и 2 на сектор \"А\" и през входовете на секторите \"Б\" и \"В\". Пристигащите организирано от страната фенове на \"Левски\" ще бъдат насочвани да паркират на ул. \"Митрополит Кирил Видински\". Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/. За да бъде избегнато струпване приканваме зрителите да се възползват от по- ранното отваряне на входовете на стадиона. Вратите за посетители ще бъдат отворени в 17.00 часа. с изключение на автомобилите на участниците в мероприятието, както следва: - от 08:00 часа вчера до приключване на футболната среща по алеите около Национален стадион \"Васил Левски\", при сектор Б, В и Г. От 14:00 до 22:00 часа: - на моста пред Национален стадион \"Васил Левски\"; - на ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; От 18:30 часа до приключване на футболната среща, само при необходимост се разрешава влизането на пътни превозни средства в двете посоки, с изключение на автобусите на масовия градски транспорт по: - ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; - бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2018.05.09", "title": "Мач и празненства блокират центъра на София"}
{"url": "https://www.dnevnik.bg/sport/2018/05/09/3175595_levski_izliza_sreshtu_slaviia_vuv_finala_za_kupata_i_v/", "text": "В мач с огромен залог \"Левски\" и \"Славия\" се изправят един срещу друг във финала за Купата на България. Двата най-стари столични отбора гледат на срещата като на спасителен пояс, който да ги изведе до положителен край на сезона. В годината, в която на \"Герена\" похарчиха сериозни средства за селекция и довеждането на реномиран треньор от чужбина, сините са заплашени да запишат нова нула. \"Славия\" пък се надява на успех за купата и шанс за излаз в Европа, който да повиши още цената на младите таланти в тима от \"Овча купел\". \"Левски\" е без трофей вече девет години, след като за последно спечели титлата преа 2009 г. Последният триумф в турнира за купата пък е от 2007 година. Двубоят е тази вечер от 19.30 ч. на  Националния стадион \"Васил Левски\"  и ще бъде излъчен по Nova Sport . Новините Треньорът на \"Левски\" Делио Роси  получи добри вести, след като сърбинът Милош Цветкович се възстанови за мача. Десният краен защитник лекуваше контузия, но вече е готов за игра. Италианският треньор запази основните играчи, които почиваха в мача с \"Ботев\" (Пловдив). Роси не взе в групата Ривалдиньо, независимо че бразилецът се разписа срещу \"Ботев\". \"Това е важен мач. Със сигурност резултатът от него ще даде друг смисъл на нашия сезон, особено ако двубоят се развие добре за нас\", каза той. \"Един такъв мач винаги носи напрежение. Има футболисти, които искат да бъдат сигурни и спокойни. Треньорът трябва да успокои футболистите си и да даде точни указания. Трябва да се мисли, че това е обикновен футболен мач. Мислите на футболистите трябва да са освободени и да играят футбол\", добави Роси. Треньорът на \"Славия\" Златомир Загорчич  предпочете да свали напрежението от своите играчи. Той побърза да определи \"Левски\" като абсолютен фаворит. \"За нас е чест да играем във финала за купата. Ще играем този мач с удоволствие. Играем срещу силен отбор в лицето на \"Левски\" с много силни футболисти и го показаха в последните мачове, абсолютен фаворит срещу нас\", каза Загорчич. Сините нямат успех срещу съперника от 1970 г. Макар \"Левски\" да побеждава \"Славия\" редовно в първенство, то в Купата на България ситуацията е различна. 25-кратният носител на трофея е отстранявал белите само два пъти в своята история. При това и двата успеха на сините са много назад във времето – на полуфинал за Купата на Съветската армия през 1949 г. и полуфинал през 1970 г. Откакто турнирът се нарича Купа на България (1981 г.) \"Левски\" има една победа с 2:0 през 1998 г., но тогава дори не успя да отстрани белите на осминафинал, тъй като \"Славия\" спечели реванша с 3:0. Това остава и последният мач между сини и бели за купата. Балансът е на страната на \"Славия\", който осем пъти е отстранявал \"Левски\" между 1943 и 1998 г. Прокобата на загубените финали Мачът е много важен за двата отбора и поради факта, че те се провалят в последните си класирания на финал. \"Левски\" загуби два пъти в последните пет години. През 2013 г. сините отстъпиха на \"Берое\" след дузпи, докато две години по-късно загубиха спечелен мач с \"Черно море\". Сините водеха пет минути преди края и бяха с човек повече, но допуснаха изравняване, а в продължението \"Черно море\" вкара втори гол и грабна купата. \"Славия\" игра на финал за последно през 2011 г., когато отстъпи с 0:1 пред ЦСКА. Преди това белите имат три поредни спечелени финала – 1975, 1980 и 1996 г. (последният служебно – бел. ред.). Именно преди 22 години за последно \"Левски\" и \"Славия\" играят на финал, но двубоят не завършва, след като при резултат 1:0 за белите, собственикът на \"Левски\" Томас Лафчис вади отбора в 76-ата минута.", "date": "2018.05.09", "title": "\"Левски\" излиза срещу \"Славия\" във финала за купата в търсене на първи трофей от девет години"}
{"url": "https://www.dnevnik.bg/bulgaria/2018/05/09/3175453_deloto_ktb_zapochva_po_sushtestvo/", "text": "Процесът за източването на фалиралата КТБ трябва да започне днес по същество. В специализирания наказателен съд е насрочено заседание за разглеждане на делото. На предните три дати се проведе разпоредителното заседание, на което защитата поиска връщане на разследването на прокуратурата, но  съдът не се съгласи с доводите им  и не откри причини да спре или прекрати процеса.  Разпоредителното заседание бе въведено с промените в Наказателно-процесуалния кодекс от ноември 2017 г., на което се обсъжда дали са допуснати съществени процесуални нарушения по време на разследването и дали делото трябва да бъде прекратено и върнато на прокуратурата.  По делото подсъдими са 18 души, като бившият мажоритарен собственик на КТБ Цветан Василев е сочен за техен ръководител в организираната престъпна група, която според обвинението е източвала банката през годините. ", "date": "2018.05.09", "title": "Делото КТБ започва по същество"}
{"url": "https://www.dnevnik.bg/evropa/2018/05/09/3175099_svetlinno_shou_otbeliazva_denia_na_evropa_v_sofiia/", "text": "Денят на Европа ще бъде отбелязан днес с най-голямото досега 3D мапинг шоу в България. Спектакълът, който ще разкаже за европейското културно наследство от гледна точка на \"Днешния ден\", ще бъде прожектиран от 21.30 часа върху фасадата на Министерския съвет в София. Организатори са Бюрото за връзка на Европейския парламент и Представителството на Европейската комисия в България. 3D мапинг спектакъл \"Днешният ден\" За  втора поредна година  жителите и гостите на столицата ще могат да наблюдават светлинно 3D мапинг шоу. Тази година спектакълът се мести на ново място – сградата на Министерския съвет в София. С прожекция под наслов \"Днешният ден\", която е посветена на Европейската година на културното наследство, ще бъде отбелязано и първото българско председателство на Съвета на Европейския съюз. Началото е в 21.30 часа. Достъпът е свободен. Събитието е разработено съвместно с българското студио  mp-studio.eu . За да могат всички желаещи да станат част от празника, филмът ще бъде излъчен 4 пъти. Шоуто ще може да бъде гледано и на живо от 21.30 ч. на интернет страницата на Европейския парламент в България  www.europarl.bg , както и във  Facebook  чрез Facebook Live. Проектът \"Днешният ден\" се осъществява в партньорство с Министерството за Българското председателство на Съвета на ЕС и Столичната община. Медиен партньор е Българската национална телевизия. Във връзка с провеждането на 3D мапинг шоуто ще бъде създадена временна организация на движението в района на пл. \"Независимост\". От 20.00 до 23.30 часа на 9 май ще бъдат затворени за движение част от бул. \"Княз Ал. Дондуков\" (между бул. \"Княгиня Мария-Луиза\" и ул. \"Веслец\") и бул. \"Цар Освободител\" (между бул. \"Княз Ал. Дондуков\" и ул. \"Княз Александър Първи\"). Денят на Европа Денят на Европа е празник на европейските общности, на единството и мира на Стария континент. Отбелязва се на датата, когато френският външен министър Робер Шуман прочита историческата декларация за обединение в Европа. На 9 май 1950 г., пет години след края на Втората световна война, той призовава за съюзяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти. \"Декларацията на Шуман\" е в основата на Европейската общност за въглища и стомана, предшественик на днешния ЕС. Робер Шуман предлага да се създаде наднационална европейска институция, която да отговаря за управлението на отрасъла. Страните, към които апелира, доскоро са участвали в унищожителен военен конфликт помежду си. В този ден се поставя началото на обединение на държавите в Европа и поддържането на мирни отношения на Стария континент. Това предложение остава в историята като \"Декларацията на Шуман\" и се смята за основополагащо на днешна Обединена Европа. През 1985 г. ръководителите на страните от Европейския съюз на заседание в Милано решават 9 май да бъде честван като Ден на Европа.", "date": "2018.05.09", "title": "Светлинно шоу отбелязва Деня на Европа в София"}
{"url": "https://www.dnevnik.bg/sviat/2018/05/09/3174859_franciia_veche_ne_iska_asad_bezuslovno_da_napusne/", "text": "Франция вече не поставя изрично условието сирийския президент  Башар ал Асад  \"безусловно да напусне\" властта, каза в интервю за в. \"Комерсант\" посланикът на страната в Русия Силви Берман. \"Няма да решаваме (вместо) сирийския народ... но повече не говорим за напускането на Асад,\" обясни Берман. Думите ѝ са отговор на въпроса дали според Париж Асад може да остане на власт. Тя обаче коментира ѝ застоя след конгреса от Сочи, който трябваше да  доведе до нова проектоконституция  за Сирия. \"Идеята, която беше формулирана на Конгреса за  сирийски национален диалог  в Сочи и одобрена от специалния представител на ООН по въпросите на Сирия, предполагаше формиране на конституционен комитет, който се захваща с разработка на нова Конституция. Но мисля, че сирийският режим не се занимава с това.\" Според посланика основната задача на Франция в Сирия сега е е борбата с тероризма и в това Париж е \"солидарен с Русия\". Другият въпрос е за \"бежанците\" - Франция би предпочела \"сирийците да могат да оставят в страната си\", но за целта е нужно \"политическо решение\". Берман подчерта, че ударите на Вашингтон, Париж и Лондон в Сирия миналия месец са в отговор на \"използване на  химически оръжия  в нарушение на международното право.\"", "date": "2018.05.09", "title": "Франция вече не иска Асад \"безусловно\" да напусне властта"}
{"url": "https://www.dnevnik.bg/evropa/regioni/2018/05/09/3175180_kohezionnata_politika_e_v_risk_no_ima_li_koi_da_ia/", "text": "Еврофондовете за развитие на по-бедните региони са в риск, но за повечето държави - членки на Европейския съюз, бюджетът за кохезионна политика не е приоритет номер едно. Това става ясно от думите на председателя на Комитета на регионите Карл-Хайнц Ламберц. \"Винаги е проблем да се намери държава начело на битка, в която регионите са най-важните актьори\", коментира в интервю за EUobserver Ламберц. Интервюто е взето на 4 май – два дена след като Европейската комисия  представи предложението си  за следващата седемогодишна финансова рамка. Кохезионната политика  е една от двете области , в които Брюксел предлага най-големи съкращения. Другата е общата селскостопанска политика. Но докато  Франция веднага възрази , че исканото намаление с 5% на бюджета за земеделската политика е \"неприемливо\", планираното орязване със 7% на кохезионната политика като цяло не получи отговор от страна на политиците в държавите членки, пише изданието. \"Нашите съюзници са регионите и градовете\", коментира Ламберц. \"Те трябва да имат влияние върху националните си правителства и министрите, които идват и дискутират тези неща тук в европейските институции\", допълни той. \"Не съм сигурен, че ще намерим (много) национални правителства, които ще си поставят като първи приоритет борбата за кохезионната политика\", смята Ламберц. По думите му общата селскостопанска и кохезионната политика са много различни в това отношение. Земеделието има много символична стойност в няколко държави членки, където ресорните министри защитават фермерите си. \"Дори и да има по-малко хора, работещи в (земеделския) сектор, той продължава да бъде много важен в някои страни\", каза Ламберц. Все пак има инициативи, целящи да предпазят фондовете за сближаване и за регионално развитие от последиците от Брекзит. Алиансът за кохезия например е група, създадена от Комитета за регионите и Европейската асоциация на градовете и регионите. Австрия говори с два гласа Докато австрийското федерално правителство настоява за по-малък бюджет, на регионално ниво се наблюдава различна реакция. И макар регионалните правителства да не могат да участват в преговорите, Ламберц отбеляза, че малко федерални правителства могат да оцелеят без подкрепата на регионалните власти. Той подчерта, че предложението на еврокомисията е само началото на преговорите за бюджета и \"за момента нищо не е окончателно загубено\". Предложеното от еврокомисаря за бюджета Гюнтер Йотингер 7-процентно намаление в по-голяма от това, което Лаберц е очаквал. По думите му това не е най-лошият сценарий, но все пак е много сериозно намаление. Според него е невъзможно да се каже какви могат да бъдат точните последици от орязването на бюджета, защото подробните правила за това как ще се харчат регионалните фондове все още не са обявени.", "date": "2018.05.09", "title": "Кохезионната политика е в риск, но има ли кой да я защити"}
{"url": "https://www.dnevnik.bg/sport/2018/05/09/3175364_manchestur_siti_moje_da_schupi_dnes_golemite_rekordi/", "text": "Манчестър сити\"  си осигури титлата  в Англия още на 14 април а  през уикенда получи шампионския трофей . Тимът на Пеп Гуардиола обаче има още за какво да играе, защото е на прага на най-великия сезон в историята на Висшата лига. Тази вечер в 22.00 ч. шампионите посрещат новака \"Брайтън\", който през уикенда си гарантира оцеляването в елита на английския футбол. \"Гражданите\" се нуждаят от победа и два гола, за да разбият всички значими рекорди във Висшата лига извън този на \"Арсенал\" за цял сезон без загуба. Ако спечели и двата си оставащи мача, тимът на Гуардиола ще е първият, който достига трицифрен брой точки във Висшата лига. \"Не можем да отречем, че ще би било приятно да достигнем 100 точки. Говорим си за това. Тези цели ни помагат да останем фокусирани (до края на сезона)\", каза Гуардиола на пресконференцията преди мача. Това ще е втори опит на \"Манчестър сити\" да подобри рекордите за най-много победи, най-много точки и най-много отбелязани попадения. Първият беше в събота, когато \"гражданите\" направиха  нулево равенство с друг новак - \"Хъдърсфилд\". \"Манчестър сити\" има 30 победи преди последните си два шампионатни мача. Толкова постигна и \"Челси\" преди година, когато спечели титлата в дебютния сезон на Антонио Конте. \"Сити\" има 94 точки, с които се доближи на една от другия голям рекорд на \"Челси\", който в първи си сезон под ръководството на Жозе Моуриньо - 2004-05 г., завърши с 29 победи, осем равенства и само една загуба. \"Гражданите\" имат 103 гола през настоящия шампион - с един по-малко, отколкото отбелязаха сините от Лондон при спечелването на титлата през сезон 2009-10 при Карло Анчелоти. Тимът на Гуардиола почти сигурно ще подобри още един от рекордите на лондонския клуб - за най-голяма голова разлика. \"Челси\" завърши сезон 2009-10 със 72 гола повече, отколкото допусна - 103:31. Настоящата голова разлика на \"Сити\" е 102:26. За друг от рекордите - за най-голяма разлика между първия и втория в крайното класиране, \"Манчестър сити\" ще се нуждае от грешни стъпи на градски съперник \"Юнайтед\". Шампионите имат аванс от 17 пред \"червените дяволи\". Най-голямата разлика между първия и втория във Висшата лига са 18-те точки, с които \"Юнайтед\" на сър Алекс Фъргюсън изпревари \"Арсенал\" през сезон 1999-2000. След мача с \"Брайтън\" \"Сити\" има гостуване на борещия се за оцеляване \"Саутхемптън\". \"Юнайтед\" има гостуване на \"Уест хем\" тази вечер, а в последния ден на сезона (14 май) посреща \"Уотфорд\". Ако спечели двубоя със \"Саутхемптън\", \"Манчестър сити\" ще бъде едноличен рекордьор и за най-много победи като гост в един сезон. В момента \"гражданите\" разделят първото място с \"Челси\" от 2004-05 г. - по 15.", "date": "2018.05.09", "title": "\"Манчестър сити\" може да счупи днес големите рекорди във Висшата лига"}
{"url": "https://www.dnevnik.bg/bulgaria/2018/05/09/3175474_chujdestranni_vina_defilirat_v_inter_ekspo_centur/", "text": "Виното и винената култура бележат възход по целия свят, а разнообразието от типове, сортове и стилове вино надминава човешкото въображение. В България се намират интересни и качествени вина от почти всички кътчета на широкия винен свят. Те ще бъдат представени на 11 и 12 май, петък и събота, в \"Интер експо център\"по време на  Discover.Vino World 2018 . Това е второто издание на изложението за чуждестранни вина, представени в България – околосветско пътешествие с дегустация на над 400 вина от всички винарски региони на Земята, организирано от DiVino. Предназначено е за винолюбители, ценители и професионалисти и дава възможност за лични срещи с вносители и производители на вино. Изложението представя вина от Европа, Америка, Австралия, Нова Зеландия и Африка, внасяни в България. Виненият глобус е разделен на основни зони по географски принцип: Франция, Италия, Испания и Португалия, другите страни от Европа, Новия свят. Други две секции поставят акцент върху два типа вино с процъфтяваща пазарна роля в света: пенливи вина и розе. Вината ще се продават в специален магазин на CasaVino, а гурме зоната с различни деликатеси ще допълва цялостното изживявяне. В петък изложението отваря врати от 17 ч., а в събота - от 12 ч.", "date": "2018.05.09", "title": "Чуждестранни вина дефилират в \"Интер експо център\""}
{"url": "https://www.dnevnik.bg/bulgaria/2018/05/09/3175619_onkobolnata_teodora_madjarova_se_pribra_v_bulgariia/", "text": "Онкоболната българка Теодора Маджарова е пристигнала рано тази сутрин в София. Това заяви за Нова телевизия българският консул в Турция Ангел Ангелов.  Маджарова излетя вчера от Сао Пауло към Истанбул . От най-големия турски град пък беше транспортирана с линейка. \"Състоянието на Теодора беше стабилно в Истанбул и вече е в България. Тук получихме пълно съдействие от турските власти\", обясни Ангелов. Здравословното състояние на Маджарова се влоши значително, след като тя се подложи на алтернативно лечение в Бразилия. В края на април съпругът ѝ съобщи, че тя е настанена в държавна болница, а превозването ѝ до България ще струва около 55 хил. евро, като от семейството ѝ уточниха, че нямат наличните средства. Организаторът на пътуването на онкоболната жена в Бразилия е Кармен Лазарова. Тя не фигурира в регистъра на районната здравна инспекция и може да бъде глобена с до 10 хил. лв., а сайтът й да бъде закрит. На сайта ѝ се предлага лечение със светена вода, с билки, от разстояние, само по снимка и с магически практики и ритуали, но самата тя твърди в телевизионни интервюта, че не е лечител.", "date": "2018.05.09", "title": "Онкоболната Теодора Маджарова се прибра в България"}
{"url": "https://www.dnevnik.bg/kultura/2018/05/09/3175508_dvanaiset_grada_v_stranata_posreshtat_noshtta_na/", "text": "Дванайсет български града ще се включат в европейската инициатива \"Нощ на литературата\" днес. Щафетни четения на съвременна европейска преводна литература ще има между 18 и 22 ч. в Бургас, Варна, Велико Търново, Габрово, Добрич, Пазарджик, Перник, Пловдив, Русе, София, Стара Загора и Шумен. За пръв път тази година празникът се обръща и към българската литература в превод. Български автори ще звучат на различни европейски езици, а записите ще могат да бъдат намерени във Фейсбук с тага @noshtnaliteraturata. Освен нея по маршрута на нощта ще могат да бъдат чути и австрийска, унгарска, белгийска, английска, португалска, испанска, датска, нидерландска, българска, френска, немска, ирландска, италианска, македонска, полска, румънска, шведска, швейцарска, словашка или чешка поезия и проза. Традиционно една от най-богатите програми е столичната. Домакини на четенията са посолствата и чуждестранните културни институти в София заедно с Европейската комисия. Посетителите ще могат да събират и печати, като онези, посетили поне 5 места, ще могат да участват в томбола, която ще бъде изтеглена в 21.45 ч. в Hub на ул. \"Христо Белчев\" 3. Пълната програма на събитията за всички градове може да бъде намерена на  официалната страница на събитието.", "date": "2018.05.09", "title": "Дванайсет града в страната посрещат Нощта на литературата"}
{"url": "https://www.dnevnik.bg/bulgaria/2018/05/09/3175620_izdirvaneto_na_boian_petrov_produljava_helikopterut_e/", "text": "Втори ден продължава издирването на алпиниста Боян Петров, който изчезна безследно в подножието на връх Шиша Пангма в Хималаите. Все още няма данни докъде са стигнали участниците в спасителната операция, започнала в 6.30 ч. местно време, и дали са намерили нещо, което да даде информация за Петров, макар че в Тибет е вече нощ. От софийския екип на алпиниста коментираха, че все още нямат информация и не могат да прогнозират кога ще успеят да осъществят връзка с базовия лагер под върха, където се връщат спасителите. Сутринта към Лагер 2 са се отправили трима шерпи от експедицията, с която тръгна Боян Петров, и трима професионални спасители, съобщи пред Би Ти Ви жената на алпиниста Радослава Ненова. И днес, както и вчера, екипът напредва бавно заради лошото време. Тя обясни, че вчера спасителите и шерпите са се върнали да пренощуват в базовия лагер, след като достигнали Лагер 1, където не открили алпиниста. В очакване на вертолет От днес в готовност за излитане е и хеликоптер от Непал, каза Ненова. Използването на машина от Непал се налага, тъй като тибетската алпийска асоциация не разполага с техника, която да може да изпълнява мисии на височина над 5000 м. Катманду има вертолети, които могат да се издигнат на по-голяма височина, но е нужно разрешението на Китай, за да могат да навлязат на територията на Тибет. Около обяд българско време външният министър  Екатерина Захариева съобщи, че разрешението е поискано . В интервю за \"Дарик радио\" Мингма Шерпа - един от най-добрите катерачи в света, който има в колекцията си всичките осемхилядници, съобщи, че е получил обаждане за излитане с издирващия хеликоптер утре. Той е оптимист за мисията на полета заради очакването утре времето да е ясно. Шансовете са в неговата подготовеност \"Шансовете на Боян Петров са в неговата подготвеност. Той познава рисковете в планината, познава и себе си. Боян би могъл да се справи в доста трудни ситуации. Надяваме се, че е успял да стигне до лагерите\", коментира Петя Колчева, първата българка, изкачила Еверест. Тя припомни, че Петров е \"много умерен и всеки осемхилядник е успял да го изкачи от втория път, вследствие на което е толкова успешен\". Деян Петков, който е част от екипа на Боян Петров в България, днес отново напомни, че в Лагер 2 може да се оцелее много дълго време. \"Ако е в някакъв лагер, е възможно да е оцелял. Ако не е в лагер, може да си е направил заслон някъде\", допълни Петков пред БНТ. За поисканото от външно министерство съдействие от Китай -  тук .", "date": "2018.05.09", "title": "Трима шерпи и трима спасители търсиха Боян Петров във втория ден на спасителната операция"}
{"url": "https://www.dnevnik.bg/evropa/2018/05/09/3175622_vseki_vid_nacionalizum_vodi_do_voina_zaiavi_junker/", "text": "Трябва да направим всичко, за да се преборим с национализма и крайната десница. Национализмът се превърна в голяма политическа сила. Всяка форма на национализъм води до война. Това заяви председателят на Европейската комисия Жан-Клод Юнкер пред парламента на белгийската област Валония, предаде БТА. Той говори по теми от европейския дневен ред, сред които са  бюджетът на ЕС , политиката по въпросите на отбраната и миграцията. Юнкер отбеляза, че все още държавите в ЕС не са възприели предложенията на еврокомисията за промени в миграционното законодателство, а някои възразяват срещу необходимостта от засилена охрана на външните граници. По неговите думи външната гранична охрана струва 33 милиарда евро. Юнкер добави, че Европа все още няма обща отбранителна политика, а ако имаше, би спестила по 100 милиарда евро годишно с уеднаквяване на видовете въоръжение. По думите му днес ЕС харчи два пъти по-малко за отбрана в сравнение със САЩ, като постига едва 15 на сто от резултатите на Вашингтон в тази област. Председателят на Еврокомисията посочи, че едва от 1964 г. Европа е в състояние сама да произвежда необходимите й количества храна. Той отбеляза, че \"поне три\" правителства в ЕС настояват за отпадане на общата селскостопанска политика занапред. За политиката на сближаване Юнкер заяви, че днес се финансират скандални разходи и даде за пример велоалеи в Бавария, изградени със средства от ЕС. По думите му фондовете за земеделие и сближаване остават две от най-важните пера в бюджета на ЕС до 2027 година.", "date": "2018.05.09", "title": "Всеки вид национализъм води до война, заяви Юнкер"}
{"url": "https://www.dnevnik.bg/sviat/2018/05/08/3175412_na_izborite_v_malaiziia_opoziciiata_zalaga_na/", "text": "Опозиционната коалиция в Малайзия разчита на солидна подкрепа от етническите малайци с мюсюлманска религия, за да спечели очертаващата се малко вероятна победа на парламентарните избори, въпреки големия брой разочаровани, които се отвръщат от управляващите от 61 години формации. Завръщането на политическата авансцена на 92-годишния харизматичен бивш премиер Махатхир Мохамад, ревностен малайски националист, издигнат начело на опозиционната коалиция, въодушеви привържениците на смяна на режима в страната в Югоизточна Азия, в която мюсюлманите са мнозинство. Ако вярваме на опозицията, Махатхир може да отприщи \"малайско цунами\", за да свали настоящия премиер Наджиб Разак, който стои начело на коалацията, управляващата откакто през 1957 г. бившата британска колония получи независимост. Вбесен от огромен финансов скандал, в който е забъркан Наджиб, Махатхир излезе от уединението си, за да съперничи на бившето си протеже в многонационалната държава с население от 32 млн. души, 60% от които малайци. Открай време те съставляват електоралната база на управляващата коалиция \"Барисан насионал\" (\"Национален фронт\"). Сред малцинствата китайците изповядват будизма, християнството или конфуцианството, а индийците са основно индуисти. Много малайзийски избиратели, недоволни от повишаването на цената на живота и от корупцията, изоставят Обединената малайзийска национална организация (ОМНО) - партията на Наджиб, с мнозинство в управляващата коалиция. Сред тях е Абдул Моктар Ауалудин, предприемач в градчето Куала Пилах, Централна Малайзия. \"Стига толкова. Малайците от селските райони страдат от икономическа гледна точка и много от тях, включително аз, ще гласуват за опозицията начело с Махатхир Мохамад\", заяви пред АФП 70-годишният човек, член на ОМНО. Популярен сред малайците Наджиб обаче вероятно ще остане премиер по силата на система, според която обикновеното мнозинство в парламента е достатъчно, и на прекрояване на избирателни секции, критикувано от опасяващата се от измами опозицията. Утре Махатхир ще се опита да предизвика изненада, залагайки на популярността си сред малайците. Много избиратели го помнят като поддръжник на мюсюлманското мнозинство и като баща на съвременна Малайзия, която се радваше на относително благосъстояние по време на управлението му (1981-2003 г.). Някои обаче не са ентусиазирани от завръщането на над 90-годишния политик, обвиняван, че е управлявал страната с твърда ръка и критикуван, че е пращал в затвора опозиционери. При все това Махатхир успява да привлече в новата си партия \"Берсату\" (\"Единство\") недоволни от ОМНО малайци от селските райони. \"Под ръководството на Наджиб ОМНО разочарова не само малайците, но и другите общности\", казва Един Сязле Схитх, бивш член на партия от управляващата коалиция, присъединил се към формацията на Махатхир и кандидат на изборите от Куала Пилах. По време на кампанията Наджиб посети многократно населените с малайци селски райони и предупреди, че победа на опозицията ще лиши, както той твърди, от привилегии мюсюлманското мнозинство, което се ползва с предимство при назначаването на работа в държавния сектор. \"Не можем да разчитаме (на опозицията) да вземе под внимание интересите ни, особено на жителите на селските райони, интересите на исляма и интересите на малайците\", заяви Наджиб на предизборен митинг през уикенда в централния щат Паханг. Повечето анализатори смятат, че големият брой малайзийски избиратели, които оттеглят подкрепата си от управляващата коалиция, няма да е достатъчен за победа на опозицията. Според допитване до общественото мнение на независимия институт \"Център Мердека\" от април Националният фронт е изгубил 8 процента подкрепа сред малайските избиратели, но те се колебаят между опозиционната коалиция, оглавена от Махатхир, и една ислямска партия. За много малайци е трудно да преминат в други формации извън управляващата коалиция, отбелязва експертът от Тасманийския университет Джеймс Чин. \"Малайците от селските райони са подложени на промиване на мозъците, откакто страната получи независимост, и ще им е трудно да изоставят ОМНО\", казва Чин. /БТА", "date": "2018.05.09", "title": "На изборите в Малайзия опозицията залага на \"мюсюлманско цунами\""}
{"url": "https://www.dnevnik.bg/evropa/2018/05/09/3175655_britanskata_kamara_na_lordovete_glasuva_za_ostavane_v/", "text": "Горната камара на британския парламент нанесе  пореден удар  на правителството на министър-председателя Тереза Мей, като отхвърли предложението й Обединеното кралство да напусне агенциите на Европейския съюз, след като излезе от общността, предаде \"Ройтерс\", цитирана от БТА. Камарата на лордовете подкрепи с 298 на 227 гласа поправка на нейния план за Брекзит, с която се изисква Великобритания да участва с агенциите на ЕС след Брекзит или да поддържа някакви други официални отношения с тях. По-късно горната камара нанесе втори удар на кабинета на Мей като не прие решението й  да фиксира официална дата , на която Обединеното кралство да напусне ЕС. Камарата на лордовете гласува и за оставане на Великобритания в единния пазар на ЕС. С 245 на 218 гласа бе прието изменение в този смисъл в правителствения план за Брекзит. Изменението може да бъде отхвърлено в долната камара на парламента, където Мей има незначително мнозинство, отбелязва \"Ройтерс\".", "date": "2018.05.09", "title": "Камарата на лордовете гласува за оставане в единния пазар след Брекзит"}
{"url": "https://www.dnevnik.bg/sport/2018/05/09/3175660_goldun_steit_i_hjustun_shte_igraiat_vuv_finala_na/", "text": "Голдън стейт уориърс\" и \"Хюстън рокетс\" оформиха очаквания финал в Западната конференция на Националната баскетболна асоциация (НБА). Шампионът и най-добрият отбор в редовния сезон преодоляха втория кръг на плейофите, след като спечелиха в пет мача сериите с \"Ню Орлиънс пеликанс\" и \"Юта джаз\". \"Голдън стейт\" надигра \"Ню Орлиънс\" със 113:104 и изравни рекорда на \"Чикаго булс\" от 15 поредни домакински победи в плейофите. \"Воините\", които преследват трета титла в последните четири години, достигнаха до финала в Западната конференция за четвърти пореден сезон. Дреймънд Грийн изигра поредния си блестящ мач в плейофите и поведе \"Голдън стейт\" към победата с 19 точки, 14 борби, девет асистенции, три откраднати топки и два чадъра. Стеф Къри беше най-резултатен за шампионите с 28 точки, към които добави осем асистенции и седем борби. Кевин Дюрант се отчете с 24 точки, седем асистенции и шест борби, а Клей Томпсън завърши с 23 точки. За \"Ню Орлиънс\" Антъни Дейвис впечатли с 34 точки, 19 борби и четири чадъра, а Джру Холидей записа трипъл-дабъл от 27 точки, 11 асистенции и десет борби. \"Пеликаните\" завършиха с по-добра успеваемост от тройката срещу най-добре стрелящия отбор от далечно разстояние, но дори това не се оказа достатъчно за успех. \"Голдън стейт\" поддържаше разлика между пет и десет точки през по-голямата част от първото полувреме. \"Ню Орлиънс\" се бореше здраво и дори обърна резултата малко преди почивката, но за кратко. Шампионите започнаха третата четвърт във вихрено темпо и разликата бързо се увеличи от три на 26 точки. Играчите на \"Ню Орлиънс\" не се предадоха и съкратиха изоставането си до седем точки в последната част. Това обаче беше най-близката дистанция, на която \"Голдън стейт\" им позволи да се доближат. \"Хюстън\" имаше по-труден пети мач с \"Юта джаз\". \"Ракетите\" имаха игрово предимство, но така и не отвориха по-голяма разлика от 12 точки. \"Джазмените\" обърнаха резултата в края на третата четвърт, а в началото на последната дори отвориха разлика от пет точки. Страхотната игра на Крис Пол все пак върна \"Хюстън\" на позиция за победа и приключване на серията у дома. \"Ракетите\" преодоляха колебливото начало на последната четвърт и я спечелиха с 37:24. Пол вкара осем тройки от десет опита и завърши с 41 точки и десет асистенции. 33-годишният плеймейкър реализира общо 13 коша от 22 стрелби от игра и не допусна нито една грешка в мача. Пол е първият играч в НБА, който достига границите от 40 точки и десет асистенции, без да допусне грешка, откакто грешките станаха официална статистическа категория в лигата през сезон 1977-78. Пи Джей Тъкър също имаше ключова роля за победата над \"Юта\", след като вкара пет тройки от седем опита и завърши с 10 точки, шест борби и три чадъра. Звездата на \"Хюстън\" Джеймс Хардън добави 18 точки. Той изигра слаб мач и пропусна 15 от 22-те си стрелби от игра, включително шест от седем си опита от тройката. Това обаче не попречи на \"ракетите\" да стигнат до победата. Новобранецът Донован Мичъл беше най-резултатен за \"Юта\" с 24 точки, към които добави девет асистенции и четири борби. Алек Буркс вкара 22 точки от пейката, Ройс О'Нийл завърши със 17, а Джо Ингълс и Руди Гобер се отчетоха с по 12. Финалът в Западната конференция започва на 15 май. На изток  \"Кливланд кавалиърс\" спечели срещу \"Торонто раптърс\" с 4:0  и очаква победителя от серията между \"Бостън селтикс\" и \"Филаделфия 76\". \"Келтите\" водят с 3:1 победи.", "date": "2018.05.09", "title": "\"Голдън стейт\" и \"Хюстън\" ще играят във финала на Западната конференция"}
{"url": "https://www.dnevnik.bg/bulgaria/2018/05/09/3175659_bulgariia_shte_tursi_pomosht_ot_portugaliia_i/", "text": "България ще търси помощ от Португалия и балтийските страни за решаването на проблемите на превозвачите, които недоволстват от предложения от френския президент Еманюел Макрон Пакет за мобилност, който в момента се обсъжда в Европейския съюз. Той засяга сериозно дейността на транспортните фирми, като от бранша предупредиха вчера, че  приемането му може да доведе до миграция на много български шофьори към други държави в ЕС. Министърът на българското европредседателство Лиляна Павлова заяви пред Би Ти Ви, че страната е постигнала успех с промените в директивата за командированите работници и именно заради това се надява да има успех и с този пакет от предложения, отнасящ се за превозвачите. \"Предстои по-тежката част от преговорите. Няма да е лесно да преборим Франция. Това решение се взима от квалифицирано мнозинство, а много от държавите вече го имат. Именно заради това ще търсим подкрепа от Португалия и балтийските страни\", обясни Павлова. Част от заложените изисквания в Пакета за мобилност на Макрон са шофьорите да се прибират до родното си място на всеки 3 седмици, след третия ден в страна от ЕС на шофьор да се плаща по нормите за командировки на държавата, в която е влязъл, да не се спи в кабините на камионите и 45-часовата задължителна почивка на седмица да се изкарва в хотел. От българския бранш на транспортните фирми обявиха вчера, че ще имат мирен протест на 16 и 17 май, когато в София идват повечето лидери на страните от ЕС. Недоволството им получи подкрепата и на премиера Бойко Борисов. Павлова каза още, че именно тази среща в София ще бъде пикът на българското европредседателство. На нея се очаква да започнат същинските разговори за приемането на държавите от Западните Балкани в ЕС.", "date": "2018.05.09", "title": "България ще търси помощ от Португалия и балтийските страни за проблемите на превозвачите"}
{"url": "https://www.dnevnik.bg/photos/2018/05/09/3175245_fotogaleriia_sladkish_ot_rozi/", "text": "Сладките, направени от ядлива роза, са популярни в китайската югозападна провинция Юнан, където цветните насаждения са изобилие. Фабриката, която произвежда сладкиша, обработва около 30 тона розови листенца годишно.", "date": "2018.05.09", "title": "Фотогалерия: Сладкиш от рози"}
{"url": "https://www.dnevnik.bg/evropa/2018/05/09/3175666_es_e_reshen_da_zapazi_iranskata_iadrena_sdelka_vupreki/", "text": "Европейските съюзници на Вашингтон обещаха да запазят иранската ядрена сделка от 2015 г. въпреки решението на президента Доналд Тръмп да изтегли САЩ от нея и да върне санкциите, предаде \"Ройтерс\". Европейски лидери порицаха  решението на Тръмп за споразумението , което доведе до вдигане на санкциите срещу Иран в замяна на спиране на ядрената програма на страната. Те призоваха Вашингтон да не предприема действия, които биха попречили на други държави да спазват споразумението. Иранският президент Хасан Рохани каза, че Техеран възнамерява да продължи да спазва условията на сделката. В съвместно изявление лидерите на Великобритания, Франция и Германия подчертаха, че остават ангажирани с ядрената сделка, която по думите им остава важна за споделената сигурност. \"Призоваваме САЩ да гарантират, че структурите на Съвместния всеобхватен план за действие (споразумението за ядрената програма – бел. ред.) ще останат непокътнати и да избягват предприемането на действия, които биха затруднили пълното прилагане на сделката от всички останали страни\", се посочва в изявлението, предоставено от офиса на британския премиер Тереза Мей след разговорите й с френския президент Еманюел Макрон и германския канцлер Ангела Меркел. Германският външен министър Хайко Маас каза: \"Ще опитаме да запазим това важно споразумение, което гарантира, че Близкият изток и целият свят са по-безопасни\". Макрон съжали за решението на Тръмп и каза, че ще работи за по-широко споразумение за иранската ядрена дейност, балистична програма и регионална политика след оповестеното изтегляне на САЩ. В \"Туитър\" той написа, че Франция, Германия и Великобритания съжаляват за американското решение и \"ще работят заедно\" за \"по-широко\" споразумение, предаде \"Франс прес\". Москва също заяви, че ще насочи усилията си към запазване на сделката и нарече решението на Тръмп \"дълбоко разочароващо\". Върховният представител на ЕС за външната политика и политиката за сигурност Федерика Могерини подчерта, че \"заедно с останалата част от международната общност ще запазим ядрената сделка\". Тя каза, че е обезпокоена особено от обявяването на нови санкции . ЕС е \"решен да запази\" ядреното споразумение, увери Могерини, като призова международната общност да се придържа към него, въпреки изтеглянето на САЩ. Председателят на Европейския съвет Доналд Туск в Туитър, че лидерите на ЕС ще обсъдят излизането на САЩ от ядрената сделка с Иран и агресивната търговска политика на Вашингтон на  срещата на високо равнище между ЕС и Западните Балкани в София на 17 май , предаде БТА. \"Реалната политика на Доналд Тръмп, иранската сделка и търговията ще се сблъскат с единен подход на Европа. Лидерите на ЕС ще обсъдят и двата въпроса на срещата на високо равнище в София идната седмица\", заяви Туск.", "date": "2018.05.09", "title": "ЕС е решен да запази иранската ядрена сделка въпреки оттеглянето на САЩ"}
{"url": "https://www.dnevnik.bg/detski_dnevnik/2017/05/08/3171637_vuzmojno_li_e_priiatelstvoto_mejdu_roditeli_i_deca/", "text": "От личен опит знам, че първоначалният отговор на този въпрос е \"не\", защото смятаме, че родителите ни няма да ни разберат и винаги ще получим критика от тяхна страна. Но след дълги размишления осъзнах, че не е точно така – замислих се, че и те са били на моята възраст и те са прави подобни неща като мен, баща ми например е взимал колата на дядо ми без негово знание. Както ни е ясно на всички, разликата във възрастта влияе върху гледната точка и мнението на хората, но имаме и втори фактор – с годините начинът на живот се променя. и той е породен от липса на компромиси от двете страни. Както в една връзка между двама души трябва да се правят компромиси, така е и в тази. Компромисите, които трябва да приемат и двете страни, са, че някои от глупостите (не чак толкова фаталните) трябва да ги направим, за да си вземем поука, а ние, децата, трябва да приемем, че родителите са, за да им споделяме и да ни помагат и критикуват Родителите трябва да осъзнаят, че времената се променят и не могат да се държат с децата си по същия начин, по който техните родители са се държали с тях, а децата да приемат ограниченията и критиките, въпреки че не им харесват. Те трябва да разберат, че родителите не им се карат, защото така им харесва, а защото искат да ги направят по-добри хора. Ставала съм свидетел на комуникацията между мои съученици и техните родители – някои имат изградена приятелска връзка помежду си, но други са стегнати и под напрежение, защото не споделят с родителите си и се притесняват случайно да не се разбере нещо, което не е казано. Това според мен се дължи на прекалено строги родители, които искат децата им да са перфектни. Няма нищо лошо в това им желание, но някои прекаляват и притискат децата си прекалено много, а това им пък вреди на психиката на тийнейджърите. От личен опит знам, че Аз проведох такъв с моите родители – започнах темата с това, че вече съм на 18 и както те ми казваха преди години, вече сама отговарям за себе си и нося отговорност за действията си. Споделих им, че не е нужно да се притесняват за мен, защото са си свършили работата относно възпитанието ми много добре и аз вече не мисля като дете, а като възрастен. Отне им няколко дни, след което само ги информирах какво смятам да правя и разказвах как е минало то. Оттогава насам ограниченията ми спаднаха до минимум, критиката я приемам с усмивка, защото разбирам, че те го правят за мое добро. Споделям всичко на родителите си и, да, дори пакостите ми, все пак нека не забравяме, че това са най-близките ни хора, които винаги ще са до нас и ще ни помагат. разказват как е минал денят им, запознават ни с това какво ни чака в бъдеще, когато станем самостоятелни, защото не може вечно мама и тати да се грижат за нас. Това звучи като изреченото от самите родители, но действително е така – рано или късно децата се отделяме от семейството и трябва сами да се грижим за себе си. Всичко е част от кръговрата на живота – раждаме се, възпитават ни и ни показват какъв е животът, след което поемаме нашия в собствени ръце и определяме какви да бъдем, а родители ни в тази фаза са винаги до нас, ако случайно имаме нужда от помощ и да се гордеят с нас, че са създали хора, които се издигат в живота благодарение на това, че са ни възпитали правилно. Всички познаваме забраните: \" Не можеш да правиш това\", \" Не може да идеш\" и т.н., а забранените територии са най-желани. Точно по тази причина някои родители дават да децата си да пробват някои неща в тяхно присъствие (например алкохол), за да могат децата да не \"експериментират\" някъде другаде, защото не се знае в каква компания ще попаднат, добра или лоша. Наркотиците – това са новите бонбонки – вълшебните хапчета, прахчета и прочие, които ни карат да се чувстваме добре за период от време, но в същото време нанасят щети върху организма ни, част от които са непоправими. Някои тийнейджъри ги приемат просто ей така, когато им падне, защото им е скучно, други защото смятат, че така ще избягат от проблемите. Ролята на родителите относно наркотиците е да информират децата си толкова добре, че да не посягат към тях. Като цяло мама и тати са тези, които ни запознават със света около нас, докато растем. Затова родителският контрол трябва да се налага ЗАДЪЛЖИТЕЛНО. Най-лесният начин за него е да се създаде приятелство между родителите и децата, за да може децата да приемат правилата, като съвет от приятел и да го изпълнят. отделете няколко часа и им споделете всичко, което някога не сте им казвали, кажете им защо не сте го споделили с тях В този разговор може да се включи и това, което не харесвате в тях – все пак никой не ги учи как да бъдат родители, затова не се притеснявайте – и те са хора, и те бъркат понякога, може да са прекалено сурови, обяснете им го. Така доверието в семейството се заздравява и в бъдеще проблемите спадат до минимум.", "date": "2018.05.09", "title": "Възможно ли е приятелството между родители и деца?"}
{"url": "https://www.dnevnik.bg/sport/2018/05/09/3175694_venger_e_poluchil_mnogo_poveche_oferti_za_rabota/", "text": "Мениджърът на \"Арсенал\" Арсен Венгер разкри, че е получил голям брой предложения за работа. След края на сезона той ще напусне след близо 22 години начело на лондонския клуб. 68-годишният французин вече обяви намерение да продължи треньорската си кариера след раздялата с \"артилеристите\". \"Да. Доста повече, отколкото очаквах\", заяви Венгер, попитан дали има оферти от други отбори. \"В момента обаче изцяло съм фокусиран върху работата ми. Не съм анализирал или обмислял нищо. Искам да си свърша максимално добре работата до последния ми ден тук\", допълни французинът на пресконференция преди гостуването на \"Лестър\" в сряда. Венгер каза още, че в момента желанието му е да спечели последните си два мача начело на \"Арсенал\". След двубоя с \"Лестър\" \"артилеристите\" ще завършат сезона с още едно гостуване - на борещия се за оцеляване \"Хъдърсфийлд\". \"След това ще почина малко и ще помисля накъде ще поема\", каза Венгер. \"Със сигурност ще бъде активен. Умът ми все още е деен и изисква работа. Имам огромен опит в мениджърството, в ръководенето на хора. Като цяло ще работя. Какво точно обаче не знам\", заяви още французинът. Венгер сподели, че не изключва варианта да стане генерален мениджър на някой клуб, но предпочита да бъде на треньорската скамейка.", "date": "2018.05.09", "title": "Венгер е получил повече оферти за работа, отколкото е очаквал"}
{"url": "https://www.dnevnik.bg/sport/2018/05/09/3175699_video_magicheskoto_izpulnenie_na_grigor_dimitrov/", "text": "Григор Димитров  загуби още на старта на турнира в Мадрид , след като отстъпи в три сета на Милош Раонич, но някои от изпълненията му в двубоя от втория кръг бяха отбелязани от специалистите. Българският тенисист спечели безапелационно класацията за удар на деня с един бекхенд уинър във втория сет. След драматичния първи сет, в който отстъпи на Раонич с 5:7, Димитров изигра много силна втора част. В петия гейм при резултат 4:1 в своя полза и сервис на противника българинът размина канадеца с прекрасно изпълнение от бекхенд. Ударът на  Григор Димитров  не само че заслужи символичната награда на АТП, но и вдигна на крака публиката на централния корт \"Аранча Санчес\" в Мадрид.", "date": "2018.05.09", "title": "Видео: Магическото изпълнение на Григор Димитров, което стана удар на деня"}
{"url": "https://www.dnevnik.bg/politika/2018/05/09/3175693_na_9_mai_gerb_se_obiavi_za_garant_za/", "text": "Заседанието на парламента днес започна с декларации на партиите по случай Деня на Европа. Председателят Цвета Караянчева обяви повод на гордост, защото през последните месеци България не просто се утвърдила като отговорен и надежден член на Европейския съюз (ЕС), но и дала своя значим принос в дебата за бъдещето на общия ни европейски дом. Тя изрази убеденост, че всеки народен представител ще влага енергия за общите европейски цели като мир и стабилност.  В декларация ГЕРБ обяви, че ще продължи да следва евроатлантическите ценности и ще бъде гарант за членството ни в ЕС и НАТО. За партията европейският проект е най-великият мирен проект в историята на човечеството. От ГЕРБ подчертават, че трите правителства на Бойко Борисов работят за осигуряване на регионалната и глобалната сигурност на ЕС, за добре охранявана и сигурна външна граница, за финансова и икономическа стабилност и др. \"Настоящото първо българско председателство на Съвета на ЕС ни дава възможност още по-активно да съдействаме за намиране на обединяваща визия за европейското бъдеще, което ние желаем да споделяме както с останалите страни от ЕС, така и със съседите ни от Западните Балкани, които също споделят нашите стремежи. Вярваме, че заедно можем да отговорим много по-успешно на сериозните предизвикателства на нашето време. Надяваме се, че тази позиция споделят както всички политически сили в България, така и българските граждани. В това ние от ГЕРБ виждаме защитата на българския национален интерес\", се казва в декларацията на ГЕРБ, прочетена от председателя комисията по външна политика Джема Грозданова. От БСП подчертаха, че има две измерения на 9 май, както и че без Дена на победата нямало да има Ден на Европа. Според социалистите е нужен разум заради новите предизвикателства пред Европа, сред които са бежанска вълна, заплахата от тероризъм, от непрекъсната война срещу нормалния живот. Разумът тръгвал от осъзнаването на факта, че съветската армия има основната роля за постигането на мира в Европа и света. Социалистите призовават да се сведат глави пред разума на историята, дори и да не се приемат уроците й. \"Днес БСП работи за България като държава, осъзнаваща заплахите, но и достатъчно разумна и балансирана, за да не отрича миналото и връзката си с руската страна. Българските социалисти пазим европейската перспектива на България, но вярваме, че нагнетяването на омраза, подозрения, негативизъм към руската страна е вредно и опасно. Включително и за самата Европа, и света. Защото Русия цивилизационно, духовно, икономически и политически е част от Европа\", се казва в декларацията на \"БСП за България\", прочетена от Драгомир Стойнев. Той определи социалистите като опонент на властта, но обяви, че ще помагат за единна политика за мястото на България като държава - източник на стабилност не само в региона, но и в европейски мащаб. В декларация ДПС припомни, че Обединена Европа е символ на отказа от национализмите, за които не трябва да се забравя, че са довели до катастрофата. \"Днес тази опасност е по-жива от всякога\", обяви зам.-председателят на парламентарната група на ДПС Йордан Цонев. По думите му Европа е на кръстопът - в момента обединението не е факт, а мирът не е трайно постигната цел. От \"Воля\" обявиха, че не делят Деня на Европа и Деня на победата, защото без втория нямало да се празнува първият. Парламентарната група на \"Обединените патриоти\" нямаше декларация за 9 май, а зам.-председателят й Искрен Веселинов обяви, че не трябва да се правят на по-католици от папата и да се кълнат в евроатлантическите ценности.", "date": "2018.05.09", "title": "ГЕРБ се обяви за гарант за евроатлантическите ценности, БСП - за признаване на връзките с Русия"}
{"url": "https://www.dnevnik.bg/evropa/2018/05/09/3175703_bejanci_v_parij_jiveiat_v_katastrofalni_sanitarni/", "text": "Политици от Париж призоваха правителството да предостави убежище на над 2000 мигранти и бежанци, които спят под мостове и до канали в, по думите на хуманитарни групи, \"катастрофални санитарни условия\", предаде \"Гардиън\". Лагер от стотици палатки, разположени под магистрален мост до канала Сен Дени близо до Порт дьо ла Вийет, е дом на около 1600 души, което го прави един от най-големите импровизирани мигрантски лагери във Франция. Мъже и жени, които според хуманитарни работници са избягали от насилие и диктатура в страни като Судан и Еритрея, са наблъскани в палатки без подходящи санитарни съоръжения. Стотици хора започнали да се събират там през зимата в началото на годината, а през последните месеци броят на подслонилите се се е увеличил. Има само един източник за вода, няма душове и има по-малко от дузина временни тоалетни. Според благотворителни организации трафикантите се прицелват към лагера, където някои мигранти и бежанци все още обмислят да опитат да стигнат до Великобритания. Хората, които спят там, се страхуват да не бъдат ограбени или да не станат обект на насилие. Обмисля се по-късно този месец да бъде изпратена полиция, която да евакуира лагера, което би наложило преместването на хората във временни места за настаняване. Хуманитарни групи заявиха, че в Париж се наблюдава порочен кръг през последните три години - мигрантски и бежански лагери биват разчиствани от полицията, но след това отново се появяват. От 2015 г. има са извършени над 30 такива евакуации. В края на миналия месец френското национално събрание - долната камара на парламента, прие с голямо мнозинство оспорван  закон, затягащ правилата за даване на убежище .  Текстът предвижда  да се удвои до 90 дни времето за задържане на нелегални мигранти, намалява сроковете за подаване на молби за убежище и определя наказание от една година затвор и глоби за нелегално пресичане на границите.", "date": "2018.05.09", "title": "Бежанци в Париж живеят в \"катастрофални санитарни условия\""}
{"url": "https://www.dnevnik.bg/ot_vas/galeriiotvas/2018/05/09/3175705_chitatelska_fotogaleriia_na_poklonenie_v_atonskite/", "text": "Съгласно Устава на монашеската република Света Гора може да бъде посетена единствено от мъже, като стойността на визата възлиза на 25 евро и се поръчва от Бюрото за поклонници в Солун.", "date": "2018.05.09", "title": "Читателска фотогалерия: На поклонение в Атонските манастири"}
{"url": "https://www.dnevnik.bg/detski_dnevnik/2018/05/09/3175783_za_35_detski_gradini_v_stranata_se_subirat_knijki/", "text": "На десетия пореден празник на семейството, спорта и здравословния начин на живот \"Фамилатлон\", които ще се проведе на 12 май от 10 ч. на голямата поляна в Южния парк в София, ще се проведе и инициативата  \"Детството е приказно с книжка в ръка\" . Организаторите й Orange Center и УНИЦЕФ целят да съберат книжки за деца в 35 детски градини и яслени групи в областите Шумен, Сливен, Монтана и София. Всички желаещи да я подкрепят, могат да го направят, като занесат нови или употребявани книги за деца на възраст от 1 до 7 години в шатрата на организиаторите. В замяна те ще получат ваучери за отстъпка в обектите на  Orange Center  и възможност да се включат в томбола с награди от УНИЦЕФ. Инициативата се провежда в подкрепа на проекта \"Заедно от детската градина\" на министерството на образованието в партньорство с  УНИЦЕФ .", "date": "2018.05.09", "title": "За 35 детски градини в страната се събират книжки"}
{"url": "https://www.dnevnik.bg/sport/2018/05/09/3175773_andi_muri_moje_da_propusne_uimbuldun/", "text": "Възстановяването на Анди Мъри от контузията в хълбока не върви по план и завръщането му на тенис корта най-вероятно ще се отложи, съобщи Би Би Си. 30-годишният британец  планираше да се включи в първите за сезона  турнири на тревни кортове. Настоящата ситуация обаче поставя под въпрос дори участието му в \"Уимбълдън\". Мъри не е играл официален мач от миналогодишния \"Уимбълдън\". В края на декември  шотландецът се включи в демонстративния турнир в Абу Даби и загуби с 2:6 от Роберто Баутиста Агут . Впоследствие той се насочи към Бризбейн,  но се отказа от надпреварата . В началото на януари  носителят на три титли от Големия шлем се подложи на операция  с надеждата да бъде напълно готов за \"Уимбълдън\". Очакванията бяха той да се завърне в игра за турнира от сериите \"Чаланджър\" в Лъфбъроу, който ще се проведе в края на месеца. Това обаче няма да се случи, а почти сигурно ще отпадане и планираното участие в Хертогенбош от 11 до 18 юни. Турнирът в холандския град е един от двата, с които стартира сезонът на трева в световния тур на АТП. Другият е по същото време в Щутгарт. Във вторник Мъри беше потвърден в списъка с участниците в най-големия турнир на тревни кортове преди \"Уимбълдън\" - в лондонския клуб \"Куинс\". Британецът е носител на рекордните пет титли в надпреварата, която  тази година ще бъде с най-силния състав в 128-годишната си история. Турнирът в \"Куинс\" ще се проведе от 18 до 24 юни, а \"Уимбълдън\" започва на 2 юли. По-рано през сезона Мъри заяви, че ще се завърне на корта единствено тогава, когато бъде напълно възстановен.", "date": "2018.05.09", "title": "Анди Мъри може да пропусне \"Уимбълдън\""}
{"url": "https://www.dnevnik.bg/evropa/2018/05/09/3175774_evrostat_na_trima_bulgari_v_trudosposobna_vuzrast_se/", "text": "На трима българи в трудоспособна възраст от 15 до 64 години се пада по един пенсионер на възраст над 65 години, показват данни от анализ на Евростат за 2017 г. Това означава, че на около 4.4 милиона българи в трудоспособна възраст се падат съответно 1.4 милиона души на възраст над 65 години или съответно 31.8 на сто, според европейската статистика. Средният показател за ЕС за възрастовата зависимост на европейците на 65 + години към пълнолетното население, е 19.4 на сто. Според данни на българската статистика за 2017 г. процесът на застаряване на населението в страната е бил по-голям сред жените, отколкото сред мъжете - относителният дял на жените на възраст 65 + години е бил 24 на сто, а при мъжете - 17.4 на сто. Тази разлика се обяснява с по-голямата смъртност сред мъжката половина на населението в България, което съответно води и до по-ниска продължителност на живота. През миналата година средната продължителност на живота в страната е била 75.5 години, като при жените тя е била 79 години, а при мъжете - 72 години. В регионален аспект областите с най-висок процент възрастно население са Видин - 29%, Габрово - 28% и Кюстендил - 27%. Най-нисък е делът на възрастното население в столицата София - 17% и Варна - 18%. Над 100 млн. европейци са над 65 години  Почти един на всеки пет души в ЕС от пълнолетното население на ЕС през 2017 г., е бил на възраст 65 или повече години, което представлява население от близо 100 милиона души в тази възрастова категория или 19.4%, показва анализът на Евростат. Делът на хората над 65 години спрямо тези между 15 и 64 години е бил най-висок в Италия - 35%, Гърция - 34%, и Финландия - 33%, следвани от Португалия - 32.5 и Германия - 32.4 процента. По този показател България се нарежда след Германия - 31.8%. В тези шест страни членки на ЕС на трима души от пълнолетното население се е падал по един пенсионер, отчита Евростат. В противоположния край на скалата най-ниски съотношения старост - пълнолетно население са били регистрирани в Люксембург - 20.5% и Ирландия - 20.7%, пред Словакия - 21.5% и Кипър - 22.8%. В тези държави членки е имало около пет души в трудоспособна възраст за всеки възрастен човек. Най-голямо увеличение за 10-годишен период (1997-2017 г.), тоест застаряване на населението за сметка на трудоспособните лица, е регистрирано във Финландия (+11.5%), Малта (+10.7%), Словения (+10%), Литва и Португалия (+9.7%), Италия (+9.6%), Германия и Латвия (и двете +9.4%) и др. /БТА", "date": "2018.05.09", "title": "Евростат: На трима българи в трудоспособна възраст се пада по един пенсионер"}
{"url": "https://www.dnevnik.bg/analizi/2018/05/09/3175183_nakude_otiva_korneliia_ninova/", "text": "Напоследък Корнелия Нинова прави изказвания, характерни за политиците, които традиционно припознаваме като популисти. Очертават се допирни точки между лидерите на БСП и на ГЕРБ, които могат да се превърнат в поле на сравнителен анализ, разгърнат в няколко направления – засилване на социални очаквания, антиелитизъм и създаване на образ на врага. Първото направление е и собствено присъщо за лява партия. Тук Нинова използва манипулативна техника, характерна за критиките, отправяни от Бойко Борисов към кабинета на Пламен Орешарски - чрез натрупване на цифри и факти да се създава катастрофична картина на нищетата на народа и на социалното неблагополучие. По повод на годишнината от управлението на сегашния кабинет Нинова отбеляза, че по данни на националната статистика шейсет процента от пенсионерите получават доходи под линията на бедност. Работещите бедни са се увеличили за изминалия период, един милион и петстотин хиляди души живеят на прага на бедността, четиристотин хиляди получават по-малко от минималната работна заплата. Това е съпоставимо с твърдението на Борисов, че правителството на Орешарски не е изпълнило обещанието си да разкрие двеста и петдесет хиляди работни места. И още, докато Орешарски оставя дупка от половин милиард лева, по данните, изнесени от Нинова, Борисов харчи нерегламентирано 1,5 милиарда. Макар че става дума за коренно различни неща - излишък и дефицит, упрекът на двамата политици по времето, когато са в опозиция, е адресиран към министър-председателя и неговата неспособност да се разпорежда с бюджетните средства. Оттук пряко произтича внушението за финансовите злоупотреби на елита, от които народът се оказва потърпевш. За всяка лява партия би било естествено основните й програмни приоритети да бъдат насочени към разрешване на проблемите на  уязвимите социални групи . Когато обаче вместо идеи за промяна се отправя  критика към елита, припознат като виновник  за съответната ситуация, тогава посланието придобива привкус на популизъм. Антиелитизмът на Борисов се примесва с тезата за неосъществените социални очаквания, опирайки се върху системно налаганата теза, че финансовите злоупотреби на елита ощетяват обикновения народ, при него посланието се развива по посока отгоре надолу. При Нинова се наблюдава обратната тенденция; тя тръгва от обикновения човек, от народа като колективно цяло: Всъщност с просто око и без емпирични изследователски наблюдения е видно, че лидерът на БСП в политическото си говорене употребява в различни социални контексти категорията народ, говори от негово име, като изходната позиция тръгва от народната мизерия, априори причинена от корумпирания елит. Следователно при нея посланието се развива по модела от долу на горе.  За Нинова емблемата на първата година от управлението на Борисов са кражбите. Оформя се цялостна картина на политическия елит, който е привидян като крадлив. Обобщението не е подплатено с конкретни данни, използват се нарицателни за определен тип поведение като \"Хасковогейт\", \"Кумгейт\", скандала НДК. Борави се с публични факти за противоправни деяния, при които съществува съмнението за корупция, и по този начин се размиват границите между фактологията и нейната политическа интерпретация. В словото й на първомайския митинг на БСП Нинова заявява в прав текст, че \"истинското лице на управлението е пропито от кражби и корупция\". По-нататък тезата се развива - оформя се тъждеството между Бойко Борисов като основната фигура, носеща политическата отговорност в държавата, и корупционните практики, които са ситуирани в по-ниските нива в йерархията, тя самата направлявана от един властови център, разположен на върха на пирамидата. Антиелитизмът на Борисов се проявява като еднозначна оценка за кабинетите на Станишев и на Орешарски, като техните мандати се асоциират с корупция, кражби, течове на пари, финансова задлъжнялост, спиране на реформите и на еврофондовете. Корупционният механизъм, така както е очертан от Борисов, придобива фактологична плътност, в неговата основа стоят финансовите злоупотреби, налице е конкретика. При Нинова антиелитистката критика в корупция няма конкретизиран профил, тя е по-малко изострена и в по-голяма степен обобщаваща. При нея се наблюдава преплитане между отрицанието на елита, противопоставянето народ-елит и изграждането на образа на врага. Врагът е елитът, който застава срещу народа. Конструкцията е съвършено опростена и не така богата на специфични характеристики. Безрезултатното саниране, дупките по пътищата, високата смъртност, причинена от липсата на адекватен достъп до здравеопазване, са фактори, които показват как властовият елит не е успял да удовлетвори ключови, насъщни потребности на хората. По този начин се оформя пропаст между него и народа и респективно бива припознаван като неприятел. за да каже, че \"виждат в народа си враг\". В реториката й присъстват термини като война и агресивност. Борисов се конфронтира с всички партии и с управлението като цяло, изобличава го, застава срещу него. Търсенето на врага е формата на конфликтна комуникация с опонентите, чрез която се създава собствената идентичност и ценност. Борисов често обвинява Орешарски в безпринципност и некомпетентност. В подобно смислово направление се структурира и критиката на Нинова към третия мандат на кабинета на ГЕРБ. Появяват се оценки за хаотични назначения, за нестабилност на коалицията и действия, които не са професионално мотивирани, а са извършени под натиск и са ситуационно предопределени. Нинова не разполага с онзи присъщ на Борисов ресурс на харизматичното лидерство, позволяващ да се очертаят с пределна яснота траекториите на врага на политическото поле. Това обстоятелство предопределя бедността на използвания от нея категориален апарат и свеждането му основно до сферата на социалното. Важно е да се подчертае, че Средата сама по себе си е силно популистка и регистрира висока степен на адаптивност на подобен тип послания към потребностите на избирателите. Но все пак популизмът на социалистическата партия не може да се определи като явление в чист вид, защото при него липсват типичните антиинституционални измерения. И не на последно място в съвременния свят лявата идеология е принудена да се бори за отстояване на своите позиции, за защита на бедните и онеправданите, а в това пространство все по-трайно се настанява популизмът.", "date": "2018.05.09", "title": "Накъде отива Корнелия Нинова"}
{"url": "https://www.dnevnik.bg/bulgaria/2018/05/09/3175788_borisov_uveri_che_se_polagat_vsichki_usiliia_za/", "text": "Премиерът Бойко Борисов увери преди днешното правителствено заседание, че се полагат всички усилия за спасяването на алпиниста Боян Петров. \"В пълна комуникация сме с близките му, както и с властите в Непал и Китай. Извикал съм китайския посланик, за да осигурят трасе за хеликоптера, ако има възможност да лети\", каза премиерът, цитиран от БТА. \"В пълна комуникация сме с институциите. Каквото имаме като връзки, всичко сме заложили и дано да го намерим жив и здрав. С нашите двама консули непрекъснато натискаме и Пекин, \" каза той, цитиран от \"Фокус\". Борисов коментира и случая с онкоболната Теодора Маджарова. \"Направихме всичко, каквото е възможно и за тази наша сънародничка да се върне в България. Беше трудно, но дай Боже вече да се лекува така, както казва медицината\", каза премиерът. Вицепремиерът и министър на външните работи Екатерина Захариева обясни, че е получила уверение, че ще се разреши излитане на хеликоптер, който да търси Боян Петров, когато времето позволява. \"Първоначално имаше информация, че е намерен хеликоптер, който може да лети по-високо, но в справка, която извършихме в тибетските власти, се оказа, че той може да лети само на 6100 м височина. След многократни разговори и огромен натиск от наша страна едва преди около 15 минути получихме уверение, че ще се получи разрешение за такова излитане, когато времето позволява. Продължаваме да търсим други фирми и друга техника, която да може да лети над 6100 м., защото де факто в момента спасителите се намират на тази височина\", каза още Захариева. По-късно в профила си във \"Фейсбук\" съпругата на алпиниста Радослава Ненова написа, че всички институции са задействани.", "date": "2018.05.09", "title": "Борисов увери, че се полагат всички усилия за спасяването на Боян Петров"}
{"url": "https://www.dnevnik.bg/photos/2018/05/09/3175657_fotogaleriia_ot_cherveniia_kilim_na_kan/", "text": "Седемдесет и първото издание на филмовия фестивал в Кан се откри снощи с най-новия филм на Асгар Фархади \"Всички знаят\".", "date": "2018.05.09", "title": "Фотогалерия: От червения килим на Кан"}
{"url": "https://www.dnevnik.bg/biznes/2018/05/09/3175779_bankite_ochakvano_kompensirat_po-malkoto_prihodi_ot/", "text": "Заради постоянния спад на лихвите през последните години очаквано банките повишаваха таксите за предоставяните услуги, за да компенсират намалелите приходи от лихви. Това се вижда сега и от данните на БНБ, оповестени във вторник. Те показват средния размер на таксите, събирани от работещите в България банки по разплащателни сметки.  Така например през 2017 г. банките са намалили таксата за откриване на разплащателна сметка, но пък са вдигнали тази за обслужването й. Откриването на сметка е струвало на клиентите средно 1.79 лв. при 2.16 лв. през 2016 г. А когато към сметката има и дебитна карта, цената е била 1.32 лв. при 1.92 лв. година преди това. В същото време обаче обслужването на разплащателна сметка е поскъпнало средно от 2.01 на 2.27 лв. и от 1.51 на 2.02 лв., когато е заедно с дебитна карта, съобщава в. \"Сега\". За първото тримесечие на годината банковата система показа спад на печалбата в сравнение със същия период на миналата година. Понижението във финансовия резултат е основно по линия на нетния лихвен доход, който е около 25 млн. лв. под отчетените година по-рано. Свиващите се в същото време разходи за обезценки (19 млн. лв.), както и покачващите се доходи от такси и комисиони (11 млн. лв.) компенсират това, показаха данните на БНБ. Тя води статистика на банковите такси от есента на 2016 г. след като Законът за платежните системи задължи финансовите институции да създадат условия и по-бедните хора да се възползват от услугите им. Това пък стана по силата на директива на Брюксел, която цели да гарантира на гражданите на ЕС да имат поне една банкова сметка, която е евтина за поддържане.  Публикуваните от БНБ данни са ориентир за самите банки, които нямат право да предлагат по-високи такси на клиентите си с платежна сметка за основни операции.  Оказва се, че сега банките спокойно могат да коригират нагоре таксите за по-бедните си клиенти, следвайки средните нива, отбелязва изданието. По-скъпо може да стане тегленето на пари в брой от сметката в офиса на банката, тъй като средната такса за суми до 1000 лв. е нараснала от 0.89 лв. на 1.02 лв. По-скъпо вече струва и тегленето на пари с дебитна карта от банкомат на друга банка - средно 0.92 лв. при 0.89 лв. година преди това. С над 10 стотинки за една година са се покачили и таксите при плащане на директен дебит - когато банката периодично извършва плащания на клиента, като например погасяване на задължения по кредити, битови сметки, годишни абонаменти и др.  От данните се вижда, че вече никоя банка не начислява такса при плащане с дебитни карти от ПОС устройства, включително чрез интернет.", "date": "2018.05.09", "title": "Банките очаквано компенсират по-малкото приходи от лихви с вдигане на таксите"}
{"url": "https://www.dnevnik.bg/bulgaria/2018/05/09/3175771_po_nastoiavane_na_sudiiata_deloto_ktb_zapochna/", "text": "Делото за източването на фалиралата КТБ започна по същество в Специализирания наказателен съд. Началото обаче беше малко по-необичайно. Малко след 10 ч. в препълнената зала 5 всички присъстващи - над 30 души - 17 подсъдими (от 18, защото Цветан Василев отсъства), техните адвокати, назначените от съда резервни защитници и журналисти трябваше да станат прави. Защото започна прочитането на обвинителния акт (за който неведнъж през годините на разследването, както и при внасянето му от прокуратурата наблягаха на обема му - между 12 и 15 хиляди страници). А това според съдия Вержиния Петрова било \"най-тържествената част от процеса\". След последните промени в Наказателно-процесуалния кодекс (НПК) в залата ще бъде прочетен само диспозитивът на обвинителния акт - частта, в която е описано престъплението или престъпленията, в което всеки един от 18-те подсъдими е обвинен. Тази част е около 5 000 страници и прочитането ѝ вероятно ще продължи няколко дни. След като цялата зала се изправи на крака, адвокат Ина Лулчева възрази. \"Това ще изисква изключително физическо усилие. В закона не е записано задължение страните да стоят прави при прочитане на диспозитива от обвинителния акт. Това ще отнеме часове, има хора на възраст, аз самата заявявам, че не мога да стоя толкова дълго права\", заяви Лулчева, която определи това като недопустимо третиране на страните. Съдия Петрова уважи възражението ѝ. В залата прав остана само Иван Гешев, който е наблюдаващ процеса обвинител и ръководител на Специализираната прокуратура. Диспозитивът се чете от говорителя на спецобвинението Даниела Начева, която е седнала. Близо два часа след началото на заседанието бяха прочетени около 20 страници. Заради неотложен служебен ангажимент Гешев напусна залата около час след началото на заседанието. Пред журналисти той заяви, че е предложил на адвокатите да се съгласят да не се чете диспозитива, а в протокола да се запише, че е прочетен. Аргументът му - такава била практиката по десетки дела. Той заяви, че защитниците искат да се четат всички около 5 000 страници, защото шиканират процеса. \"Цялата прокуратура ще участва и ще чете. Да видим кой ще издържи\", заяви спецпрокурорът. По думите му последната промяна в НПК регулирала въпроса, че в началото на делото трябва да се чете само диспозитива, а не целия обвинителен акт, но изменението не е направило процедурата абсолютно задължителна, тя е останала формална.  Гешев повтори на няколко пъти, че това - да се чете обвинителен акт на глас, не можело да стане в нито една страна в ЕС. След уточнение, че там не пишат обвинения в хиляди страници, Гешев заяви, че там и не липсвали 4 млрд. лв. от една банка. Той се оправда и със закона, който го задължавал да пише толкова много. На въпроса, че и адвокатите цитират закона за искането им да се чете диспозитива на глас, Гешев повтори, че това е формално, а ако той не спази закона и напише по-кратък обвинителен акт, подсъдимите ще бъдат оправдани. Допълни, че диспозитивът, който в момента се чете в съдебната зала го има на сайта на прокуратурата от една година. \"Това си го пише в закона (да се чете диспозитива - бел.ред.), защо да искаме да се бави процеса. Кога Гешев е бил на нашите дела и знае как се действа. За прокуратурата е полезно - като напише нещо, да си го чете след това. Най-малкото съдебните заседатели трябва да се запознаят, обществото също. Никой не е длъжен да чете сайтове\", коментира въпроса с прочитането на диспозитива адвокат Христо Ботев. Защитникът на Цветан Василев - Константин Симеонов, коментира, че в НПК е записано - делото започва с прочитане на обвинителния акт. Никъде в закона не се казва, че адвокатите могат да дадат съгласие да не се чете обвинителния акт, а в протокола да се запише, че е бил прочетен. След уточнение, че Гешев се аргументира с такава практика по дела, Симеонов заяви: \"Порочната практика не трябва да се превръща в закон\". По думите му в диспозитива са писани много неща, които се повтарят десетки пъти. \"Краткостта може да бъде сестра на таланта, но не в конкретния случай\". Според него проблемът е на прокуратурата и той е в начина, по който е изписан обвинителния акт. \"Не обстоятелствената част - там трябва да се обясни подробно защо прокуратурата смята, че това обвинение е такова, но в диспозитивната част има едно безсмислено повтаряне на длъжностни характеристики и т.н. на всички лица, които се налага да бъдат четени\", допълни адвокатът.", "date": "2018.05.09", "title": "По настояване на съдията делото КТБ започна тържествено (обновена в 14:44 ч.)"}
{"url": "https://www.dnevnik.bg/sviat/2018/05/09/3175794_reshenieto_na_trump_izpravia_iran_pred_vutreshni/", "text": "Решението на американския президент Доналд Тръмп  да изтегли Съединените щати  от споразумението за ядрената програма на Иран ще доведе до политически противоборства в сложния властови апарат на ислямската република. Това казват за \"Ройтерс\" ирански официални представители, според които е възможно балансът на властта да се измени  в посока към хардлайнерите , които искат да осуетят опитите на президента реформист Хасан Рохани за по-добри връзки със Запада. В първите часове след решението на Тръмп институциите в Иран дават разнопосочни сигнали какво трябва да направи страната в отговор. Върховният водач аятолах Али Хаменей вече е казвал, че Иран ще скъса \"на парчета\" сделката, ако САЩ се изтеглят. Председателят на парламента Али Лариджани обвини Тръмп, че няма нужните \"умствени способности\" да взема важни решения и не може да се работи с него. Президентът Рохани обаче настоява, че страната може да сключи сделка и без Вашингтон и че е готова да премахне ограниченията върху ядрената си програма само ако няма ново споразумение. \"Ще обвинят Рохани. Ще продължат с щуротиите си у дома и в чужбина. И ще могат да обвинят САЩ за провала в икономиката\", казва за \"Ройтерс\" Абас Милани, директор на програмата за ирански изследвания в университета в Станфорд. Междувременно началникът на щаба на иранската армия Мохамад Бакери каза, че Иран не се е налагало да подписва сделката, но \"арогантната страна\" САЩ дори не е успяла да се придържа към подписа си. Според командира на Корпуса на гвардейците на революцията ген.-майор Мохамад Али Джафари обаче Европа може и да няма възможност да спаси сделката, тъй като не може да \"вземе самостоятелно решение\" и \"е свързана с Америка\".", "date": "2018.05.09", "title": "Решението на Тръмп изправя Иран пред вътрешни противоборства"}
{"url": "https://www.dnevnik.bg/biznes/2018/05/09/3175795_prodajbata_na_lekarstva_na_drebno_raste_nai-mnogo_prez/", "text": "Търговията на дребно без тази с автомобили и мотоциклети се повишава с 2.3% през март в сравнение със същия месец на предходната година, сочат данните на Националния статистически институт. В сравнение с февруари повишението е с едва 0.1%. От данните по групи стоки се вижда, че през март най-много расте продажбата на лекарства и други медицински стоки - с 14.6%, като тя изпреварва по ръст традиционно водещата по този показател група на онлайн пазаруването. То расте за година с 8.9%. При храните, в чиято група се включват и напитките и тютюневите изделия, ръстът за година е 7.7%, а при мебелите и други стоки за бита - с 4.6%. Спад е регистриран при: търговията на дребно с компютърна и комуникационна техника и търговията на дребно с автомобилни горива и смазочни материали - по 9.8%, търговията на дребно с текстил, облекло, обувки и кожени изделия - със 7%, и търговията на дребно с разнообразни стоки - с 2.4%.  В сравнение с февруари по ръст води онлайн пазаруването - 8.3%, следвана от търговията на дребно с текстил, облекло, обувки и кожени изделия - с 2.1%, търговията на дребно с фармацевтични и медицински стоки - с 1.5%, и търговията на дребно с хранителни стоки, напитки и тютюневи изделия - с 1.2%. И на месечна база се свиват продажбите на компютри и друга комуникационна техника - с 3.7%, а при автомобилните горива е с 1.1%. ", "date": "2018.05.09", "title": "Продажбата на лекарства на дребно расте най-много през март"}
{"url": "https://www.dnevnik.bg/biznes/2018/05/09/3175792_optimizmut_na_potrebitelite_se_povishava_prez_april/", "text": "През април 2018 г. доверието на българските потребители нараства, очакванията им за развитието на икономиката и на собственото им финансово състояние през следващите 12 месеца е оптимистично, те не очакват повишаване на безработицата и планират покупка на предмети с дълготрайна употреба, съобщи Националният статистически институт. Показателят, измерващ доверието, се повишава с 1.8 пункта спрямо нивото си от януари като в градовете увеличението е с 1.0 пункта, а в селата - с 4.1 пункта.", "date": "2018.05.09", "title": "Оптимизмът на потребителите се повишава през април"}
{"url": "https://www.dnevnik.bg/photos/snimka_na_denia/2018/05/09/3175825_snimka_na_denia_mareshki_pozdraviava_evropeicite_za/", "text": "Лидерът на \"Воля\" Веселин Марешки поздрави европейците от парада за Деня на победата в Москва. \"Поклон пред паметта на десетките милиони бойци от 61 държави, дали живота си, за да я има днес Европа, да ни има нас\", написа зам.-председателят на Народното събрание в своя профил във \"Фейсбук\", който   като един от аргументите е, че  \"Думите са безсилни да опишат енергията и емоцията, когато си в Москва точно на този ден. Усеща се безграничната сила и духа на руската нация, смазала фашизма. Честит празник, европейци!\", завършва той посланието си.", "date": "2018.05.09", "title": "Снимка на деня: Марешки празнува Деня на победата на Червения площад"}
{"url": "https://www.dnevnik.bg/biznes/2018/05/09/3175809_prez_mart_stroitelstvoto_se_sviva/", "text": "На фона на видимото през последните две години оживление в строителството на жилищни и офис сгради данните на Националния статистически институт за март показват свиване в сектора. Спрямо същия месец на предходната година то е с 1.5% по календарно изгладени данни.  На годишна база спадът на строителната продукция се дължи на инженерното строителство, където намалението е с 5.8%, докато при сградното строителство се наблюдава увеличение с 1.9% В сравнение с февруари също има спад в сектора - с 0.7%. Този път има спад и при двата вида строителство. При инженерното той е с 1.1%, а при сградното - с 0.3%.", "date": "2018.05.09", "title": "През март строителството се свива"}
{"url": "https://www.dnevnik.bg/sport/2018/05/09/3175803_konte_shte_obiavi_sled_kraia_na_sezona_dali_ostava_v/", "text": "Мениджърът на \"Челси\" Антонио Конте ще обяви бъдещето си след края на сезона. Италианецът отново не разкри намеренията си пред английските медии, според които раздялата му лондонския клуб изглежда сигурна. До края на сезона остава две седмици, в които \"Челси\" ще изиграе три мача. Последният двубой на Конте начело на сините може да се окаже срещу неговия предшественик на \"Стамфорд бридж\" Жозе Моуриньо, с когото не са в добри отношения. \"Челси\" се изправя срещу \"Манчестър юнайтед\"  във финала за Купата на Англия на 19 май на стадион \"Уембли\" . Преди това лондончани имат два мача във Висшата лига - тази вечер срещу \"Хъдърсфийлд\" у дома и гостуване на \"Нюкасъл\" на 13 май. \"Челси\" все още има шансове да завърши в първата четворка  и да се класира за Шампионската лига. Тимът на Конте трябва да спечели оставащите си два мача и да се надява на една грешна стъпка на \"Ливърпул\" или \"Тотнъм\". Мърсисайдци, на които им предстои  финал в Шампионската лига с \"Реал\" (Мадрид) на 26 май , имат 72 точки и един двубой до края на сезона - у дома срещу новака \"Брайтън\", който през уикенда се спаси от изпадане. \"Тотнъм\" е със 71 точки преди мачовете си с \"Нюкасъл\" (9 май) и \"Лестър\" (13 май). \"Челси\" е с 69 точки и доста по-лоша голова разлика от конкурентите си за топ 4. \"В момента съм много фокусиран върху настоящето. Искам да си свърша работата по най-добрия възможен начин заради играчите и феновете. Нашата работа не е проста, не е лесна. Но аз съм изцяло фокусиран върху настоящето\", каза Конте на пресконференция преди мача с \"Хъдърсфилд\". \"Сезонът свършва само след две седмици и ще разберете дали има промяна в ситуацията, или ще ме видите отново следващия сезон и от първия мач ще започнете отново да спекулирате за бъдещето ми\", допълни 48-годишният италианец. Той направи изключителен първи сезон начело на \"Челси\" и изведе отбора до титлата с рекорден брой победи. Още през лятото обаче се появиха разногласия между него и клубното ръководство за трансферната политика. Те бяха последвани от колеблив сезон, в който спекулациите за бъдещето на мениджъра започнаха още през есента.", "date": "2018.05.09", "title": "Конте ще обяви след края на сезона дали остава в \"Челси\""}
{"url": "https://www.dnevnik.bg/photos/2018/05/09/3175766_fotogaleriia_purviiat_polufinal_na_evroviziia/", "text": "Българската група Equinox се представи на първия полуфинал на песенния конкурс \"Евровизия\" снощи в Лисабон и се пребори за едно от 10-те места за съботното голямо шоу.", "date": "2018.05.09", "title": "Фотогалерия: Първият полуфинал на \"Евровизия\""}
{"url": "https://www.dnevnik.bg/bulgaria/2018/05/09/3175835_kitai_predostavia_pulnata_si_podkrepa_v_izdirvaneto_na/", "text": "Китай ще продължи да предоставя пълната си подкрепа в издирването на алпиниста Боян Петров, увери посланикът на на страната в България Джан Хайджоу след  среща с министър-председателя Бойко Борисов и външния министър Екатерина Захариева , съобщи агенция \"Фокус\". \"Още от първия момент, когато получихме информацията за изчезването на българския алпинист Боян Петров и молбата за подкрепа, ние изпратихме наши спасители, които да помогнат в издирването. Китай отделя значително внимание на този случай и още вчера сутринта проведохме допълнителни разговори във връзка с хеликоптерите и с необходимостта и от друга техника, която да се издигне на височина над 5000 м\", каза още той и посочи, че на практика капацитетът на хеликоптерите е да се изкачат на височина максимум 6100 м. \"И днес  издирвателните дейности продължават  и китайският екип от спасители продължава да работи по издирването. Нашата страна ще продължи да предоставя своята подкрепа, ще положим максимални усилия\", каза посланикът.", "date": "2018.05.09", "title": "Китай предоставя пълната си подкрепа в издирването на Боян Петров, увери посланикът"}
{"url": "https://www.dnevnik.bg/biznes/2018/05/09/3175823_promishlenoto_proizvodstvo_se_uvelichava_s_17_za_godina/", "text": "По предварителни данни през март 2018 г. индексът на промишленото производство нараства с 2.3% спрямо предходния месец и с 1.7% спрямо година по-рано, съобщи Националният статистически институт. Спрямо февруари увеличението в енергетиката е с 3.8%, в преработващата промишленост - с 1.4%, и в добивната промишленост - с 0.2%. От преработващата промишленост с най-голям растеж е производството на хранителни продукти - със 7.1%, производството на компютърна и комуникационна техника, електронни и оптични продукти - с 6.9%, производството на лекарствени вещества и продукти - с 6.0%, печатната дейност и възпроизвеждането на записани носители - с 5.9%. Спад е регистриран при: производството на дървен материал и изделия от него, без мебели - с 1.7%, производството на превозни средства, без автомобили - с 1.6%, производството на изделия от каучук и пластмаси - с 0.9%. Спрямо март 2017 г. ръстът в енергетиката е със 7.8%, и в преработващата промишленост - с 0.7%, докато в добиванта промишленост има спад от 8.7%. За година с най-големи темпове нараства производството на превозни средства, без автомобили - с 52.4%, ремонта и инсталирането на машини и оборудване - с 15.1%, производството на електрически съоръжения - с 10.7%, производството на автомобили, ремаркета и полуремаркета - с 9.6%. Намаление е отчетено при производството на тютюневи изделия - с 22.0%, производството на дървен материал и изделия от него, без мебели - с 13.2%, производството на облекло - с 8.4%, производството на основни метали - с 5.6%. Вижте в графиката стойностите на годишния индекс за март по години общо за промишлеността и за двата сектора с най-голям спад (тютюнева индустрия) и най-голям ръст (производство на превозни средства без автомобили). ", "date": "2018.05.09", "title": "Промишленото производство се увеличава с 1.7% за година"}
{"url": "https://www.dnevnik.bg/politika/2018/05/09/3175851_patriotite_posuvetvaha_gerb_da_podkrepi_totalna/", "text": "Четири дни след като  ГЕРБ се обедини с БСП и ДПС за промени при финансирането на вероизповеданията , коалиционният им партньор \"Обединени патриоти\" съобщи, че внася свой законопроект, който е подготвен под ръководството на вицепремиера и лидер на ВМРО Красимир Каракачанов. И двата проекта предлагат държавна субсидия за вероизповеданията, към които се определя над 1% от населението на страната. Според \"патриотите\" техните предложения уреждат редица други въпроси, като елиминиране на възможности за политизация и радикализация на религиозна основа и др. Зам.-председателят на групата на \"Обединени патриоти\" Искрен Веселинов определи законопроекта като фундаментален за тях и като причина да бъдат в политиката, след което го обяви за разширен вариант на този на ГЕРБ, БСП и ДПС. Той изрази мнение, че между първо и второ четене двата проекта трябва да бъдат обединени, но при условия. Първото - да се елиминира възможността Висшият ислямски институт да обучава бакалаври и магистри, каквато според Веселинов се давала в новия закон. Второто - \"тотална\", по думите му, забрана за дарения от чужди страни, а не забрана за дарения само за заплати, както предлагала ГЕРБ. Веселинов все пак допусна, че дарения може да има при съгласуване с дирекция \"Вероизповедания\" на Министерския съвет и със Сметната палата. Според Веселинов законопроектът на \"патриотите\" ще кара служещите да проповядват само на български език, да обявяват къде служат и \"ако щете, български флаг да се вее на всеки храм\".", "date": "2018.05.09", "title": "\"Патриотите\" посъветваха ГЕРБ да подкрепи \"тоталната забрана\" на чужди дарения за вероизповеданията"}
{"url": "https://www.dnevnik.bg/sviat/2018/05/09/3175778_snimka_na_denia_znameto_na_sasht_gori_v_parlamenta_na/", "text": "Ирански депутати запалиха хартиено американско знаме в парламента, след като президентът на САЩ Доналд Тръмп взе решение   Иран, скандирайки: \"Смърт на Америка!\", предаде \"Асошиейтед прес\", цитирана от БТА. Днешната импровизирана демонстрация в парламента, на която бе изгорен и лист хартия, символизиращ ядреното споразумение, е показателна за голямото обществено недоволство в Иран от решението на Тръмп, отбелязва АП. Председателят на иранския парламент Али Лариджани нарече решението на американския президент \"дипломатическо шоу\" и заяви, че в сегашното положение Техеран не е длъжен да изпълнява задълженията си по сделката. Решението на Тръмп е заплаха за мира и сигурността, каза Лариджани.", "date": "2018.05.09", "title": "Снимка на деня: Знамето на САЩ гори в парламента на Иран"}
{"url": "https://www.dnevnik.bg/bulgaria/2018/05/09/3175840_kratki_novini_liliana_pavlova_shte_e_ministur_do_kraia/", "text": "Четирима души са пострадали при катастрофа на автобус в София Катастрофиралото превозно средство се е движило по линия 74 и се е ударило в стълб в района на булевардите \"Ген. Едуард И. Тотлебен\" и \"Цар Борис III\". Трима от пострадалите са пътували в автобуса, а един е бил на спирката. В момента им се правят прегледи в \"Пирогов\" за уточняване на състоянието им, предаде агенция \"Фокус\". Прокуратурата разследва корупция в здравноосигурителна каса в Пловдив Окръжната прокуратура в Пловдив ръководи разследване за корупция в Районната здравноосигурителна каса, задържани са петима души, съобщи радио \"Фокус\" - Пловдив. Не всички задържани са от здравната каса. Повече информация по случая ще бъде оповестена утре. БСП подкрепя предложените от Валери Симеонов промени в Закона за хазарта Решението е взето на общо събрание на Парламентарната група на БСП ЛЯВА България. От левицата категорично подкрепят ограничаването на рекламата на хазартни игри и ще гласуват за него в парламента. Утре председателят на БСП Корнелия Нинова ще се срещне с вицепремиера по икономическата и демографската политика Валери Симеонов, по негова покана. Възможностите за получаване на разрешение за пребиваване от сезонни работници без наличие на виза тип \"Д\" в туризма от трети страни обсъди министърът на туризма Николина Ангелкова с Екатерина Захариева, заместник министър-председател по правосъдната реформа и министър на външните работи. По време на разговора е обсъдено и издаването на визи за туристи от далечни и перспективни пазари като Китай и Индия, които заявяват все по-голям интерес към страната ни и Балканите. Прокуратурата поиска от съда да задържането на Спас Василев  Софийска районна прокуратура внесе в съда искане за вземане на мярка за неотклонение \"задържане под стража\" на Спас Василев, добил известност в социалните мрежи с името \"Александър Николов\". От прокуратурата припомнят, че в момента Василев изтърпява наказание \"лишаване от свобода\" за срок от седем месеца за извършена от него измама в ученическите му години. След около месец обаче предстои освобождаването му от затвора и именно заради това прокуратурата иска той да остане там. Причината - Спас Василев е с обвинение, че е заблудил девет лица, че ще им осигури самолетни билети на изгодни цени, което така и не се е случило. Той е обвинен и за това, че е заблудил управителя на дружество \"А.\" ООД, че е представител на фирма \"Еспас Медия\" ООД и че служители на дружеството пътуват много и често по различни дестинации в Европа и света и искат да ползват услугите на \"А.\" ООД за закупуване на самолетни билети и хотелско настаняване. Нанесените от Василев вреди са в размер на почти 37 500 лв. Облекчават се процедури за инвеститори Удостоверението за липса на парични задължения към община и свидетелството за съдимост за инвеститори, които искат да получат клас, ще става по служебен път, реши кабинетът с промени в Правилника за прилагане на Закона за насърчаване на инвестициите. С други изменения в закона от инвеститора, който кандидатства за регионална инвестиционна помощ, ще се изисква да потвърди, че през последните две години не е премествал предприятието, в което предстои да бъде осъществена първоначалната инвестиция, и да се ангажира да не прави това за период до две години след приключването на инвестицията. Кабинетът удължи проучването на нефт и газ в \"Блок 1-7 Търнак\" Удължаването е с 399 дни и е поискано от титуляра на разрешението \"Мизия ойл енд газ (България)\" ЕООД заради форсмажорно обстоятелство – забавяне на административни процедури. Блокът е на територията на областите Плевен и Враца. България екстрадира член на \"Ислямска държава\" във Франция Българските власти екстрадираха за Франция 35-годишен марокански гражданин. Той беше заловен на 13 януари тази година на граничен пункт \"Свиленград\" след незаконно преминаване на границата с Турция. Тогава той се е представител като сирийски гражданин. След извършената проверка от властите бе установена и потвърдена самоличността на мъжа – марокански гражданин, както и че е обявен от съдебните власти на Мароко за международно издирване за терористична дейност. Той е и член на \"Ислямска държава\". Министерството на туризма заличи 8 туроператора Причината да бъдат заличени от Националния туристически регистър е, че те нямат задължителна застраховка \"Отговорност на туроператора\", което е изрично условие за извършване на туроператорска дейност. С това общо заличените стават 78. Те не се премахват от регистъра, но имената им се оцветяват в червено, за да знаят потребителите за това дали са коректни. през тази година по тяхно желание са прекратени и регистрациите на други 13 туроператора. В момента действащите туроператори в Националния туристически регистър са 1928, в които не влизат заличените дружества. Лиляна Павлова ще е министър до края на годината Лиляна Павлова ще е министър на българското европредседателството до края на годината. Това заяви самата тя пред Би Ти Ви. Тя обясни, че ще е на позицията до края на трите поредни председателства на Естония, България и Австрия. Павлова добави, че да е министър не е самоцел и все още не е решила какво ще прави след края на мандата ѝ.", "date": "2018.05.09", "title": "Кратки новини: БСП ще подкрепи законопроектът на Валери Симеонов за хазарта"}
{"url": "https://www.dnevnik.bg/politika/2018/05/09/3175856_poslanik_makarov_niama_sila_koiato_da_pobedi_sssr/", "text": "Около 500 души отбелязаха 9 май – Денят на победата над хитлеристка Германия, с шествие от Паметника на незнайния войн до Паметника на съветската армия в София. Към 9.15 часа сутринта колоната на \"Безсмъртния полк\" вече беше строена под руски, български и съветски знамена. Много от участниците държаха плакати с портрети на загинали във Втората световна война руснаци, както и на български партизани или фронтоваци. Шествието започна под звуците на песента \"Альоша\". Колоната беше водена от младежи в сини униформи, ръководени от мъж с офицерски пагони и нашивка на ръкава с надпис \"Сибирское казачье войско\". В средата на колоната пък беше разпънат в хоризонтално положение голям руски флаг, носен от българския клуб \"Нощните вълци\" и предводителя им Денчо Златанов. Имаше и деца и девойки, облечени в съветските летни униформи. Под съпровода на \"Нам нужна одна победа\" на Булат Окуджава колоната блокира движението пред Народното събрание в 9.30 ч. 15 минути по-късно шествието стигна до площада пред Паметника на съветската армия под съпровода на \"Имала майка едно ми чедо\". Към 10 ч. пред паметника започна да звучи \"Священная война\". Посланикът на Русия Анатолий Макаров започна словото си без превод, на руски, защото имаше технически проблем. Според него Втората световна война е показала, че \"решаването на проблеми със сила е обречено на провал\". Макаров призова уроците от Втората световна война да не се забравят: \"Не забравяйте шествието на фашизма из Европа, вероломното нападение на хитлеристка Германия над СССР. Нямало е и няма да има сила, която да победи СССР\", каза Макаров. Лидерът на градската организация на БСП Калоян Паргов говори доста повече от Макаров и започна с това, че датата 9 май трябва да остане завинаги в паметта на човечеството. \"Ден на победата, но и ден, който ни напомня за ужаса на войните и тоталното насилие. Ден за призив към хората, от които зависи бъдещето на планетата, да се обединят, за да съхранят мира и бъдещето на своите народи\", каза Паргов. По думите му, ако го няма Деня на победата, нямало да го има и Деня на Европа, в който честваме началото на европейското единство, поставено от Декларацията на френския външен министър Робер Шуман, не случайно произнесена на 9 май 1950 година. \"Тук, пред Паметника на съветската армия, построен от признателния български народ, можем с пълно право да заявим, че в световната битка срещу мракобесието на ХХ в. великите сили СССР, САЩ и Великобритания победиха, защото проявиха разум да обединят силите си и да нанесат смъртоносен удар на нацистка Германия. Това е извод, който не бива да забравяме, най-вече в днешната ситуация, когато фашизмът в Европа и по света се възражда отново\", каза Паргов. Той обърна внимание на приноса на България в антифашистката борба и спомена \"героя от Лайпциг, българина Георги Димитров\", великия поет Никола Вапцаров, партизаните и участието във Втората световна война на Първа българска армия като част от Трети украински фронт. Паргов обяви, че ще цитира председателя на Европейската комисия Жан-Клод Юнкер, което предизвика отрицателна реакция сред хората, но след като чуха цитата, \"Европа и Русия трябва отново да възродят връзката си и да загърбят риториката от Студената война\", виковете преминаха в овации. След това започна поднасянето на цветя. Венци поднесоха някои от посолствата, депутати от БСП, \"Воля\" и \"Атака\". Акция \"Безсмъртният полк\" е имало в  около 40  български града. Шествието и поднасянето на цветята преминаха без провокации. Истории на хората, донесли портрети на предците си: В шествието се развя знамето и на непризнатата от никого сепаратистка Донецка народна република и портрети на загинали в Донбас.", "date": "2018.05.09", "title": "Посланик Макаров след шествието на \"Безсмъртния полк\": Няма сила, която да победи СССР"}
{"url": "https://www.dnevnik.bg/zelen/2018/05/09/3175807_kampaniia_sreshtu_goreneto_na_otpaducite_v_sofiia_meri/", "text": "Пясъчен часовник, в който минутите и часовете си измерват с токсична пепел. Такова време прогнозират за столицата от сдружение \"За Земята\" и ателие \"Трион\" в своя арт инсталация, с която провокират софиянци да зададат важни въпроси, свързани с екологичната и финансовата цена на горенето на отпадъците. Планът на Столичната община е да използва смесения боклук от сивите контейнери като суровина за инсталация за горене на отпадъци в \"Топлофикация София\".  \"Ако се построи съоръжение за изгаряне на отпадъци, връщане назад няма. Но алтернатива има и тя е в наши ръце,\" смятат от сдружението. Затова часовникът с пепел има и алтернативен модел с частици пластмаса, която може да се рециклира и да приеме формата на нов продукт.  От днес \"За  Земята \" и ателие  \"Трион \" канят софиянци да се включат  в информационната им кампания  пред Народния театър и да се запознаят с опасните и скъпи последици от изгарянето на отпадъци.  След като се запознаят с проблема, гражданите могат да дадат своя глас за или против изгарянето. Всички събрани мнения ще бъдат връчени официално на Столичната община в края на май. \"Докато световната тенденция е за рециклиране и оползотворяване на суровините, планът на Столичната община на стойност 260 милиона лева е да изгаря отпадъци в \"Топлофикация София\", обяснява Евгения Ташева от \"За Земята\". Инвестицията означава, че градът и неговите жители ще трябва да изплащат кредита в продължение на години напред, предупреждават от сдружението и добавят, че това ще се отрази на таксата смет.  По-притеснителен е другият компромис - този със здравето. Замърсяването на въздуха в столицата ни е в пъти над нормата заради трафика и отоплението на твърдо гориво. Според данни на Европейската агенция по околна среда София е  една от столиците с най-мръсен въздух  в Европейския съюз. Освен емисиите от самата инсталация за изгаряне на отпадъци в ТЕЦ \"София\" проектът ще създаде допълнителен трафик на камиони за превоз на RDF горивото от завода за отпадъци, както и за извозването на над 46 хиляди тона годишно шлака и опасни пепели, оставащи след изгарянето, посочват природозащитниците. Тъй като в България няма условия за съхранението им, те ще бъдат транспортирани до Германия. Депонирането им ще е още един разход.  \"Като артисти, които се занимават с артистична трансформация на отпадъци във функционални предмети, ние вярваме в потенциала на отпадъците и тяхната стойност. Трябва да се направи адекватно разделно събиране и да се говори с хората как е възможно това на практика, за да не губим ценен ресурс\", казва Илияна Стоилова, дизайнер от ателие \"Трион\". Решение има и то е разделното събиране и рециклиране, непрекъснато създаване на нови възможности и улесняване не само в домакинствата, но и в офисите, напомнят от \"За Земята\". Всички домакинства, офиси и сгради трябва да бъдат снабдени с удобно разположени контейнери за разделно събиране, а такса смет да зависи от количеството смесено изхвърлени отпадъци, посочват стъпките от сдружението. Всичко това трябва да е придружено от широкомащабна образователна кампания, която да информира жителите на града какво и как трябва да разделят при изхвърлянето и къде могат да предават опасните, строителните и други специфични отпадъци от бита.", "date": "2018.05.09", "title": "Кампания срещу горенето на отпадъците в София мери времето с токсична пепел"}
{"url": "https://www.dnevnik.bg/bulgaria/2018/05/09/3175872_sem_preizbra_sofiia_vladimirova_za_predsedatel/", "text": "Съветът за електронни медии на свое редовно заседание избра за председател София Владимирова за втори пореден мандат с четири гласа \"за\" и един \"въздържал се\", която е Мария Стоянова. Тя разясни пред \"Дневник\" аргументите за своята позиция, която е свързана с предстоящото изтичане на мандата й след два месеца. \"Понеже няма да бъда част от СЕМ през следващата година, не смятам, че е легитимно морално и професионално да взимам участие в този избор\" уточни Стоянова. София Владимирова започна работа в СЕМ през април 2016 г. от квотата на парламента по предложение на ГЕРБ. По това време тя вече има един мандат в регулатора. Завършила е Софийския университет \"Св. Климент Охридски\" с магистърска степен по журналистика, специалност \"Телевизионна журналистика\". Започва кариерата си още като студент в Българското национално радио (БНР), програма \"Христо Ботев\". Повече от десет години е репортер и сценарист, участва в творческите процеси, свързани с подготовката и създаването на много телевизионни продукции. Сред тях са предаванията \"Сблъсък\", \"10-те най\", \"Мюзик айдъл\", \"Рекламна пауза\" и др. Има опит като сценарист и PR на бившия външен министър на ГЕРБ Румяна Желева. В първото си интервю пред БНР София Владимирова коментира, че въпросът за бюджета на СЕМ ще е приоритет в работата й. Предишният председател на СЕМ беше Мария Стоянова.", "date": "2018.05.09", "title": "СЕМ преизбра София Владимирова за председател"}
{"url": "https://www.dnevnik.bg/sport/2018/05/09/3175815_pravitelstvoto_na_jujna_afrika_obiavi_che_podkrepia/", "text": "Южна Африка застраши цялостта на Африканската футболна конфедерация (КАФ), след като обяви публично, че подкрепя кандидатурата на САЩ, Канада и Мексико за домакин на световното първенство през 2026 г. Правителството се разграничи от позицията на футболната федерация на страната (SAFA), която преди месец застана зад Мароко. Трите северноамерикански страни  САЩ, Канада и Мексико , както и Мароко са официалните кандидати да приемат шампионата, който ще е първият с 48 отбора. Преди месец президентът на SAFA Дани Джордан заяви, че подкрепя Мароко, който е считан за аутсайдер в битката за домакинството. Правителството на Южна Африка обаче се намеси и обяви, че \"страната застава зад САЩ и неговите партньори\". Позицията на правителството обаче може да се счете като намеса във футболните въпроси, каквото право няма. Политиката играе сериозна роля в избора на домакини за световните първенства, но няма практика позицията на страните да се обявява предварително. Ако сметне намесата на правителството за нередна, Световната футболна централа (ФИФА) има право да прекрати членството на Южна Африка. Позицията на южноафриканската държава се дължи на обтегнатите отношения с Мароко. Още през 2004 г. северноафриканската страна оттегли посланика си от Претория, след като Южна Африка призна независимостта на Западна Сахара. Все пак футболната федерация в лицето на Джордан опита да замаже ситуацията. \"SAFA обявява, че крайно решение все още не е взето. Аз обявих, че ще помогна на Мароко с каквото мога в качеството си на човек с опит във футбола\". При избора на домакин за световното първенство през 2022 г. имаше редица корупционни скандали с Катар. Преди гласуването на ФИФА подобен казус се появява и със САЩ. Това се дължи на позицията на американския президент  Доналд Тръмп, който призова държави , които са подкрепяни от САЩ, да \"ударят рамо в кандидатурата\". Според някои това се приема като заплахи от Тръмп към по-малките държави.", "date": "2018.05.09", "title": "Правителството на Южна Африка обяви, че подкрепя кандидатурата на САЩ за световното през 2026 година"}
{"url": "https://www.dnevnik.bg/sviat/2018/05/09/3175429_kak_i_zashto_v_rusiia_durjavata_prevze_grajdanskata/", "text": "\"Безсмъртният полк\" - една от най-масовите обществени акции в Русия, възникна като гражданска инициатива на трима журналисти в Томск, но бе изтласкана от държавата и в познатия си днес вариант е превзета от специалисти по организиране на масови мероприятия. Според създателите тази промяна е довела до опорочаване на първоначалната идея,  разказва разследване на в. \"Ведомости\" . По данни на МВР преди година само в Москва на улицата с портрети на роднини, загинали във Втората световна война, са излезли 600 000 души. Акцията, начело на която за поредна година застана президентът Владимир Путин с портрет на баща си, вече се провежда в над 60 държави и днес русофилски организации планират да я осъществят на близо 40 места в България. Истината е, че  \"Безсмъртният полк\" получи държавна подкрепа едва след като инициативата бе пуснала корени в няколко района на Русия. Намесата доведе до появата на общоруско обществено гражданско-патриотично движение с различен генезис, устав, мащаб и координатори. Вместо регионалните доброволци сега масово действат чиновници. На практика в момента в Русия има две такива организации, но историко-общественото движение, от което тръгва всичко, продължава да е с юридическа регистрация в Томск. Първата идея - поровете в старите албуми Игор Дмитриев, един от тримата създатели на \"доброволческия полк\", споделя, че когато са го основавали, изобщо не са си и представяли, че някой ще мине на 9 май през центъра на града с портрет на Сталин или на сепаратисткия лидер от Донбас с прякор \"Моторола\". \"Нашият устав забраняваше подобно нещо, както и комерсиализирането и идеологизирането на движението.\" Паметни събирания с портрети на загинали във войната е имало и преди - още от 60-те години на срещи на ветерани. През 1965 г. - първата, когато официално се празнува Денят на победата, в Новосибирск ученици излизат на улицата с портрети на своите бащи, сражавали се на фронта. През 2011 г. Игор Дмитриев, Сергей Лапенков и Сергей Колотовкин, работещи в Томската медиагрупа, решават да проведат такава акция в Томск и да я направят традиционна. За това измислят името \"Безсмъртен полк\", както и устав, в който изрично се заявява, че няма да има никаква стопанска дейност. Сега Дмитриев си спомня, че местни бизнесмени искали да продават тениски с емблеми и не разбирали защо \"Безсмъртният полк\" не се продава в други части на Русия като франчайзинг. Той обяснява, че дори когато обсъждали събиране на пари за отпечатване на портретите, все пак се отказали, защото това нарушавало основния смисъл - хората сами да се сетят за роднините си, да поровят из старите фотоалбуми, да си припомнят историята на семейството. \"Това е гражданска инициатива, караща хората да се размърдат, да направят нещо.\" Повратната 2014 г. Тримата инициатори са свързани с телевизионния канал ТВ2, който неотдавна бе закрит от властите след критики срещу управляващите. Виктор Мучник, ръководител на телевизията, си спомня, че през 2013 г. в един от националните вестници се появила статия, поставяща под въпрос с каква цел всъщност се е появила инициативата и няма ли в нея някаква зла умисъл. По това време в Москва местният координатор Николай Земцов организира първото шествие, преминало без голям интерес. През есента на същата 2013 г. координаторите от 12 района решават все пак да създадат неправителствена организация, за да имат формален повод да бъдат приети от консервативните и подозрителни чиновници. Земцов предложил да привличат и финансиране на шествието в столицата, което му било отказано, а няколко месеца по-късно той е изключен от томския \"Безсмъртен полк\" като координатор заради системно нарушаване устава на движението. Пътищата му повече не се пресичат с основателите. Земцов обаче продължава да развива движението в Москва с подкрепата на московските и федералните власти, президентски грантове, денонощна гореща линия... Сега той твърди, че през 2015 г. вече е успял да привлече в шествия около 12 милиона руснаци. Защото е извън контрола на властта \"Тогава стана ясно, че движение, способно да събере милиони хора, ще бъде превзето от властите\", спомня си Игор Дмитриев. Спомените му от 2015 г. са, че на повечето места шествията на 9 май действително са преминавали като гражданска инициатива, а властите са поддържали реда, осигурявали са медицински пунктове и т.н. Но след като начело на московската колона застава Владимир Путин, в министерството на правосъдието е регистрирано общоруско обществено гражданско-политическо движение \"Безсмъртният полк на Русия\", начело със същия Николай Земцов и актьора Василий Лановой като публично лице. Мучник коментира, че властта е опитала да преформатира инициативата, както ѝ е удобно, \"и я опошли до степен, каквато само тя може да постига\". \"В момента, в който гражданската инициатива влече в пространство, което властта възнамерява да контролира - а историческата политика у нас е област на пълен държавен контрол - не може подобна инициатива да съществува без компромиси.\" Да оспорваме по правен път новата регистрация би било глупаво, все едно да се изправим срещу Левиатан, допълва Дмитриев. Разгромяването на ТВ2 През същата 2015 г. телевизия ТВ2 е закрита при съмнителни обстоятелства. На 19 април 2014 г. заради авария в предаващите кабели каналът изчезва от ефир, но продължава да присъства в интернет. На 15 май от \"Роскомнадзор\" ги уведомяват, че от месец не излъчват и това не е позволено според издадения лиценз. През юни проблемът най-после е отстранен, но в края на 2014 г. регулаторът заявява, че има нещо нередно в издадения лиценз, а регионалният телевизионен център отказва да продължи договора за ретранслация. По това време напрежението около ТВ2 расте заради интервю на областния губернатор Сергей Жвачкин, който на 24 ноември казва, че на когото не му харесва как са почистени улиците от снега, \"да заминава на юг\". Но Мучник твърди, че е виждал докладна записка от Кремъл, в която като причина се посочва именно връзката с \"Безсмъртният полк\" и това, че \"хора от нашата телекомпания несанкционирано са се месили в историческата памет\". На историята не може да се гледа \"отдолу\" Той споделя, че доброволческата организация поддържа сайта си с дарения от държавата, \"но би било добре тя да си остане просто едно народно движение\". \"Властта и гражданското общество трябва да имат комуникация помежду си, но в Русия тя е преди всичко имитация, защото няма обратна връзка.\" Опитите да се погледне на историята на войната не отгоре, а отдолу, в един момент започнаха да се разглеждат от държавата като нещо опасно за нея и тя реши да го превърне в нещо привично и контролируемо, коментира \"Ведомости\". \"Всяка форма на гражданско общество е враждебна на държавата на ниво съдържание\", обяснява политологът Станислав Белковски. \"Например акцията \"Георгиевска лентичка\" беше нелоша гражданска инициатива, но се изроди в регулирана, регламентирана схема за експлоатиране на лентичките като част от държавната митология и дори създателите ѝ се отрекоха от нея.\" Доброволческият полк си поставя за цел на първо място да обединява хора от различни националности, религии и политически убеждения. Плановете на казионния \"Безсмъртният полк на Русия\" е да организира шествия, да помага за издирването на загинали във войната, да продуцира и популяризира исторически филми, да развива международен културен туризъм и да поддържа младежки образователни проекти. Въпреки това днес на сайта на народното движение са публикувани над 400 хиляди лични истории на участници във войната. На този на \"Безсмъртният полк на Русия\" те са 200 000.", "date": "2018.05.09", "title": "Как и защо в Русия държавата превзе гражданската инициатива \"Безсмъртният полк\""}
{"url": "https://www.dnevnik.bg/video/2018/05/09/3175850_video_rok_zvezdata_koiato_podkrepi_noviia_premier_na/", "text": "Роденият в Бейрут Серж Танкян, най-известен като лице на групата System of a Down, беше сред гостите на сцената в чест на Никол Пашинян - опозиционера, който стана премиер на Армения. Той подкрепи Пашинян  преди избора в парламента  и каза пред радио \"Свободна Европа\", че е \"много развълнуван\" и вижда \"една много положителна Армения\". \"Това е наистина уникално, не се случва всеки ден\", каза Танкян пред Би Би Си. Според него \"промяната назряваше от години... и беше започната от младите, много по-непочтителни към полицията и правилата ѝ.\" \"Революция без един куршум, без нито един загинал, само за няколко седмици, пълен поврат и липса на битка между Изтока и Запада. Кажете ми къде се е случило.\" На площад в Ереван Танкян, който има арменски корени, изпя популярна в страната песен и благодари на Пашинян и поддръжниците му за \"мирната революция\". По време на събитието Пашинян носеше костюм, след като няколко седмици водеше демонстрациите с камуфлажна тениска, раница и шапка, които за него бяха сред доказателствата, че ще бъде \"премиер от народа\".", "date": "2018.05.09", "title": "Видео: Рок звездата която подкрепи новия премиер на Армения"}
{"url": "https://www.dnevnik.bg/bulgaria/2018/05/09/3175879_firmata_moje_da_zabavi_vnoski_za_treta_pensiia_na/", "text": "Ако работодател осигурява своите служители във фонд за допълнително доброволно пенсионно осигуряване (т. нар. трета пенсия), то той трябва да прави такива вноски и за всеки новоназначен служител най-късно шест месеца след постъпването му. Това записаха депутатите при промени на първо четене в Кодекса за социално осигуряване. Досега в закона нямаше записан срок, а изменението е свързано с европейска директива за въвеждане на правила, улесняващи упражняването на правото на работниците на свободно движение между държавите членки чрез намаляване на препятствията, създадени от някои разпоредби, отнасящи се до определени схеми за допълнително пенсионно осигуряване. Със законопроекта се предлага и нормативно определеният максимален срок на изчакване да е до 6 месеца, след изтичането на който работодателите са длъжни, ако осигуряват останалите си работници и служители, да започнат да правят вноски във фонд за допълнително доброволно пенсионно осигуряване или фонд за допълнително доброволно пенсионно осигуряване по професионални схеми и за новоназначения работник. В действащите разпоредби на КСО няма законоустановен изчаквателен период, което създава възможност работодателите за необосновано дълги периоди да не осигуряват новопостъпилите си служители във фондовете за допълнително доброволно пенсионно осигуряване, пише в мотивите си Министерският съвет, вносител на измененията.", "date": "2018.05.09", "title": "Фирмата може да забави вноски за трета пенсия на новоназначен до 6 месеца"}
{"url": "https://www.dnevnik.bg/sviat/2018/05/09/3175874_iranci_sa_zaginali_pri_poslednite_vuzdushni_udari_krai/", "text": "Най-малко 15 души, сред тях осем ирански граждани, са загинали при атаката срещу военни обекти, използвани от ислямската република южно от Дамаск. Това обяви Сирийският център за наблюдение на човешките права часове след като сирийски и израелски медии съобщиха за нови въздушни удари в Сирия. Информацията все още няма официално потвърждение но центърът, който от години следи конфликта, е сред малкото източници за информацията на терен и за сраженията в сирийската гражданска война. Центърът също така определи атаката като \"израелска\", след като снощи Дамаск обвини военновъздушните сили на Израел за ракети, изстреляни срещу цели край столицата. Малко преди това \"Ройтерс\" и местни издания съобщаваха за експлозии, дочути от столицата. Повишена готовност Сред загиналите в оръжеен склад има членове на Революционната гвардия на Иран и представители на други шиитски милиции, продължава центърът.  Преди месец при атака , която представители на Съединените щати, Русия и Сирия свързаха с Израел,  загинаха седем иранци . Израелските въоръжени сили не са коментирали информацията. Минути след решението на американския президент Доналд Тръмп  да изтегли Съединените щати  от споразумението за ядрената програма на Иран обаче страната приведе армията си в състояние на \"повишена готовност\" заради възможността за конфликт с ирански сили, разположени от другата страна на границата със Сирия. Според Израел е засечена \"необичайна иранска дейност\" в района на Голанските възвишения, част от които Израел окупира през войната от 1967 г. Армията нареди и отваряне на бомбоубежищата (за пръв път от началото на войната в Сирия) в района и предупреди, че е готова за \"суров отговор\" на всяко \"агресивно действие\" на Иран. Западни разузнавателни източници вече са заявявали за Би Би Си, че иранската армия е изградила помещение за своите нужди в сирийски военен обект край Кисуа - градче на около 13 км южно от Дамаск.", "date": "2018.05.09", "title": "Иранци са загинали при последните въздушни удари край Дамаск, съобщиха активисти"}
{"url": "https://www.dnevnik.bg/photos/snimka_na_denia/2018/05/09/3175882_snimka_na_denia_vosuchnata_megan_markul/", "text": "Восъчна фигура на Меган Маркъл бе представена в музея \"Мадам Тюсо\" в Лондон 10 дни преди  , предаде \"Ройтерс\".", "date": "2018.05.09", "title": "Снимка на деня: Восъчната Меган Маркъл"}
{"url": "https://www.dnevnik.bg/detski_dnevnik/2018/05/09/3175913_bolnica_sheinovo_poluchi_v_darenie_spalni_chuvalcheta/", "text": "Специално създадени спални чувалчета замениха традиционните завивки на децата в столичната АГ болница \"Шейново\". Те са подарък за неонатологичното отделение на болницата като част от националната информационна кампания за безопасен сън на бебето, започнала по инициатива на марката  детски дрешки Angel Baby , съобщи БНР. Кампанията ще информира родителите за съвременните правила и препоръки за безопасност по време на сън с цел минимизиране на риска от синдрома на внезапната детска смърт. Смъртността на децата до 1 година в България е почти 2 пъти по-висока от средната за Европейския съюз (6.5 спрямо 3.5 деца на 1000 по данни на Евростат), като най-застрашени са децата между 4 и 6 месеца. Подобни информационни кампании са част от политиката на много държави в света. Започнала в Германия през 1990 година, инициативата води до забележителни резултати – смъртността на децата до 1 година спада от 1283 в началото на 127 деца през 2015 година.", "date": "2018.05.09", "title": "Болница \"Шейново\" получи в дарение спални чувалчета"}
{"url": "https://www.dnevnik.bg/biznes/2018/05/09/3175908_dogovorite_za_arenda_na_nivi_shte_se_registrirat/", "text": "Парламентът прие окончателни промени в Закона за собствеността и ползването на земеделските земи, с които се въвежда изискването договорите за аренда да минават нотариална заверка и да се регистрират в общинските служби по земеделие. С измененията се въвежда изискването земеделска земя да може да се отдава под наем от собственика или от упълномощено от него лице, което притежава права върху земеделската земя, включващи в съдържанието си правомощия да ползва или да управлява земята, предоставено от собственик или упълномощено лице. За удостоверяване на съдържанието и подписите на страните по писмени договори за аренда и за наем на земеделски земи се събира нотариална такса, независимо от материалния интерес или изразходваното време. Депутатите записаха, че таксата ще е 10 лв. като в срок от два месеца тарифите по закона за нотариусите трябва д абъдат приведени в съответствие с този закон. Договори за наем на земеделска земя, както и договори за аренда, ще се регистрират в общинската служба по земеделие. Законът регламентира и случаите, когато един и същи имот е представен за регистриране с повече от един договор за наем или за аренда на земеделска земя. В този случай общинската служба по земеделие ще регистрира договора, вписан в службата по вписвания с най-ранна дата и вписаният договор при представяне за регистриране на вписан и невписан договор.", "date": "2018.05.09", "title": "Договорите за аренда на ниви ще се регистрират"}
{"url": "https://www.dnevnik.bg/evropa/zemedelie/2018/05/09/3175898_zakonoproekt_predvijda_ljubitelite_ribari_da_durjat/", "text": "Да бъдат въведени изпити за любителски риболов и да се криминализира бракониерството. Това са двете основни промени, разписани в проектозакон за рибарството и аквакултурите, внесен от депутати от ГЕРБ преди празниците. Идеята е да се разширят и правомощията на контролните органи, съобщава capital.bg. Поправките в закона, чиито вносители са Иван Миховски и още шестима депутати от ГЕРБ, са насочени както към любителския, така и към стопанския риболов в страната. Миховски анонсира промените в края на април, когато съобщи пред журналисти, че те идват след серия обсъждания с неправителствени организации, спортни клубове по риболов и любители рибари. Сега в текстовете е заложено, че хората, които ловят риба като свое хоби, ще трябва да се явяват еднократно на \"тестови изпит за правоспособност\" преди да се сдобият с любителски риболовен билет. Предвидено е конкретните условия за провеждането на изпитите да се определят от наредба на земеделското министерство според внесените поправки. В мотивите си вносителите посочват, че задължението ще бъде за \"притежаване на общи познания при осъществяването на любителски риболов\". \"Чести са случаите, в които нарушители се позовават на незнание не само на закона за рибарството и аквакултурите, но и на елементарни изисквания за съхранение и опазване на рибните ресурси и околната среда\", е посочено още в мотивите. Според информацията на capital.bg броят на любителите рибари е между 350 и 400 хил. души, ако се съди по различни съобщения в медиите през последните години за продадените билети. Предвижда се още риболовните магазини, които продават билети за любителски риболов, да отделят 5% от приходите си от тях за зарибяване на водоемите, предназначени за този вид хоби. В законопроекта са заложени и текстове, предвиждащи криминализиране на нелегалния риболов, за което от години настояват различни неправителствени организации в сектора, като за различните нарушения се предвиждат санкции до шест месеца, една година или от 1 до 3 години затвор. Най-тежката санкция ще се прилага в случаите, когато деянието е извършено от група, повторно, в съучастие със служители на рибарската агенция или когато е в големи размери, е заложено в бракониерството. Идея за криминализация на бракониерството имат още и от \"Обединени патриоти\", които през февруари предложиха поправки в Наказателния кодекс, според които при повторно извършване на престъплението се налага санкция лишаване от свобода две години. Този законопроект все още не е разглеждан на първо четене в парламентарните комисии. По данни на ГЕРБ, представени в края на април, за последните три години са  иззети от бракониери  над 456 000 м мрежи. ", "date": "2018.05.09", "title": "Законопроект предвижда любителите рибари да държат изпит"}
{"url": "https://www.dnevnik.bg/sport/2018/05/09/3175861_blizo_1500_dushi_shte_uchastvat_v_polumaratona_v_sofiia/", "text": "Близо 1500 състезатели са заявили участие за \"Кауфланд София полумаратон\", обявиха организаторите от спортен клуб \"Бегач\". Регистрацията за първия самостоятелен полумаратон в столицата е отворена до петък, а надпреварата ще се проведе в неделя (13 май) от 9.00 часа. Освен дистанцията от 21.1 км събитието включва и бягания по 5 и 10 км. Стартът и финалът ще са на площад \"Св. Александър Невски\", а трасето преминава предимно в района на Борисовата градина и някои централни части на града. От \"Бегач\" напомнят, че дисциплините са подходящи както за опитни бегачи, така и за начинаещи. За всички участници на 21.1 км са предвидени тениска за бягане и допълнителни награди. Всеки успешно завършил състезател ще получи медал. В програмата влиза и състезанието RUN 4 EU – инициатива на представителството на Европейската комисия в България. В него могат да се включат ученици от цялата страна. Съревнованието между тях е на индивидуален (600 м, 5 км и 10 км) или групов принцип. Отборите имат възможност да изминат цялото трасе на полумаратона в щафета по 5 км. Стартовете на RUN 4 EU на площад \"Св. Александър Невски\" ще се проведат между 9.00 и 9.30 ч. Състезанието е безплатно, като всеки регистриран ученик ще получи тениска преди старта, както и медал след финала. След ученическото състезание програмата на 13 май ще продължи с лекоатлетически игри. Те ще са с отворен достъп и ще се водят от сертифицирани инструктори.", "date": "2018.05.09", "title": "Близо 1500 души ще участват в полумаратона в София"}
{"url": "https://www.dnevnik.bg/bulgaria/2018/05/09/3175827_bnt_uvolni_glavniia_si_producent_i_suzdatel_na/", "text": "Главният продуцент \"Вътрешна продукция\" на БНТ Роберт Ковачев е съкратен от обществената телевизия, считано от днес. Потърсен от \"Дневник\", Ковачев уточни, че е разбрал с получаването на документите вчера и засега няма обратна връзка за причината, която не се изисква писмено по съответния член на трудовия кодекс. Като дългогодишен служител на БНТ и впоследствие главен продуцент Ковачев е участвал в създаването на повечето предавания, с които телевизията е позната в момента - от културните \"Денят започва с култура\", \"История.бг\" и \"Вяра и общество\" до публицистичното \"Референдум\", за което като създател има и авторски права. В момента не е ясно какво ще се случи с предаването до обновяването на програмната схема на БНТ, което би трябвало да се случи през есента. \"Дневник\" изпрати въпроси до БНТ, след като не успя да се свърже с Константин Каменаров, който е генерален директор на телевизията от есента. Пред \"Медиапул\" Каменаров е заявил, че решението е с цел \"оптимизиране на работата\" и е взето от управителния съвет. Каменаров го председателства, а по негово предложение влязоха Валери Запрянов, Василена Матакева, Зина Трифонова и Антон Андонов. По-късно в официален отговор до \"Дневник\" от телевизията заявиха, че са в правото си да сменят кадри и не са изключени и други промени. (Пълната им позиция четете  тук. ) Главният продуцент: Отдавна имаме разминавания от етичен и професионален характер Запитан за причините, Ковачев подчерта, че новото ръководство е в правото си да сменя кадри, но като служител на телевизията от 24 години е помолил за лично обяснение от генералния директор. Засега няма отговор. Емил Кошлуков, който като програмен директор е с пряко отношение към форматите в БНТ, отрекъл да има общо с решението на управителния съвет. \"Което поставя въпроса какви са функциите на програмния директор. Освен да става дума за структурна реформа, която се пази в тайна\", коментира Ковачев По думите му комуникацията между ръководството и екипите в БНТ е силно ограничена, а продуцентски съвети няма от месеци. \"Отдавна виждам, че имаме разминавания, които не са от личен, а от етичен и професионален характер\", заяви той. През януари, когато екипът на предаването \"Денят започва с култура\"  обвини Емил Кошлуков в намеса,  съветът на дирекция \"Информация\" поиска и получи на думи гаранцията на ръководството, че  ще спазва журналистическите стандарти . Имаше и слухове за опити за вмешателство в дневния ред на \"Референдум\". \"Не са без основание\", лаконично коментира Ковачев. \"Дневник\" запита обществената телевизия с какви мотиви е сменен директорът на \"Вътрешна телевизионна продукция\" и по чия инициатива, какво ще се случи с \"Референдум\" и има ли намеса в работата на екипите на това и други предавания. ", "date": "2018.05.09", "title": "БНТ освободи главния си продуцент и създател на предаването \"Референдум\""}
{"url": "https://www.dnevnik.bg/zelen/2018/05/09/3175934_stroitelstvo_vurhu_djuni_e_zalegnalo_v_proektoplana_na/", "text": "Строителство върху бели и сиви дюни в нарушение на закона, проблеми с биоразнообразието в защитена зона \"Странджа\", както и трудности за местния туристически бизнес са залегнали в  проекта за общ устройствен план на община Царево . Това са част от оценките в отрицателното становище на коалиция \"За да остане природа в България\" по доклада за оценка на степента на въздействие и съвместимост на проекта с с местата от европейската екологична мрежа \"Натура 2000\". Становището беше внесено в края на миналата седмица в Министерството на околната среда и водите. След като бъдат разгледани писмените позиции на заинтересованите страни, от ековедомството трябва да организират обществени консултации. Бъдещето на дюните край село Лозенец Планът предвижда урбанизация, строителство, промяна на предназначението върху подвижни (бели) дюни, неподвижни дюни с тревна растителност (сиви дюни) и облесени дюни в имоти, картирани в специализираните карти на агенцията по кадастъра на дюните в землището на село Лозенец. От екокоалицията подчертават, че това става в нарушение на чл. 17а на Закона за устройство на черноморското крайбрежие. \"Виа Понтика\" на пътя на урбанизацията Докладът показва редица зони за потенциално застрояване, които представляват проблем както за биоразнообразието, опазвано в защитена зона \"Странджа\". Зоната съвпада с едноименния природен парк. Трудности ще има и за местния туристически бизнес, пише в становището на природозащитните организации.  За биоразнообразието най-сериозният проблем е предвидената урбанизация на земеделски земи и горски територии в крайбрежната част на защитената зона. Те са място за почивка при миграцията на втория по значимост миграционен път в Европа \"Виа Понтика\" и местообитание за редица видове бозайници, птици, влечуги и земноводни, както и ценни растителни видове, отбелязват еколозите. Докладът според експертите от коалицията не е оценил редица въздействия като заустването на води в Черно море, разполагането на преместваеми обекти по плажа, светлинното замърсяване. Заменките в село Лозенец Планът, в нарушение на Закона за горите, предвижда урбанизация на горски имоти, придобити чрез замяна с държавни имоти в землището на село Лозенец, отбелязват още природозащитниците. Биокоридор с голямо видово богатство От екокоалицията обръщат внимание и на това, че Южното черноморско крайбрежие е един от трите основни биокоридора за проникване на средиземноморски видове животни в страната. Районът е най-тесният, ограничен, от една страна, от Черно море и, от друга, от горските местообитания в Странджа. В тази тясна ивица е концентрирано значително видово богатство и е едно от най-значимите важни места за редки растителни съобщества, растения и животни в България. Според оценката на екологичните организации в доклада експертите, които са го изготвили, изобщо не са оценили значимостта на тези крайбрежни територии, а са оценявали загубата на площи единствено на ниво зона, която е с голяма площ, и оттам засегнатите проценти изглеждат ниски. И обичайните проблеми на българското Черноморие  Природозащитниците прогнозират, че застрояването ще възпроизведе проблемите в други части на българското Черноморие - свръхпредлагане на легла, загуба на бизнес за местните хора, замърсяване на морската акватория и брега и подлагане на изпитание на цялата обслужваща местното население инфраструктура - вода, ток, канализация, проблеми със сигурността поради многократно увеличения трафик на хора, които в пъти превъзхождат по брой местното население. В представената за обществени консултации информация липсват съществени части от проекта за общ устройствен план на община Царево, които са задължителни по закон и задания, се отбелязва още в отрицателната оценка. Липсващата текстова и картна информация не позволяват обществеността да се запознае с изисканите от закона пределно допустими рекреационни капацитети на курортите, ваканционните селища и вилните зони. В картния материал липсват и задължителните елементи на новопредвидената транспортна техническа инфраструктура.", "date": "2018.05.09", "title": "Строителство върху дюни се предвижда в проектоплана на Царево, предупреждават от екокоалицията"}
{"url": "https://www.dnevnik.bg/biznes/2018/05/09/3175938_durjavata_pozvoli_na_firmite_da_sustaviat_e-dosieta_za/", "text": "Работодателите вече могат да съхраняват документите, свързани с работата на служителите им, в електронен вид, а не непременно на хартия. Това ще е възможно след като днес правителството одобри наредбата за това. Възможността е предвидена в Кодекса на труда още в началото на 2017 г., но липсата на наредба досега затрудняваше прилагането на разпоредбата. Нормативната уредба е пожелателна и не задължава фирмите да съхраняват документите само в електронен вид. Онези, които го правят обаче, ще трябва да се придържат към определени правила. Документите, създавани от работодателя, задължително ще се подписват с квалифициран електронен подпис. Изисква се информационните системи на работодателя да не позволяват случайно или незаконно унищожаване на документи и данни и да не се допуска неправомерен достъп, изменение или разпространение на личните данни на работниците и служителите. За размяна на електронни документи между работодателя и работника ще се изисква изрично съгласие на работника или служителя, като то може да бъде оттеглено по всяко време. Изпращането и получаването на електронните документи ще се извършва чрез услуга за електронна препоръчана поща, предоставяща възможност за доказване на връчването на всяко съобщение. Всички разходи за размяна на електронните документи ще са за сметка на работодателя. Запазва се възможността документите в трудовото досие да се създават на хартия, като се гарантира, че работниците и служителите могат да подават документи на хартиен носител при изградена информационна система на работодателя. Наредбата засяга 214 хил. работодатели и 2.4 млн. работници. Според оценката на въздействие работодателите ще се натоварят с допълнителни разходи за изграждане на нови информационни системи или промяна на съществуващи, така че да отговарят на стандартите за сигурността на информацията, както и за покупка и поддържане на квалифициран електронен подпис. Цената на услугата от регистрираните в Комисията за регулиране на съобщенията доставчици за юридическите лица е средно 60 лева, а на физическо лице - 12 лева. Квалифицираният електронен подпис и сега се ползва от предприятия, които подават документи по Закона за данъка върху добавената стойност и уведомления за трудови договори, така че за тях няма да има допълнителни разходи за тази услуга.", "date": "2018.05.09", "title": "Държавата позволи на фирмите да съставят е-досиета за служителите си"}
{"url": "https://www.dnevnik.bg/sviat/2018/05/09/3175910_juber_i_nasa_shte_rabotiat_po_proekt_za_letiashti/", "text": "Компанията за транспортни услуги \"Юбер\" (Uber) подписа споразумение с американската космическа агенцияю НАСА за разработка на летящи превозни средства за \"градска въздушна мобилност\", включително дронове за доставка на стоки, предадоха \"Асошиейтед прес\" и БТА. Това съобщи НАСА в момент, когато в Лос Анжелис се провежда среща на високо равнище на ръководители на компании в технологичния и транспортния сектор, които обсъждат бъдещето на градската авиация.  Това е второто споразумение на НАСА с  \"Юбер\" за разработка на концептуални модели и технологии за градска въздушна мобилност, уточнява \"Ройтерс\" (първото беше подписано миналата година и беше само за безпилотни устройства). Целта е да се разработи сигурна и ефикасна система за бъдещия транспорт в гъсто населени райони. Летателните средства не бива да пречат на националните авиодиспечери и да не са прекалено шумни. Дроновете за доставка на стоки и пътническите въздушни таксита отлитат и кацат вертикално. Те няма да се проектират от самата компания \"Юбер\". Компанията обаче сключва партньорства с производители, компании, които разработват батерии и други, които може да направят възможно поръчването на летящо такси с \"Юбер\". В Лос Анжелис \"Юбер\" представи как биха изглеждали бъдещите летящи таксита - полудронове, полухеликоптери с футуристични линии, информира Франс прес. Това са прототипи, които още не съществуват, уточни Ерик Алисън, директор на програмите за летящи таксита \"Юбер еливейт\" (Uber Elevate) на компанията \"Юбер еър\" (Uber Air). Компанията гледа на тези машини като на възможно решение за отпушване на движението в мегаполиси като Лос Анжелис, известен с адските си задръствания. Точно както небостъргачите облекчиха струпването на жилищни и търговски площи на земята, \"Юбер еър\" иска да издигне градския транспорт в небесата, подчерта Никхил Гоел, директор на авиационните продукти на \"Юбер еливейт\". Миналата година \"Юбер\" обяви, че има за цел през 2020 г. да започне демонстрационни полети в Лос Анжелис, а през 2023 година да пусне първите пътнически полети, достъпни чрез приложения - точно както е при наемането на автомобили с шофьор. На първо време машините ще имат пилот, но с времето могат да станат безпилотни.  \"Самолетите са изцяло електрически, летят със скорост между 240 и 320 км/ч и могат да изминат 96 км с едно зареждане\", обясни Гоел. Целта е да се разработят дронове с две до четири места, които излитат и кацат вертикално, но по-евтини и по-малко шумни. Според оперативния директор на продуктите Джеф Холдън пречки ще има главно от гледна точка на регламентите и организацията на въздушното пространство, отколкото по научни причини, защото \"технологията вече съществува днес\". Източник на \"Ройтерс\" в компанията пък уточнява, че тя е готова на сътрудничество с авиационните власти в САЩ и Европа.  Ръководителят на \"Тесла\" (Tesla) Илон Мъск - другият гигант в транспортните технологии от Силициевата долина - е избрал тъкмо обратното решение за избягване на уличните задръствания и работи по система от подземни совалки. /БТА", "date": "2018.05.09", "title": "\"Юбер\" и НАСА ще работят по проект за \"летящи таксита\" (видео)"}
{"url": "https://www.dnevnik.bg/sport/2018/05/09/3175849_dani_alvesh_specheli_38-i_trofei_v_karierata_si_i_se/", "text": "ПСЖ  спечели Купата на Франция за четвърта поредна година , но не това беше главното в сряда вечер в Париж. Победата с 2:0 над третодивизионния \"Ербие\" остана на втори план, след като защитникът на френския шампион Дани Алвеш спечели 38-ия трофей в своята кариера. Бразилският ветеран, който подписа с ПСЖ в началото на сезона, помогна за спечелването на всички възможни купи във френския футбол. Едва за трети път в историята си парижани триумфираха с титлата, Купата на лигата и Купата на Франция. В началото на сезона ПСЖ спечели и Суперкупата на Франция, която се нарича Трофеят на шампионите, а при успеха над \"Монако\" с 2:1 именно Алвеш беше избран за №1. От действащите футболисти никой не е печелил 38, колкото достигна 35-годишният защитник. Преди началото на сезона той беше с една купа по-малко от своя сънародник Максуел (35), който обаче сложи край на кариерата си. Алвеш вече има 38, а освен това ще продължи да играе за ПСЖ, след като има договор до края на сезон 2018-2019. \"Въобще не мисля за спиране, защото се чувствам добре. Наслаждавам се на играта, доволен съм от това, което правя, и виждам, че още се справям. Колко ще печеля не мога да кажа. Щастлив съм, че съм играл в големи отбори и продължавам да го правя\", каза Алвеш след мача. Алвеш спечели голяма част от своите отличия с \"Барселона\", където игра между 2008 и 2016 г. С екипа на каталунците бразилецът триумфира с 23 купи. Пет спечели със \"Севиля\", четири засега с ПСЖ, два трофея има с \"Ювентус\" и един с \"Бахия\" в своята родина. В кариерата си Алвеш има и три купи с Бразилия. В някои класации защитникът е с 39, но световната титла за младежи, спечелена през 2003 г., не се счита за трофей в мъжкия футбол. Абсолютният рекорд се държи от египтянина Хосам Хасан, който печели забележителните 41 трофея между 1984 и 2006 г. Нападателят, считан за един от най-великите африкански футболисти го постига с отборите на \"Ахли\", \"Аин\", \"Замалек\" и националния тим на Египет. От активните футболисти зад Алвеш е бившият му съотборник  Андрес Иниеста  с 35. Халфът има 32 с \"Барселона\", както и три купи с националния тим на Испания. Следват Лионел Меси (33 с \"Барселона\" и Аржентина) и  Златан Ибрахимович  (33 с \"Аякс\", \"Интер\", \"Барселона\", \"Милан\", ПСЖ и \"Манчестър юнайтед\").", "date": "2018.05.09", "title": "Дани Алвеш спечели 38-и трофей в кариерата си и се доближи до рекорда във футбола"}
{"url": "https://www.dnevnik.bg/bulgaria/2018/05/09/3175941_ot_uchebnata_2019-2020_godina_otpada_zadochnoto/", "text": "Отпадане на задочната форма на обучение, въвеждане на допълнителни хорариуми за определени дисциплини и откриване на специализирани магистърски програми. Тези промени са предвидени в приетата от правителството днес наредба за единните държавни изисквания за придобиване на висше образование по специалността \"Право\" и професионална квалификация \"юрист\". Тя ще влезе в сила от учебната 2019-2020 година, съобщиха от пресслужбата на Министерския съвет. Протичащият в момента  процес на преструктуриране на учебния процес  във всички юридически факултети е причина за приетото решение от Министерския съвет, се уточнява в съобщението. Новият срок ще даде достатъчно време висшите училища да се подготвят и при необходимост да променят учебните си програми, за да са в съответствие с новите изисквания. Националната агенция за оценяване и акредитация също ще може да актуализира критериите за оценяване и акредитация на специалността \"Право\". Ще се създадат и необходимите условия за оценка и акредитация на специализирани магистърски програми по професионалното направление. Удължаването на срока ще позволи и на Министерството на правосъдието да сформира работна група, която да прегледа нормативната уредба в сферата на обучението по специалността от регулираните професии \"Право\", пише още в съобщението. Министерството на правосъдието (МП) все още няма позиция дали ще защитава премахването на задочното обучение по право, или напротив - ще го възстанови. Тепърва по темата ще бъдат ангажирани експерти, които да изготвят анализ, а решението на проблема се отлага с поредното отлагане на влизането в сила на новата наредба за изискванията към юридическото образование, отбеляза  \"Капитал\"  в началото на април. Това става известно от отговор на МР на въпрос на \"Капитал\" за тяхната позиция по решението на Комисията за защита от дискриминация (КЗД), че премахването на задочното обучение по право е дискриминационно. На въпроса на \"Капитал\" какво ще предприемат от ведомството отговарят неопределено: \"След заседание на работната група, създадена със заповед на министъра на правосъдието, имаща за цел да извърши мониторинг и анализ на прилагането на Наредбата за единните държавни изисквания за придобиване на висше образование по специалността \"право\" и професионална квалификация \"юрист\", проведено на 15 март 2018 г., бяха установени редица проблеми, които биха възникнали при прилагането на наредбата за учебната 2018/2019 година. След като се запозна с работата на групата, на 21.03.2018 г. министърът на правосъдието Цецка Цачева изпрати писмо до министъра на образованието и науката Красимир Вълчев, с което иска да бъдат предприети действия по отлагане на влизането в сила на наредбата. Това ще даде възможност спорните моменти в нея да бъдат изчистени след обстоен анализ на експерти от Министерство на образованието и науката, Министерство на правосъдието и Национална агенция за оценяване и акредитация.\" Това е вторият сериозен конфликт с новата наредба, който практически се появява преди тя още за влезе в действие за новата учебна година. През лятото на миналата година  вече веднъж бе удължавано действието на предишната наредба, за да се избегне правният вакуум  от неясно формулираните текстове, отбелязва \"Капитал\".", "date": "2018.05.09", "title": "От учебната 2019-2020 година отпада задочното обучение по право"}
{"url": "https://www.dnevnik.bg/sport/2018/05/09/3175925_pravitelstvoto_utvurdi_memorandum_za_sporten_obmen_s/", "text": "Българското правителство утвърди меморандум за разбирателство с Катар в областта на младежта и спорта. Той беше  подписан през март, когато емирът на Катар Тамим бин Хамад ал Тани  направи първото си посещение в България. Шейх Ал Тани беше в България по покана на президента Румен Радев. Част от обиколката му включваше среща с президента на Българския футболен съюз (БФС) Борислав Михайлов. Михайлов се похвали тогава, че емирът на Катар е останал с \"прекрасни впечатления от условията в нашата база в Бояна\" и тя \"може да осигури отличен престой\" на отбори от емирството. Шейх Ал Тани е собственик на испанския \"Малага\" и се занимава активно с организацията на световното първенство по футбол през 2022 г. Основните сфери на сътрудничество в меморандума са свързани с \"осъществяване на обмен на информация и мнения по въпроси, отнасящи се до младежта и спорта, размяна на покани за участие в срещи и други форуми и насърчаване на обмена на делегации, треньори, младежи, специалисти и ръководители в областта на младежта и спорта\". От Министерския съвет заявиха още, че областите на сътрудничество обхващат всички сфери на спорта - масовия спорт, спорта за хора с увреждания, спорта за високи постижения, спортната медицина, антидопинговата дейност, младежките политики, разработването и изпълнението на проекти в сферата на младежта, спортни лагери, управление и поддръжка на спортни съоръжения и др. Меморандумът предвижда учредяването на смесена комисия, която да координира и контролира изпълнението му.", "date": "2018.05.09", "title": "Правителството утвърди меморандум за спортен обмен с Катар"}
{"url": "https://www.dnevnik.bg/biznes/2018/05/09/3175971_hub_balkan_i_oshte_8_obekta_veche_sa_ot_nacionalno/", "text": "Разширението на газопреносната инфраструктура на \"Булгартрансгаз\" ЕАД в участъка от българско-турската граница до българско-сръбската граница ще се постигне сигурност на доставките на природен газ както за нашата страна, така и за съседните балкански държави и региона, откриване на допълнителни висококвалифицирани работни места, затвърждаване на ролята на България като транзитна страна в региона и ЕС. Проектите за изграждане на преносни газопроводи до Панагюрище и Пирдоп, до Свищов, както и до Банско и Разлог се финансират по линия на Международния фонд \"Козлодуй\", администриран от Европейската банка за възстановяване и развитие. Проектът за модернизация на трите компресорни станции \"Лозенец\", \"Петрич\" и \"Ихтиман\" е част от дейностите, които се финансират по линия на Механизма за свързване на Европа. Модернизацията на компресорните станции предвижда интегриране на 4 нискоемисионни турбинни газокомпресорни агрегата, като в компресорна станция \"Лозенец\" ще бъдат интегрирани два агрегата. С реализацията на проекта компресорните станции ще отговарят на най-високите европейски екологични изисквания. С рехабилитацията на участъци от северния полупръстен Беглеж – Дерманци - Батулци – Калугерово и Вълчи дол - Преселка ще бъде гарантирана надеждността на съоръженията и ще бъде осигурен проектният капацитет за пренос на природен газ. Изпълнението на всички обекти е включено в десетгодишния план за развитие на мрежите на \"Булгартрансгаз\" ЕАД за периода 2017-2026 г., одобрен от Комисията за енергийно и водно регулиране на 1 август 2017 г.", "date": "2018.05.09", "title": "Хъб \"Балкан\" и още 8 обекта вече са от национално значение"}
{"url": "https://www.dnevnik.bg/video/2018/05/09/3175922_video_bezsmurtniia_polk/", "text": "Около 500 души отбелязаха 9 май – Денят на победата над хитлеристка Германия, с шествие от Паметника на незнайния войн до Паметника на съветската армия в София. Към 9.15 часа сутринта колоната на \"Безсмъртния полк\" вече беше строена под руски, български и съветски знамена. Много от участниците държаха плакати с портрети на загинали във Втората световна война руснаци, както и на български партизани или фронтоваци. Шествието започна под звуците на песента \"Альоша\". Колоната беше водена от младежи в сини униформи, ръководени от мъж с офицерски пагони и нашивка на ръкава с надпис \"Сибирское казачье войско\". В средата на колоната пък беше разпънат в хоризонтално положение голям руски флаг, носен от българския клуб \"Нощните вълци\" и предводителя им Денчо Златанов. Имаше и деца и девойки, облечени в съветските летни униформи. В шествието се развя знамето и на непризнатата от никого сепаратистка Донецка народна република и портрети на загинали в Донбас. Повече за шествието може да  прочетете тук.", "date": "2018.05.09", "title": "Видео: Безсмъртният полк в София"}
{"url": "https://www.dnevnik.bg/sport/2018/05/09/3175887_arjentina_shte_pomaga_na_rusiia_v_borbata_s_futbolnite/", "text": "Правителствата на Аржентина и  Русия  ще подпишат спогодба, за да успеят да предотвратят пътуването на повече от 3000 футболни хулигани от южноамериканската държава, които се подготвят да посетят  световното първенство , съобщиха правителствени чиновници от Буенос Айрес. Договорът ще бъде подписан официално в следващите дни, като в него ще бъдат включени и имената на феновете, които имат забрана да стъпват на аржентинските футболни стадиони. Също така в друга глава ще бъдат добавени и важни фигури на опасните банди тип \"барас бравас\", които обикновено са причина за стълкновенията около и на стадионите. \"Списък с имената на 400 аржентинци, които със сигурност няма да влязат на стадионите, е предаден. Очакваме съвсем скоро да бъдем готови с пълната база данни, като ние ще изпратим общо 3000 имена на хора, които са опасни за обществото, за футболните хора\", заяви Гийермо Мадеро, който е национален директор по сигурността за футболните мачове в Аржентина. Информацията, която е заложена в договора, ще бъде разпространена до авиокомпаниите и до руските имигрантски власти. Аржентинското правителство също така уточнява, че въведеното от тях т.нар. Fan ID, което привържениците получават при закупуването на билетите, ще бъде друга възможност за откриване на опасни лица. Също така латиноамериканската страна ще изпрати шестима свои служители, които да подпомогнат руската милиция и власти при координацията и превенция на мачовете. Въпросните членове на \"барас бравас\", освен че са виновници за голяма част от насилието на мачовете в страната, в последно време се занимават и с доста криминални дейности извън футбола - печатане на фалшиви билети, контрабанда, разпространение на наркотици и опиати, рекет. Според медиите в Буенос Айрес агитката на  \"Бока Хуниорс\"  вече е установила контакти с подобни лица от фен организациите на \"Динамо\" (Москва) и \"Зенит\" (Санкт Петербург). \"Ние сме сигурни, че членове на \"барас бравас\" ще пътуват до Русия, но ще направим всичко възможно те да не стъпват на стадионите, заяви Хуан Мануел Лугонес, изпълнителен директор на държавната агенция за безопасност. До момента 44 882 аржентинци са си купили билети за мачове за световното първенство, показва проверка в сайта на ФИФА. \"Гаучосите\" са в група D на Световното първенство и на 16-и юни играят в Москва срещу Исландия, след което имат двубои с Хърватия в Нижни Новгород и с Нигерия в Санкт Петербург.", "date": "2018.05.09", "title": "Аржентина ще помага на Русия в борбата с футболните хулигани"}
{"url": "https://www.dnevnik.bg/zelen/2018/05/09/3176008_purva_za_stranata_pratka_s_cherni_leshoiadi_pristiga/", "text": "Първата за страната пратка с черни лешояди се очаква да пристигне този петък в спасителния център в Стара Загора. Специалистите определят пристигането им като \"историческо събитие за природозащитата в България\". Пристигането им е част от дългогодишната програма за завръщането на вида в България и се осъществява от екипа на  проект \"Светло бъдеще за черния лешояд\".  Черният лешояд не се среща в естествено състояние в страната повече от век. Предполага се, че все пак са останали 1-2 двойки, но няма открити гнезда.  Птиците, които пристигат в края на тази седмица, са осигурени от испанските организации VCF и GOBEX.  Животните са били бедстващи малки, които са напуснали преждевременно гнездата си в Испания и са били спасени и рехабилитирани от испанските специалисти. След сериозен мониторинг за състоянието на дивата популация на вида международният екип е преценил каква част от тях могат да бъдат изпратени в България, където да подпомогнат завръщането в дивата природа на този изчезнал у нас вид. След пристигането си в България птиците ще бъдат настанени за карантина в Спасителния център за диви животни в Стара Загора, след което ще бъдат изпратени в адаптационни волиери в Котел и Враца. След близо 15 години работа на \"Зелени Балкани\", Фонд за дива флора и фауна и Дружество за защита на хищните птици в тези два района беше възстановена гнездящата популация на белоглавия лешояд. Възстановяването на по-редкия - черен лешояд, е следващата стъпка, а заветната цел на природозащитниците е \"връщането\" на брадатия лешояд - символ на българската природозащита. Защо изчезват санитарите на природата Четири вида лешояди са обитавали българската природа до средата на миналия век - белоглав, египетски, черен и брадат. Днес вече тук гнездят само два от тях – белоглавият и египетският, популациите им трайно намаляват. Причините за намаляването на популациите са доста. Една от основните причини за изчезването на двата вида – брадат и черен, както и за драстичното намаляване на останалите два вида европейски лешояди са мащабните кампании за регулиране числеността на вълците и лисиците още през 50-те години на миналия век. За целта тогава са били използвали стрихнинови примамки. През 80-те години е проведена нова \"война\" с хищниците и тогава са били използвани предимно упойващи вещества. В днешно време основните проблеми пред тези птици са безпокойство, бракониери, нарушаването и унищожаването на местообитанията, изчезването на традиционното пасищно животновъдство и др. Сред \"модерните\" заплахи за лешоядите са и вятърните паркове, смятат природозащитните организации. Въпреки че използването на отрова е забранено със закон, реално заплахата остава и до днес. За разлика от орлите, където опасността от отравяне не е чак толкова голяма, при лешоядите един инцидентен случай може да доведе до смъртта на цялата колония, последният трагичен инцидент беше отравянето в Кресна миналата година. Причината е, че тези птици са \"социални\". Лешоядът кръжи около трупа на животното, докато не се събере цялата колония, която може да достигне до 30 - 40 индивида. Използването на отровни примамки все още остава един от основните рискови фактори.", "date": "2018.05.09", "title": "Първа за страната пратка с черни лешояди пристига от Испания"}
{"url": "https://www.dnevnik.bg/razvlechenie/2018/05/09/3176027_ndk_se_prevrushta_v_kumping_za_stefan_vuldobrev_i/", "text": "На 11 май Стефан Вълдобрев и \"Обичайните заподозрени\" - една от най-популярните в последните години с изявите си пред публика български банди, събира за първи път почитателите си на концерт в зала 1 на НДК. За да запазят духа на лятното си турне, от групата подготвят една различна сцена, която ще донесе соления морски въздух и задължителното добро настроение, съобщават организаторите - клуб \"Строежа\". \"Много се чудехме какво и как да направим и най-логично ни се стори да пренесем усещането за морето на сцената. За целта ще докараме истински каравани, кемпери, палатки и надяваме се, бар. Защото какъв плаж и какво море без бар\", обяснява Стефан Вълдобрев. Освен него и \"Обичайните заподозрени\" (в състав Стоян Янкулов-Стунджи, Веселин Веселинов-Еко, Иван Лечев и Мирослав Иванов), на сцената ще се качат и необичайни попълнения. \"Постоянно ни питаха за гости на концерта и решихме да задоволим това желание. Ще има няколко гост изпълнители с нас, но ще ги запазим за изненада по време на концерта\", допълва Вълдобрев. Концертът започва в 20 ч., а вратите на залата ще са отворени от 18:30 ч. \"Има специален режим в НДК заради мерките за сигурност, затова молим всички да се съобразят и да дойдат навреме\", посочват организаторите и допълват, че все още има останали билети, макар и малко. Билетите могат да се купят в мрежата на Eventim.bg. Цените на предварителна продажба варират между 30 и 40 лв – според различните сектори в залата. Децата до 7-годишна възраст влизат свободно, а тези между 8-14 г. ползват 30% отстъпка. Задължително е да имат пълнолетен придружител.", "date": "2018.05.09", "title": "Стефан Вълдобрев и \"Обичайните заподозрени\" превръщат НДК в къмпинг за концерта си"}
{"url": "https://www.dnevnik.bg/evropa/2018/05/09/3176024_ispaniia_blokira_izbiraneto_na_puchdemon_ot_razstoianie/", "text": "Испания предприе действия, за да блокира опитите на политиците, подкрепящи независимостта на Каталуня, да изберат бившия лидер Карлес Пучдемон, който в момента е в Германия, за техен регионален премиер, предаде \"Ройтерс\". Мадрид заяви, че ще обжалва  новия каталунски закон , който би позволил на Пучдемон да бъде избран дистанционно,  докато чака в Берлин  германски съд да вземе решение за искането на Испания да го екстрадира. \"Ние обжалваме... закона, с който ще може да положи клетва някой, който е избягал от правосъдие и живее в чужбина\", каза премиерът Мариано Рахой пред репортери в долната камара на парламента в Мадрид. Каталунските депутати трябва да изберат лидер, за да сформират правителство до 22 май и да избегнат нови избори. Оспорваният закон бе одобрен миналата седмица от парламента в Барселона, който е доминиран от сепаратистите. Обжалването блокира закона, докато испанският Конституционен съд не вземе окончателно решение, което може да отнеме месеци. Пучдемон избяга в Белгия през октовмри, след като Рахой уволни администрацията му заради провеждането на забранения референдум за независимост на Каталуня. След това той бе арестуван, докато пътуваше през Германия.", "date": "2018.05.09", "title": "Испания блокира избирането на Пучдемон от разстояние"}
{"url": "https://www.dnevnik.bg/bulgaria/2018/05/09/3176058_istorikut_i_diplomat_angel_dimitrov_shte_vodi/", "text": "Професорът и доктор по исторически науки проф. Ангел Димитров ще бъде председател от българска страна на екипа, който участва в Съвместната мултидисциплинарна експертна комисия по историческите и образователни въпроси с Македония. Това реши днес правителството, което избра състава на комисията. По силата на договора за добросъседство комисията ще обсъжда и решава исторически, образователни и други въпроси. Общата комисия трябва да допринесе за \"обективно и основано на автентични исторически извори, научно тълкуване на историческите събития\" и ще представя годишен доклад за своята работа пред правителствата на двете страни. Проф. Димитров е първият български посланик в Република Македония (1994 – 2001 г.). \"Даваме си сметка, че ще имаме тежки разговори с колегите си в Македония\", каза проф. Димитров и увери, че ще се направи всичко за защита на интересите на България. Той изрази надежди съставът на македонската комисия да е подбран така, че да има шанс за нормално развитие на разговорите. И обеща българската група да демострира добронамереността, залегнала в договора за приятество и добросъседство. Ангел Димитров е бил посланик и в Белград. Негов заместник ще бъде историкът доц. Наум Кайчев, преподавател по съвременна история в СУ \"Св. Климент Охридски\", бивш генерален консул в Битоля и Торонто, член на Македонския научен институт. Членове от българска страна ще бъдат Момчил Методиев - доктор на историческите науки, главен редактор на \"Християнство и култура\", бивш дипломатически служител във външно министерство, проф. д-р Иван Илчев, преподавател в СУ ,.Св. Климент Охридски\", доц. Даниел Вачков – директор на Института за исторически изследвания на БАН, проф. д-р Кирил Топалов, преподавател по старобългарска и възрожденска литература, посланик на България във Ватикана, доц. д-р Бони Петрунова, директор на Националния исторически музей. Вицепремиерът и външен министър Екатерина Захариева съобщи, че първата среща на комисията ще се проведе в София и предстои да се подготвят правилата за работата й, механизмите, тематичните кръгове и въпроси.", "date": "2018.05.09", "title": "Историкът и дипломат Ангел Димитров ще води преговорите с Македония за общите исторически събития"}
{"url": "https://www.dnevnik.bg/sport/2018/05/09/3175906_grigor_dimitrov_opitah_vsichko_no_sreshtu_takuv_servis/", "text": "Григор Димитров заяви, че е дал всичко от себе си, но това не е било достатъчно срещу изключителния сервис на Милош Раонич.  Българинът напусна мастърса в Мадрид още след първия си мач , след като отстъпи в трисетова битка с канадския тенисист. \"Тежък мач срещу качествен опонент. Направих каквото можах. Не си използвах шанса за пробив в началото на третия сет, пропуснах няколко удара, а той сервираше много добре. Какво можех да направя? На точка за пробив и после на мое предимство нацели линиите. Милош си заслужи победата\", каза Димитров на пресконференция, цитиран от  tennis24.bg . \"Опитах да посрещам, когато беше възможно, но всичко му се получаваше - точки за пробив, удари по линиите, първи сервис, втори сервис... Опитах всичко, но не беше достатъчно. Като цяло играх добре, но нямаше много тенис, нямаше дълги разигравания. Не можах да вляза в такива, да раздвижа играта, да създам атака. Когато играя срещу такива тенисисти, особено при условия като в Мадрид, където топката отскача малко повече и няколко пъти даже щеше да ме прескочи, е сложно\", допълни световният №4. Димитров каза още, че не може да си позволи да падне духом. \"Понякога ти липсва късмет. Трябва да продължа да тренирам, имам няколко дни до следващия турнир. Контролирам това, което мога. Опитвам да съм позитивен. Исках да играя повече мачове тук. Имам чувството, че дори не играх мач - само сервис и ретур, липсваха ми разиграванията\", завърши българинът. Пред турнира Григор Димитров за пореден път определи сравненията с Роджър Федерер като част от миналото и сподели, че се чувства изморен от тях. \"Разбира се, той е мой спортен идол, но вече ми омръзна постоянно да говорят за него и за мен. Аз имам собствен път, а той е един от двамата най-добри в света толкова много години\", каза Димитров в интервю за испанската информационна агенция EFE. Шампионът от финалите на АТП  обясни, че опитът на Федерер и Рафаел Надал им помага в битките с по-младите тенисисти и именно това ги държи на върха в ранглистата толкова много години. Според Димитров същото помага много на Новак Джокович и Анди Мъри, които успяха да разбият доминацията на швейцареца и испанеца. Българският тенисист говори и за сезона си на клей, в който очаква добри резултати. Преди турнира в Мадрид той достигна до полуфинал в Монте Карло и четвъртфинал в Барселона. В първия случай  беше спрян от Рафаел Надал, който след това вдигна 11-а титла  в княжеството, а след това  загуби от Пабло Кареньо Буста . \"Тренирах много за сезона на клей и очаквам да се представя по-добре от миналата година. Хубаво е за тези турнири да пристигнеш малко по-рано, за да можеш да се нагодиш към настилката и да свикнеш с характеристиките. Някои кортове са по-бавни, а други като този в Мадрид - малко по-бързи\", добави Димитров. Следващият турнир, в който българинът ще участва, е мастърсът в Рим, който започва на 14 май. Той ще бъде поставен под №3, като няма точки за защитаване, след като преди година отпадна още на старта от  Хуан Мартин дел Потро .", "date": "2018.05.09", "title": "Григор Димитров: Опитах всичко, но нямаше много тенис"}
{"url": "https://www.dnevnik.bg/bulgaria/2018/05/09/3176012_prokuraturata_sreshtu_advokatite_kak_se_izpolzvat/", "text": "В процеса за източването на КТБ се разгръща стратегия за натиск на свидетелите, за което се ползвали законни, полузаконни и незаконни способи - подобна тези разви Иван Гешев, един от прокурорите по делото, започнало днес по същество. Отговорът на защитата - прокуратурата иска да направи някои свидетели защитени, за да не бъдат разпитвани в зала. Коментарите им бяха в почивката на днешното заседание по делото, по което подсъдими са 18 души, чийто ръководител според обвинението е бившият мажоритарен собственик на банката - Цветан Василев. Съдия Вержиния Петрова даде ход на делото по същество днес, което започна с прочитане на диспозитива на обвинителния акт, който е около 5000 страници и ще бъде четен няколко дни. Повече за разменените реплики и тържественото начало на процеса четете  тук .  Прокуратурата: Ще се проверят дела срещу свидетели Гешев съобщи, че в Специализираната прокуратура има обвинение срещу един от адвокатите на Цветан Василев, без да посочи името му. Защитниците на Василев са двама - Константин Симеонов и Лазар Карадалиев. Обвинението било за това, че са му дадени пари да профилактира основния свидетел на прокуратурата - Бисер Лазов. По информация на \"Капитал\" става въпрос за адвокат Карадалиев. По думите на Гешев имало заплаха за убийство към други двама свидетели, за което в прокуратурата имало отделена преписка преди две години. Гешев обаче не знаел какво става с този случай, защото не отговаря за градската прокуратура, от която бе част при начало на разследването за фалита на КТБ. Имало преписка за вандалски действия по отношение на друг свидетел, заведена е в 6-о районно управление в София.  Вчера пък е депозирана молба до съда от друг свидетел в процеса, че срещу него се образуват дела от други свидетели - от кръга на Цветан Василев, обясни Гешев. Образувани били търговски дела, наказателни от частен характер и други. Копие от нея има до Инспектората на Висшия съдебен съвет (ВСС) и Специализираната прокуратура, която ще извърши проверка. В молбата си свидетелят описва, че му е било намекнато, че ако си промени показанията по делото за фалита на КТБ, съдебният тормоз спрямо него щял да спре.  Гешев заяви, че ще се направи проверка по образуваните срещу свидетеля дела. \"Не съм казвал, че магистрати ще бъдат проверявани за това, че са образували дела\", отговори Гешев на журналистически въпрос. По думите му проверката щяла да е за извършени престъпления, но какво точно ще се проверява щял да реши наблюдаващият прокурор.  Според Гешев е проблем, че законът позволява да се тормозят прокурори, разследващи, свидетели и други свързани с делата хора. Адвокатите: Поредните тъпотии на Гешев Попитани за съобщението на Гешев, че срещу един от адвокатите на Василев има обвинение, Лазар Карадалиев заяви, че \"това са поредните тъпотии на господин Гешев\", а Константин Симеонов - че не знае да има повдигнато обвинение. Допълни, че не познава и никога не е виждал Бисер Лазов.  По думите на Симеонов \"има някакви глупости по делото, отделени в отделно производство, но не са образувани срещу някого конкретно. Ако има повдигнато обвинение, някой трябва да знае\". По думите му един от отделените материали по делото е заведен срещу неизвестен извършител, но там не ставало дума за Бисер Лазов - \"това са приказки на пазара\", обясни Симеонов.  Той коментира и съдебния - по думите на Гешев, тормоз спрямо други свидетели, като обясни, че Албена Андреева е подала молба, с която се оплаква, че я съдят за 500 хил. лв., които е изтеглила от сметка на едната от фирмите, свързани с делото. По думите на Симеонов имало целенасочена инициатива на Специализираната прокуратура, която цели определени свидетели да не влязат в съдебната зала, \"за да не може да им бъдат задавани въпроси, както ние намерим за добре. Ще твърдят, че са заплашени/застрашени, ще ги направят защитени свидетели и ние няма да им видим очите в залата. Бисер Лазов има 30 и кусур разпита, на тях не е присъствал защитник, за да му задава съответните въпроси, много интересни ще бъдат тези разпити, когато му дойде времето. И сега започва подготовката за тяхната \"защита\", защото са застрашени\", допълни адвокатът на Цветан Василев. ", "date": "2018.05.09", "title": "Прокуратурата срещу адвокатите: Как се използват свидетелите в процеса за фалита на КТБ"}
{"url": "https://www.dnevnik.bg/sviat/2018/05/09/3176065_v_sauditskata_djamiia_v_brjuksel_se_propoviadva_djihad/", "text": "В Централната джамия в Брюксел се проповядват джихад и антисемитизъм, сочи доклад на белгийските служби, цитиран от местни медии. Отбелязва се, че проповедите на арабски призовават за въоръжени действия, насърчават изказвания срещу евреите и посегателства над хомосексуални. В доклада от 40 страници се допълва, че помагалата за образованието на белгийските имами са заимствани от ръководства за дейността на терористичната мрежа \"Ал Кайда\". През март белгийските власти  разтрогнаха договора със Саудитска Арабия  за стопанисването на джамията, сключен във втората половина на миналия век. Действителното прекратяване на този договор е с отсрочка от една година. В края на миналата година белгийското правителство  прогони имама на джамията , саудитски гражданин, определен като \"изключително радикализиран, консервативен и опасен\" за обществото и за националната сигурност. Цитираният доклад на службите е изготвен покрай парламентарното разследване на атентатите в Брюксел от март 2016 г., за които отговорност поеха терористите от \"Ислямска държава\". Миналата година  Федералният парламент на Белгия  настоя за преразглеждане на отношенията с Рияд. В документа се призовава за \"задълбочен размисъл\" по дипломатическите, търговските и другите връзки със Саудитска Арабия. ", "date": "2018.05.09", "title": "В \"саудитската\" джамия в Брюксел се проповядва джихад, сочи доклад на службите"}
{"url": "https://www.dnevnik.bg/evropa/2018/05/09/3176072_brjuksel_zadava_na_evropeicite_12_vuprosa_za/", "text": "Какви решения, взети на ниво Европейски съюз, биха ви накарали да се гордеете, че принадлежите към съюза? Като си мислите за имиграцията в Европа, какво трябва да се приоритизира сега, за да бъде в полза на европейците през следващите 20 години? Как могат да се подобрят образованието и обучението в Европа? Какво смятате, че трябва да се направи, за да се подобри достъпът до здравеопазване за всички европейци? Това са част от 12-те въпроса от обществена  онлайн консултация , организирана от Европейската комисия, която започва днес. Консултацията е насочена към всички европейски граждани, като ги приканва да споделят вижданията си за посоката, в която ЕС трябва да поеме в бъдеще, предаде пресслужбата на Еврокомисията. Инициативата е била подготвена от форум от 96 граждани от 27-те държави членки, които са се събрали, за да решат какви въпроси да поставят пред своите съграждани. На 5 и 6 май еврокомисията свика за първи път граждански форум, който да изготви проект за обществената консултация. По покана на Европейския икономически и социален комитет група от 96 европейски граждани се събраха в Брюксел и изготвиха съвместно онлайн проучване от 12 въпроса. Освен това онлайн консултацията ще се проведе успоредно с диалозите и консултациите с граждани, организирани от Европейската комисия и от държавите членки. От 2012 г. насам са проведени почти 700 интерактивни обществени дискусии в 160 града. Комисията ще увеличи честотата им в периода до изборите за Европейски парламент през май 2019 г., като целта е да бъдат организирани още 500 прояви. В допълнение към работата на еврокомисията диалози с гражданите вече се организират от националните правителства във всички държави членки по инициатива на Франция. Консултацията ще продължи до срещата на върха в Сибиу на 9 май 2019 г.", "date": "2018.05.09", "title": "Брюксел задава на европейците 12 въпроса за бъдещето на Европа"}
{"url": "https://www.dnevnik.bg/bulgaria/2018/05/09/3176052_rukovodstvoto_na_bnt_referendum_ostava_v_programata/", "text": "Ръководството на БНТ не оказва натиск в избора и гостите на \"Референдум\" и другите актуални и публицистични предавания на обществената телевизия. Това отговориха от БНТ пред \"Дневник\", след като внезапното съкращаване на дългогодишния главен продуцент \"Вътрешна продукция\" Роберт Ковачев отново повдигна съмнения за независимостта на медията. Ковачев е съкратен без предизвестие , което по думите му е юридически изрядно и напълно в правомощията на новото ръководство на телевизията, което иска да обнови програмната схема. Внезапната раздяла след 24 години и редица успешни предавания обаче поражда въпроси. Ковачев, който е създател на публицистичното \"Референдум\" и като такъв има права, свързани с формата, заяви, че слуховете за намеса в темите и гостите на \"не са били без основание\", а с ръководството има \"етични и професионални различия\". В правомощията на управителния съвет (УС) на Българската национална телевизия е да определи ръководния екип, с който да бъдат изпълнявани ангажиментите от новата програмна и управленска стратегия за развитие на обществената телевизия. Решението за освобождаването на г-н Роберт Ковачев е добре обмислено и е взето след внимателен анализ. Съгласно Закона за радиото и телевизията УС утвърждава списък на ръководните длъжности, в който са и главните продуценти на всички продуцентски центрове. Сключването и прекратяването на трудовите договори с тях се утвърждават с решение на УС. В рамките на 9 месеца от началото на сключените договори за управление на БНТ УС и генералният директор имат правото да извършват промени в ръководния състав. Този срок все още не е изтекъл и са възможни и други кадрови промени. \"Референдум\" е една от емблемите на БНТ и промени в предаването няма да настъпят. В БНТ се следва принципът на редакционната независимост. Няма и не може да има намеса в избора на темите и гостите - както в \"Референдум\", така и в останалите актуални и публицистични предавания на обществената медия. Доказателство за това може да се намери, ако се проследят гостите в последните месеци.", "date": "2018.05.09", "title": "Ръководството на БНТ: \"Референдум\" остава в програмата, няма натиск над журналисти"}
{"url": "https://www.dnevnik.bg/biznes/2018/05/09/3176043_ikonomikata_na_bulgariia_niama_da_se_uskori_prez_2018g/", "text": "Частното потребление е било основният двигател за растежа на икономиката на България през 2017 г. Увеличеният поради това внос е заличил позитивния нетен ефект от износа на българска продукция и услуги. Това се казва в разпространената днес оценка на Европейската банка за възстановяване и развитие (ЕБВР), според която икономиката на България леко е забавила темпото на растеж от 3.9% през 2016 г. на 3.6% през 2017 г. Прогнозата е, че през тази година ръстът няма да се ускори и ще остане на същото равнище като миналата година, а през 2019 г. ще се забави още малко до 3.4% от БВП. Съседна Румъния, която също е давана като добър пример от ЕБВР, се е представила през 2017 г. с впечатляващите 6.9% растеж, но се очаква през 2018 г. темпото да намалее до 4.6% (и 4.2% през 2019 г.), т.е. под нивото от 2016 г. (4.8%). Докладът на банката обяснява, че в България основният стимул е повишаването на средното ниво на заплатите, включително заради недостига на специалисти и работници, както и увеличаването с 10% на минималната работна заплата. Друг фактор според ЕБВР е подобреното усвояване на структурни фондове от ЕС, а инфраструктурни проекти, финансирани с евросредства, ще помогнат и през тази и следващата година. Това обаче няма да измести вътрешното потребление от водещото място като стимул за растеж. След 3 години дефлация потребителските цени през 2017 г. са се върнали към инфлация, задвижвана от потреблението на домакинствата. Продължаващото придържане на правителството към строга фискална дисциплина е довело до ръст на бюджетния излишък, достигнал в края на годината до дял от 0.9% от БВП. Авторите на доклада предупреждават, че риск за прогнозата им са бързо растящите дългове на компаниите. В обширния район на действие на ЕБВР - от Централна Азия до Египет - делът на корпоративния дълг спрямо БВП се е увеличил от около 40% през 2007 г. до очакваните 60% през 2018 г. Повечето от тези заеми са от външни източници или в чуждестранна валута. \"Това е потенциална заплаха, в случай че бързо се влошат глобалните финансови условия, поради което се откроява нуждата от допълнително развитие на местните борси.\" В приложена графика се вижда, че България е надминала нивото на корпоративни задължения от 2007 г. (последната година преди избухването на глобалната финансова криза) и то е около 60% от БВП.", "date": "2018.05.09", "title": "Икономиката на България няма да се ускори през 2018 г., прогнозира ЕБВР"}
{"url": "https://www.dnevnik.bg/evropa/2018/05/09/3176080_germaniia_odobri_novi_pravila_za_subirane_na/", "text": "Германското правителство одобри нови правила, които ще позволят мигранти, ползващи се с ограничена закрила, да подадат молба членове на семейството им да живеят при тях в Германия. Това става повече от две години след като бе преустановена практиката за събиране на семейства, предаде \"Асошиейтед прес\", цитирана от БТА. Регулациите влизат в сила през август. Те дават достъп в Германия на максимум 1000 роднини на мигранти с \"допълнителна закрила\" (което е различно от пълноправно убежище) месечно. Събирането на семействата беше предмет на много спорове при преговорите за съставяне на ново германско правителство по-рано тази година. Кабинетът обяви днес, че мигрантите няма да бъдат законово упълномощени да се събират с близки роднини - съпруга или съпруг, деца под 18 години, или родителите на мигранти под 18 години, а властите ще решават всеки случай поотделно въз основа на хуманитарни съображения. Хора, които са сключили брак, след като са напуснали родината си, няма да могат да кандидатстват за достъп на съпруга или съпругата си.", "date": "2018.05.09", "title": "Германия одобри нови правила за събиране на мигрантски семейства"}
{"url": "https://www.dnevnik.bg/sviat/2018/05/09/3176075_kim_chen-un_osvobodi_trima_amerikanci_ot_zatvora_i/", "text": "Северна Корея е освободила трима американски затворници, съобщи президентът на Съединените щати Доналд Тръмп в профила си в Туитър. Държавният секретар Майк Помпео \"е във въздуха и се връща от Северна Корея с тримата прекрасни джентълмени, които всички очакват да срещнат с такова нетърпение\", написа Тръмп. \"Също така, добра среща с Ким Чен-ун. Дата & Място насрочени.\" По думите му Помпео, който беше в Северна Корея за втори път в последните 2 месеца, ще се приземи в базата \"Андрюз\" в 2 ч. сутринта местно (9 ч. българско) време и Тръмп ще е там, за да ги срещне. \"Много вълнуващо!\" Ким Хак-Сун, Тони Ким и Ким Дон-Чул бяха в затвора заради предполагаема \"противодържавна дейност\". Те извършваха и принудителна работа в трудови лагери. Първите двама бяха задържани през пролетта на миналата година, а Ким Дон-Чул, пастор на над 60-годишна възраст - през 2015 г. \"Всичко е уредено\" В съобщението си в Туитър Тръмп не уточнява  кога и къде  ще се проведе срещата, за която според него окончателно са се договорили Помпео  и Ким . Разговорите между двамата, които се очакват този месец, са исторически - първа среща между действащ президент на САЩ и лидер на Северна Корея. \"Имаме график за срещата си. Имаме насрочена среща. Мястото е избрано. Времето и датата. Всичко е уредено. И очакваме да имаме голям успех\", каза още Доналд Тръмп, цитиран от \"Гардиън\". Малко преди разговорите с Помпео Ким посети Китай за втори път тази година (това беше първото му известно пътуване в чужбина, откакто пое поста от починалия си баща), за да  разговаря с китайския президент  Си Дзинпин. Само преди две седмици беше и  другата историческа  среща - севернокорейският лидер премина границата с Южна Корея за пръв път от войната през 50-те г.,  за да се срещне  с южнокорейския държавен глава.", "date": "2018.05.09", "title": "Ким Чен-Ун освободи трима американци от затвора и одобри \"дата и място\" за среща с Тръмп"}
{"url": "https://www.dnevnik.bg/sport/2018/05/09/3176036_manuel_noier_e_pod_vupros_za_svetovnoto_sled_kato/", "text": "Вратарят на \"Байерн\" (Мюнхен) Мануел Нойер по всяка вероятност ще пропусне световното първенство в Русия през лятото. Възстановяването на германеца от контузията в лявото стъпало не върви по план, като той няма да вземе участие в мачовете на баварците до края на сезона. Това заяви пред \"Кикер\" треньорът на баварците Юп Хайнкес, който изключи всякаква възможност Нойер да се появи в игра в последния кръг от Бундеслигата срещу \"Щутгарт\" в събота. Според опитния специалист шансовете за финала за Купата на Германия срещу \"Айнтрахт\" на 19 май остават малки. Липсата на игрова практика дава основания на Нойер да смята, че няма да намери място в отбора за шампионата на планетата. Селекционерът на Германия Йоахим Льов ще обяви списъка с повиканите футболисти на 15 май.  \"Не мисля, че е реално да се смята, че мога да отида на подобен турнир без никаква игрова практика\", каза Нойер пред баварското издание TZ. Стражът допълни, че поддържа постоянна връзка с Льов за физическото си състояние. \"Искам да се подобрявам всеки ден и се опитвам да вляза във форма възможно най-скоро. До този момент направих стъпки в правилната посока и ще се опитам да продължа в същия дух. Тогава ще видим дали е достатъчно\" каза още Нойер. Стражът на \"Байерн\" беше извън игра от средата на април до края на август миналата година заради пукната костица на лявото стъпало. Най-добрият вратар в света за последните четири години изигра само пет мача за баварците преди отново да получи травма в същата област в края на септември. Според първоначалните прогнози Нойер трябваше да отсъства до края на годината. Усложнения на контузията обаче удължиха процеса на възстановяне. Вратарят поднови тренировки в края на март, но все още няма записани минути през 2018 г.", "date": "2018.05.09", "title": "Нойер пропуска остатъка от сезона и е под въпрос за световното"}
{"url": "https://www.dnevnik.bg/sviat/2018/05/09/3176108_iaponiia_i_kitai_shte_otkriiat_goreshta_liniia_pomejdu/", "text": "След десетилетие на преговори Япония и Китай днес се споразумяха да открият \"гореща линия\" по сигурността с цел избягване на морски инциденти, които биха възпламенили напрежение между двете най-големи военни сили в Азия, предаде \"Ройтерс\". Споразумението беше подписано на церемония в Токио от премиерите на Япония и Китай Шиндзо Абе и Ли Къцян. То предвижда в 30-дневен срок да бъде открита пряка телефонна връзка за висши служители, които да комуникират в случаи на инциденти с плавателни съдове и военни самолети на двете държави. Това е най-новият резултат от усилията за подобряване на двустранните отношенията, помрачени от спомена за японската окупация на части от Китай през Втората световна война и спора за островите в Източнокитайско море, отбелязва агенцията. Освен \"горещата линия\" като част от сделката се планират редовни срещи между китайски и японски представители от отбраната, а също и механизъм за комуникация между плавателните съдове в открито море за избягване на инциденти. Японският премиер съобщи още, че е бил поканен на официално посещение в Китай, предаде \"Франс прес\". Все още не е определена дата за визитата. \"Тя ще се осъществи извършена в подходящ момент\", каза Абе.", "date": "2018.05.09", "title": "Япония и Китай ще открият \"гореща линия\" помежду си"}
{"url": "https://www.dnevnik.bg/bulgaria/2018/05/09/3176107_sudebnata_ohrana_deistva_pod_minimalnite_standarti_za/", "text": "Пленумът на Висшия съдебен съвет (ВСС) спешно да обсъди начина, по който Главна дирекция \"Охрана\" към Министерството на правосъдието пази съдебните сгради. Това да стане в присъствието на министъра на правосъдието Цецка Цачева и след изслушване на шефа на дирекцията. Това предложение ще отправи още утре прокурорската колегия, а повод стана инцидент отпреди две седмици, разиграл се пред вратите на сградата на Специализирания наказателен съд, информира  news.lex.bg . На 26 април подсъдимият за наркоразпространение Венцислав Дамянов след края на съдебно заседание нападна и удари няколко пъти свидетеля по делото срещу него Теодор Томов. Отправил и закани за убийство - че ще го ликвидира, ако пак свидетелства. Очевидци на инцидента станаха граждани, журналисти, магистрати и служителите на дирекция \"Охрана\", които пазят на входа на сградата. По този повод шефът на спецпрокуратурата Иван Гешев е сигнализирал ВСС, а прокурор Георги Мойсев изготвил доклад за случая. Установено било, че нито една от охранителните камери не работи, освен това реакцията на служителите на главна дирекция \"Охрана\" е граничила с нулата. Пълна липса на адекватна реакция, несъответствие на минималните стандарти за сигурност - така главният прокурор Сотир Цацаров коментира случая днес. \"Това минава всякакви граници. Не е гарантирана безопасността на магистратите и на гражданите. Това е ужасно лош сигнал по отношение на начина, по който се провеждат съдебните заседания и последиците от тях. Свидетел явно е заплашен, реакцията – нула. Действията на ГДО са под всякаква критика, те не отговарят на минимални стандарти за сигурност\", каза главният прокурор. Той напомни за изказване на шефа на дирекция \"Охрана\", който пратил магистратите да паркират личните си коли на паркинга на съседен мол, а не на служебния пред сградата на спецсъда и прокуратурата. Затова Цацаров предложи въпросът да бъде отнесен до Пленума на ВСС, който да обсъди начина на изпълнение на задълженията на дирекция \"Охрана\" по отношение на охраната на съдебните сгради и по-специално тази на спецорганите. Добави, че това обсъждане трябва да се проведе в присъствието на министъра на правосъдието и след изслушване на шефа на дирекцията. Главният прокурор припомни, че по времето, когато Христо Иванов беше правосъден министър, Главна дирекция \"Охрана\" е била освободена от задължението да пази съдебните сгради, а вместо тях чрез обществена поръчка това било дадено на частна фирма. Тук главният прокурор се запита дали нивото на охрана на спецсъда и на спецпрокуратурата не би било далеч по-добро, ако се извършваше именно от частно дружество. От думите на друг член на прокурорската колегия - Гергана Мутафова, се разбра, че има проблем със собствеността на техниката, с която дирекцията извършва дейността си. Оказва се, че една от част от нея е на съдебната власт, а друга на Министерството на правосъдието. По този начин по думите на Мутафова дирекцията не осъществява добър контрол за това дали техниката работи. Евгени Диков от своя страна посочи, че Главна дирекция \"Охрана\" постоянно дава предписания на ВСС какви компоненти и механизми трябва да бъдат купени, съветът ги купува, а сега се вижда и как те се експлоатират. Диков постави и друг въпрос - как може техниката да е работила, докато в сградата на ул. \"Черковна\" е била ДАНС, а когато дирекция \"Охрана\" пое стопанисването ѝ, тя вече да не работи.", "date": "2018.05.09", "title": "Съдебната охрана действа под минималните стандарти за сигурност, обяви главният прокурор"}
{"url": "https://www.dnevnik.bg/kultura/2018/05/09/3176140_jluch_i_destructive_creation_vzimat_otnoshenie_za/", "text": "Рапърът Жлъч и артистичният колектив Destructive Creation са сред артистите, които ще вземат отношение по намерението на Европейската комисия да въведе  задължително филтриране на съдържанието в интернет  тази вечер в столичния бар \"Петък\". Събитието се организира по повод днешния Ден на Европа и е част от кампанията  \"Спри робополицията\"  на сдружение \"Цифрова република\", \"Уикипедия\" и други организации. Според тях подготвяната евродиректива за авторското право - преговорите за която България като председател координира в Съвета на ЕС - са твърде рестриктивни и ще доведат до цензура в името на авторското право. Желанието на ЕС е да се избегне публикуването на чуждото съдържание в сайтове като YouTube, за да могат създателите да печелят от труда си. Творците, които се включват в кампанията днес, обаче са на мнение, че това по-скоро е в ущърб на свободното изразяване и изкуството. В събитието от 18.30 ч. тази вечер Destructive Creation ще представят своя инсталация по темата, ще има и видеообръщения от Божидар Василев, Димитър Бодуров, The Center и Искра Иванова. Ще има и дискусия, която разяснява проблема.", "date": "2018.05.09", "title": "Жлъч и Destructive Creation взимат отношение за авторското право в интернет"}
{"url": "https://www.dnevnik.bg/sport/2018/05/09/3176167_propadaneto_na_djokovich_produlji_s_ranno_otpadane_v/", "text": "Новак Джокович отпадна във втори пореден турнир след само един мач. Още във втория кръг в надпреварата от сериите \"Мастърс\" в Мадрид носителят на 12 титли от Големия шлем отстъпи с 3:6, 6:2, 3:6 пред Кайл Едмънд след час и 43 минути. Подобно на турнира в Барселона, който предшестваше този в испанската столица, сръбският тенисист отново игра на приливи и отливи. Джокович започна разпиляно, направи много грешки и изгуби първия сет. Сърбинът подобри значително сервиса си във втория сет, като изгуби само две разигравания при вкаран първи начален удар. Той не допусна нито една възможност за пробив и игра стабилно. Джокович проби още в началото, след което и в седмия гейм, за да изравни. Бившият водач в световната ранглиста, който сега е 12-и в света, имаше отлична възможност да вземе ценна преднина в средата на третия сет. Той поведе с 40:0 в петия гейм, но не се възползва от никой от трите шанса за пробив. Едмънд се спаси, като спечели пет поредни разигравания. Малко по-късно британецът направи решителна крачка, като използва единствената си възможност за пробив и поведе с 5:3. Той приключи мача убедително след сервис-гейм на нула.", "date": "2018.05.09", "title": "Пропадането на Джокович продължи с ранно отпадане в Мадрид"}
{"url": "https://www.dnevnik.bg/skorost/2018/05/09/3176177_za_pet_dni_sa_bili_otneti_254_knijki_zaradi_neplateni/", "text": "По време на акцията за проверка за неплатени глоби, провела се от 2 до 6 май, са проверени 8468 души, от които 2 074 пътника. В хода на инспекциите на водачите са връчени 1092 електронни фиша, а на техните спътници 179 фиша. Отнети 254 свидетелства за управление на моторно превозно средство за неплатени глоби. Установени са 218 случая на водачи и пътници, които са се движили без задължителните обезопасителни средства – колани и каски. Наложени са 74 санкции за движение без задължителната застраховка \"Гражданска отговорност\" и 56 за неплатена винетна такса. Констатирани са 36 случая на водачи, седнали зад волана след употреба на алкохол и на други 16 – след употреба на наркотични вещества и техни аналози. В други 107 случая е установено шофиране с технически неизправно превозно средство. По време на операцията са засечени и 46 случая на шофиране от неправоспособни водачи.", "date": "2018.05.09", "title": "За пет дни са били отнети 254 книжки заради неплатени глоби"}
{"url": "https://www.dnevnik.bg/video/2018/05/09/3176238_video_drugite_novini/", "text": "Какво ще облече кралицата", "date": "2018.05.09", "title": "Видео: Другите новини"}
{"url": "https://www.dnevnik.bg/biznes/2018/05/09/3176228_naemite_na_luksozni_ofisi_narastvat_no_predstoi/", "text": "Наемите на първокласни офис площи в София отбелязаха плавен ръст през първото тримесечие на 2018 г. в резултат от активния пазар, показват данните на консултантската компания Cushman&Wakefield Forton.", "date": "2018.05.09", "title": "Наемите на луксозни офиси нарастват, но предстои предлагането да се увеличи"}
{"url": "https://www.dnevnik.bg/sport/2018/05/09/3176240_smurt_na_motocikletist_pomrachi_petiia_etap_v_djiro/", "text": "Тежък инцидент преди началото на петия етап в  колоездачната обиколка на Италия  помрачи 101-ото издание на надпреварата. Вторият ден от Джирото на територията на Сицилия започна със забавяне на графика, след като стартът в градчето Агридженто беше отложен за малко. Причината беше катастрофа между лек автомобил и мотоциклет на един от доброволците в състезанието. Мъжът, който е управлявал мотоциклета, е бил ударен от автомобил, навлязъл по трасето, откъдето е трябвало да минат колоездачите. 70-годишният италианец, който шофира лекия автомобил, пробива бариерите и блъска мотора, върху който е 48-годишен мъж от Самбука ди Сицилия. Организаторите на Джирото веднага изпращат медицински хеликоптер, който го транспортира в болницата \"Санта Елия\" в Калтанисета. Пострадалият е в много тежко състояние и се намира в интензивното отделение в болницата. Според спортните издания \"Гадзета дело спорт\" и \"Кориере дело спорт\" мъжът не е издържал операцията и е починал вследствие на мозъчни травми. Коресподент на \"Република\" предава, че мъжът все още се намира в операционната. По непотвърдена информация мотоциклетистът е работил за частна фирма, която е помагала на организаторите на Джирото от RCS Sport за провеждането на трите етапа на територията на Сицилия. Задачата му е била да провери маршрута със съдиите на състезанието и да съпровожда караваните на спонсорите. Етапът между Агридженто и Санта Нинфа (153 км) започна с 15-минутно забавяне, а колоната беше преведена през алтернативен маршрут в началните километри. Полицията веднага е арестувала 70-годишния водач на леката кола, а прокуратурата е повдигнала обвинение за причиняване на смърт поради непредпазливост. В италианските медии, които имат пратеници да отразят Джирото, има разминавания относно възрастта на водача. Според \"Република\" водачът е 61-годишен, докато \"Гадзета дело спорт\" и \"Кориере дело спорт\" съобщават за 70-годишен мъж. Става въпрос за учител, който е колоездачен фен и е искал да бъде максимално близко до преминаващите състезатели и да ги снима. Италианецът Енрико Баталин спечели петия етап, след като беше най-бърз на финала в Санта Нинфа. Колоездачът на \"Лото Йъмбо\", който беше трети в четвъртия етап, този път се реваншира, за да грабне четвъртата победа в кариерата си. Във финалния спринт той се наложи над доста по-опитния си сънародник и трикратен италиански шампион Джовани Висконти. Състезателят на \"Бахрейн Мерида\" започна много рано своето ускорение и в последните 50 метра вече нямаше сили. Трети завърши Жозе Гонсалвеш от \"Катюша\". Претендентите за генералното класиране не изгубиха време и завършиха заедно. Единственият губещ беше Мигел Анхел Лопес от \"Астана\", който падна малко преди финала. Колумбиецът не пострада сериозно, но загуби близо 40 секунди. Три от победите на Баталин са именно в Джирото, след като той триумфира в четвъртия етап през 2013 и 14-ия през 2014 г. Лидер в генералното класиране продължава да бъде Роън Денис от ВМС, който има преднина от една секунда пред шампиона за 2017 г. Том Дюмулен. В четвъртък предстои първото тежко планинско изпитание за колоездачите. Последният етап на територията на Сицилия е между Калтанисета и вулкана Етна с дължина 164 километра. Финалното изкачване е дълго 15 километра със среден наклон от 6.5% и максимален 15%.", "date": "2018.05.09", "title": "Тежък инцидент помрачи петия етап на \"Джиро д'Италия\""}
{"url": "https://www.dnevnik.bg/bulgaria/2018/05/09/3176225_sudut_otkaza_na_prokuraturata_da_arestuva_spas_vasilev/", "text": "Софийският районен съд (СРС) отказа да вкара в ареста Спас Василев, за когото прокуратурата смята, че стои зад профила \"Александър Николов\" в социалните мрежи, измамил десетки със самолетни билети, техника и други дребни услуги. Причината - той е в затвора, където излежава друга присъда. В средата на април Василев се споразумя с прокуратурата  и бе наказан със затвор от седем месеца за измами от 1900 лв. в ученическите му години. Наказанието му изтича на 16 май, научи \"Дневник\". Въпреки това прокуратурата поиска днес постоянния му арест заради  повдигнато му ново обвинение  - за това, че е заблудил девет души, че ще им осигури самолетни билети на изгодни цени, което не се е случило. Той получи днес обвинение и за това, че е заблудил управителя на дружество \"А.\" ООД, че е представител на фирма \"Еспас медия\" ООД и че служители на дружеството пътуват много и често по различни дестинации в Европа и света и искат да ползват услугите на \"А.\" ООД за закупуване на самолетни билети и хотелско настаняване. Нанесените от Василев вреди - според прокуратурата, са в размер на почти 37 500 лв. За исканата днес най-тежка мярка за неотклонение прокуратурата се аргументира с \"предстои освобождаване на Василев от затвора\". По тази причина наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС днес за разглеждане на искане за вземане спрямо него на мярка за неотклонение \"задържане под стража\". Съдия Албена Момчилова обаче не се е съгласила с доводите на държавното обвинение и е отказала да наложи постоянен арест на Василев, защото той е в затвора. Определението на съда не е окончателно и подлежи на протест пред Софийския градски съд. ", "date": "2018.05.09", "title": "Съдът отказа на прокуратурата да арестува Спас Василев, защото той е в затвора"}
{"url": "https://www.dnevnik.bg/politika/2018/05/09/3176237_prezidentut_deniat_na_pobedata_i_deniat_na_evropa/", "text": "Президентът Румен Радев обяви, че Денят на победата и Денят на Европа трябва да обединяват обществото. В профила си във фейсбук държавният глава обяви: \"Девети май – Ден на победата и Ден на Европа. Двата празника не бива да ни противопоставят, а да ни обединяват. Изисква го почитта към милионите жертви и решителното отхвърляне на всякакви форми на исторически ревизионизъм.\" \"Без победата над кафявата чума обединена Европа щеше да остане несбъднат блян. В борбата с хитлеризма, редом с милионите съветски граждани и воини от Великобритания, САЩ, Франция и другите страни от антихитлеристката коалиция, по бойните полета оставиха костите си и хиляди българи. Днес почитаме и тяхната памет. Обединена Европа не е икономически проект, а хуманистичен идеал и антифашизмът е вграден в нейния ценностен фундамент\", пише още президентът.", "date": "2018.05.09", "title": "Президентът: Денят на победата и Денят на Европа трябва да ни обединяват"}
{"url": "https://www.dnevnik.bg/bulgaria/2018/05/09/3176249_karakachanov_shte_podade_ostavka_ako_proektite_za/", "text": "Министърът на отбраната Красимир Каракачанов обяви днес по Би Ти Ви, че ще подаде оставка, ако не тръгнат проектите за модернизация на армията. \"Няма как да не тръгнат, ако това не стане, както се казва в казармата - ставам, сдавам и се уволнявам\", уточни той в отговор на въпрос. Според военния министър днес проектите за покупката на нов самолет и нови машини за пехотата не са влезли в кабинета заради отсъствието на министъра на финансите Владислав Горанов. Красимир Каракачанов изрази надежда, че до края на месеца ще тръгне и процедурата за нови бойни кораби. Той посочи, че на  срещата с лидера на БСП Корнелия Нинова  е обсъдил състоянието на армията. \"Практика е да се обикалят групите за запознаване със законите. Нинова не е искала оставка на правителството, а по принцип каза, че ще продължи да ни иска оставката\", каза военният министър. Според Каракачанов като министър на отбраната има право да провежда срещи с най-различни фактори и за тях уведомява министър-председателя, като няма нужда да търси упълномощаване от партиен лидер. Позицията му беше по  повод недоволство от тези дни на лидера на \"Атака\"  и съпредседател на \"Обединени патриоти\" Волен Сидеров. Красимир Каракачанов уточни, че още не е имало заседание на коалицията \"Обединени патриоти\", защото не е имал време, а вчера Сидеров не му е вдигал телефона. По повод появата на два законопроекта за вероизповеданията - на ВМРО и на ДПС, те трябва да се да се обединят. Според военния министър в тях няма радикални предложения. По повод критиките, че на военния парад армията е показала стара техника, Каракачанов каза, че целта е била да се покаже, че, макар и старо, въоръжението се поддържа.", "date": "2018.05.09", "title": "Каракачанов ще подаде оставка, ако проектите за модернизацията на армията не тръгнат"}
{"url": "https://www.dnevnik.bg/sport/2018/05/09/3176144_bulgarski_otbor_se_nasochva_kum_24-te_chasa_na_lyo_man/", "text": "Български отбор е заявил участие в престижната автомобилна надпревара  \"24-те часа на Льо Ман\"  за 2019 г., съобщиха от екипа на \"София кар моторспорт\". Пилотите Иван Влъчков и Константин Маршавелов ще карат болида Sin Car R1. Търсят се още пилоти, тъй като задължителният минимум в \"Льо Ман\" е трима пилоти, плюс един резервен. Влъчков е шампион на затворен маршрут в серия \"Туринг\", докато Маршавелов е първенец на писта в серия \"Макси\". Задачата е трудна и за двамата, тъй като нямат опит в състезанията за издръжливост. Водени са разговори с пилоти с опит като Пламен Кралев, Павел Лефтеров и Георги Дончев. Първият участва в \"Льо Ман\" през 2009 г, а Лефтеров в \"24-те часа на Дубай\" през 2016 г. Мениджърът на \"София кар моторспорт\" Владимир Илиев разкри, че проектът за български тим в \"Льо Ман\" е още от 2015 г., като в следващите месеци предстоят много работа и тестове. Конструкторът на автомобила Росен Даскалов обясни, че първо ще бъде направен 12-часов тест на писта, като се очаква това да стане през есента в Гърция или Румъния. Дотогава трябва да бъдат подбрани всички пилоти. Според Даскалов надеждността не би трябвало да е проблем, като и в момента автомобилът изкарва на състезателен уикенд в GT4 по 5-6 часа без сервизиране. \"Поставили сме си трудна задача. Ние с Иван караме в спринтови състезания, а се целим в участие в такива за издръжливост. Трябва да направим много тестове и да видим дали колата ще издържи\", заяви Маршавелов.", "date": "2018.05.09", "title": "Български отбор се насочва към \"24-те часа на Льо Ман\" през 2019 г."}
{"url": "https://www.dnevnik.bg/evropa/2018/05/09/3175947_nima_iskame_onazi_evropa_na_ujasite/", "text": "\"Искате ли тоталната война?\" - това крещи Йозеф Гобелс през 1943 година в една своя легендарна реч, която има за цел да мобилизира германците пред лицето на грозящата ги военна загуба. Защо се сещам за този истеричен крясък на Гьобелс тъкмо в  деня, когато Европа празнува мирното си възраждане  след една ужасяваща война? Ами защото днес популисти, националисти и криптофашисти из целия континент крещят същото. Да, разбира се, не го крещят дословно. Пенят се за национален суверенитет, против бежанци, мигранти и всичко чуждо, против Истанбулската конвенция и еманципацията на хомосексуалните хора, против толерантността, против европейската солидарност, против общата валута Списъкът е дълъг, но ако го разшифроваме, под черта остава една дума: война. Голяма част от тези хора навярно не си мислят, че искат точно война. Но ако биха се замислили, ако можеха да се замислят, веднага щяха да разберат, че призивите им водят европейците с големи крачки към нова катастрофа. Разберете: Европа ни дава нещо безценно И така: Нима искаме тоталната война? Нима искаме децата ни да мрат като мухи по фронтовете, където ще влязат в действие високотехнологичните оръжия на XXI век? А после техните деца отново да събират тухли от разрушените си къщи, да гладуват, да измират от епидемии? Може би тази опасност ви се вижда преувеличена. Но по същия начин десетки милиони европейци и техните политици преди Втората световна война години наред вярват, че опасността от Хитлер е преувеличена. Че, видите ли, той просто иска да възстанови една историческа несправедливост и да създаде нов, по-напредничав ред в Европа. А и тайничко симпатизират на неговия изтребителен антисемитизъм - точно така, както днес мнозина симпатизират на прикрития расизъм, който надига глава в отношението към малцинствата и мигрантите в Европа. Ако мислите, че в днешна Европа вече не могат да избухват войни, припомнете си какво стана съвсем наскоро в бившата Югославия. И се замислете дали онези кръвопролитни войни щяха да избухнат, ако югославяните членуваха в ЕС. Поуките от миналото Някои ще кажат, че Западът насърчи разпадането на Югославия. И това донякъде е така. Но целта му тогава беше да се предотврати касапницата, която изглеждаше неизбежна, след като Слободан Милошевич пое безкомпромисен националистически курс. С две думи: в дъното на югославските войни от 90-те години беше отново национализмът. Национализмът, който през XIX век в Европа се ражда като дете на либерализма. Тъкмо този национализъм, който тогава въплъщава желанието на народите за свобода, демокрация, справедливост и напредък, сега е на път да извърши отцеубийство. И да унищожи не само либералните идеи, но и небивало дългия мир в Европа. Въпреки това: Честит Ден на Европа!", "date": "2018.05.09", "title": "Нима искаме онази Европа на ужасите?"}
{"url": "https://www.dnevnik.bg/bulgaria/2018/05/09/3175962_silniiat_viatur_e_sprial_spasitelniia_ekip_na_boian/", "text": "Спасителният екип от шестима души - шерпи и спасители, който и тази сутрин тръгна да търси алпиниста Боян Петров, се е върнал, без да достигне дори Лагер 1 заради лошото време. Това съобщи пред \"Дневник\" Деян Петков от екипа на алпиниста в София. Вчера спасителната акция  достигна Лагер 1 на 6400 м и не откри там Петров . Планът за днес беше да се върви и към Лагер 2, ако условията позволяват. Силният вятър обаче е върнал участниците в акцията отново в базовия лагер. Ден трети: повече спасители и добра прогноза Планът за утре е \"възможно най-много хора\" да тръгнат отново нагоре в издирване на  Боян Петров, с когото няма връзка от 3 май . Деян Петков разказа, че всички в базовия лагер са обявили, че искат да участват в акцията - както шерпи, така и алпинисти. Освен това прогнозата за утре сутрин е за хубаво време. Петков съобщи и че има поне 2 хеликоптера на Непал, които при добро време и разрешение от страна на Китай са готови да излетят на спасителна мисия. Използването на машина от Непал се налага, тъй като тибетската алпийска асоциация не разполага с техника, която да може да изпълнява мисии на височина над 5000 м. Катманду има вертолети, които могат да се издигнат на по-голяма височина, но е нужно разрешението на Китай, за да могат да навлязат на територията на Тибет. Ще има ли хеликоптер Екипът на Боян Петров все още не е информиран дали китайските власти са дали разрешение непалски вертолет да лети над алпинисткия маршрут, за да помогне в търсенето на Боян Петров. По-рано през деня от думите на външния министър Екатерина Захариева в Министерския съвет се разбра, че  тази сутрин е поискан от Непал хеликоптер , който да може да изпълнява мисии на височина над 6 хил. метра. Тя уточни, че е получено уверение от китайските власти, че разрешат излитане при подходящи метеорологични условия. Във втория ден от началото на спасителната операция властите обявиха, че търсят всякакви възможности да помогнат. Полагаме всички усилия и каквото имаме като връзки за нашия алпинист Боян Петров, заяви  премиерът Бойко Борисов . По негова покана в Министерския съвет тази сутрин отиде посланикът на Китай в София,  който увери , че се оказва пълна подкрепа на място в издирвателната операция. Към 18 ч. от Министерството на външните работи не можеха да отговорят на въпроса на \"Дневник\" дали е получено разрешение за полет на вертолет под Шиша Пангма. Редакцията изпрати въпрос до пресцентъра на ведомството и очаква информация. Известен алпинист готов за полет утре В същото време Мингма Шерпа - един от най-добрите катерачи в света, който има в колекцията си всичките осемхилядници, съобщи, че е получил обаждане с молба да излети с издирващия хеликоптер утре. В интервю за \"Дарик радио\" днес той заяви, че е оптимист за мисията на полета заради очакването утре времето да е ясно и дори си е изпратил паспорта на властите за получаване на виза. Преди час ми звъннаха от хеликоптерна компания от Катманду и утре ще излетим, познавам добре района и мога да бъда полезен, казва той.", "date": "2018.05.09", "title": "Силният вятър е спрял спасителния екип на Боян Петров, надеждата е за добро време утре"}
{"url": "https://www.dnevnik.bg/sport/2018/05/09/3176335_delio_rosi_ochakva_rukovodstvoto_da_reshi_dali_ostava/", "text": "Треньорът на \"Левски\" Делио Роси заяви, че ръководството на клуба трябва да реши бъдещето му. Думите му дойдоха след разочароващия  финал за Купата на България, загубен с 2:4 срещу \"Славия\" след дузпи . Провалът в решителния мач задължава \"Левски\" да се бори за третото място в Първа лига, ако иска да стигне до участие в Лига Европа. \"Мача го играхме само ние. За съжаление не успяхме да вкараме гол, стигна се до дузпи и \"Славия\" победи. Имахме доста възможности. Колкото повече минаваше времето, толкова повече се изнервяхме, а те повече се затваряха. Няма смисъл да говорим\", каза Роси пред \"Нова спорт\". \"Това е много неприятна загуба, трябва да се съвземем от нея и да се преборим за третото място. Трябва да се опитаме да вдигнем глави и да продължим напред\", заяви италианецът.", "date": "2018.05.09", "title": "Делио Роси очаква ръководството да реши дали остава в \"Левски\""}
{"url": "https://www.dnevnik.bg/sport/2018/05/09/3176339_vencislav_stefanov_otbor_ot_bulgari_pokaza_che_moje_da/", "text": "Президентът на \"Славия\" Венцислав Стефанов заяви, че Купата на България е прилягала на отбора му. Белите взеха първо отличие след 22-годишно чакане, като  победиха с 4:2 \"Левски\" след дузпи . \"На \"Славия\" ѝ приляга тази Купа на България. Най-много се радвам, че празнуваме този успех в деня на победата. Не на Европа, а на победата. Посвещавам го на моя приятел Младен (Младен Михалев-Маджо) и на всички хора, които се трудиха и се бориха за успеха на \"Славия\", каза Стефанов пред \"Нова спорт\". \"Нашият отбор, съставен само от млади българи, показа, че може да се бори с 8-10 скъпоплатени чужденци\", продължи той. \"Радвам се, че разумът и интелектът надделяха над простотията. На стадиона много говориха по мой адрес и на покойната ми майка, която гледа отгоре и може би тя ни помогна\". \"Никога не слагай тигана преди да хванеш рибата, а те сложиха тигана много рано – предварително. Безкрайно съм щастлив, посвещавам този успех на децата и внуците си, както и на всички, които уважават \"Славия\". Левски не си вкараха положенията, а във футбола като не вкараш, ще ти вкарат. Изстрадахме го този триумф\", добави Стефанов. Той обяви, че треньорът Златомир Загорчич остава и може да си тръгне само, ако получи предложение от чужбина.", "date": "2018.05.09", "title": "Венцислав Стефанов: Отбор от българи показа, че може да се бори срещу скъпи чужденци"}
{"url": "https://www.dnevnik.bg/sport/2018/05/09/3176277_fotogaleriia_beliiat_futbolen_praznik/", "text": "Славия\" ликува с Купата на България след победа с 4:2 срещу \"Левски\" след дузпи.", "date": "2018.05.09", "title": "Фотогалерия: Дълго чаканият празник на \"Славия\" и поредният кошмар за \"Левски\""}
