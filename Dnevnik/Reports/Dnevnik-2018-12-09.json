{"url": "https://www.dnevnik.bg/sviat/2018/12/09/3359187_franciia_razsledva_ruska_namesa_v_protestite_na_jultte/", "text": "Органите на реда във Франция са започнали разследване за евентуална намеса на Русия в масовите протести в страната, заяви за радио RTL министърът на външните работи Жан-Ив ле Дриан, цитиран от \"Блумбърг\". Той не разкри подробности и само каза, че ситуацията се наблюдава от спецслужбите. По-рано през деня Службата за национална сигурност на Украйна идентифицира двама души сред протестиращите, които се появиха със знаме на т.нар. Донецка народна република. В съобщението на агенцията се казва, че по сходен начин Русия може да нагнети напрежение и в други държави, сред които и България. Според организацията Алианс за защита на демокрацията около 600 профила в \"Туитър\", за които се предполага, че разпространяват пропапагндни възгледи на Кремъл, са пренасочили вниманието си към Франция и усилено използват #giletsjaunes (\"жълтите жилетки\").", "date": "2018.12.09", "title": "Донбас на \"Шанз-Елизе\": Франция разследва руска намеса в протестите на \"жълтите жилетки\""}
{"url": "https://www.dnevnik.bg/bulgaria/2018/12/09/3359032_ima_ochakvaniia_za_predsrochni_izbori_kaza/", "text": "Има очаквания за предсрочни избори в хората, това показват и социологическите данни, каза днес по БНР вицепрезидентът Илияна Йотова. Тя допълни, че познавайки нравите на българския политически живот, управляващата коалиция ще избере изборите да са в момент, който да бъде в неин интерес. Йотова обяви, че има огромен вакуум в отношенията между институциите. \"България няма никаква идея каква да бъде политиката й към нашите сънародници навън. Нямаме отговор на въпроса искаме ли тези хора да се чувстват българи и ако да, то какво да правим за това\", каза вицепрезидентът. Йотова допълни, че нейният екип е подготвил концепция за българска институция от типа на Британски съвет и Институт \"Сервантес\". Тя окачестви като \"груба грешка, гаф на българското правителство, че няма да изпрати солидна делегация в Маракеш, която да каже  защо България не приема Пакта за миграцията \". Според Йотова ако ЕС продължи да функционира по същия начин, ще има много тежка съдба. \"Концепцията, по която се избират еврокомисарите, е сбъркана\", е мнението на вицепрезидента. Според нея първо трябва да се определят проблемите, а след това да се определят комисарите.", "date": "2018.12.09", "title": "Има очаквания за предсрочни избори, каза вицепрезидентът"}
{"url": "https://www.dnevnik.bg/sport/2018/12/09/3359028_kubrat_pulev_podpisa_s_bob_arum_i_obiavi_che_e/", "text": "Кубрат Пулев е новият клиент на популярния американски промотър Боб Аръм. Българският боксьор подписа договор с компанията \"Топ ранк\", чийто собственик и основател е 87-годишният Аръм. \"Топ ранк\" ще се грижи за интересите на Пулев съвместно с Еpic Sports Entertainment, в която са  българският мениджър Ивайло Гоцев  и Джон Уърт, бивш адвокат на легендарния боксов промотър Дон Кинг. \"Много съм щастлив, че съм тук и ще работя с \"Топ ранк\" . Започвам да тренирам тук и мисля, че ще имаме голямо бъдеще заедно\", каза Пулев на съвместна пресконференция с Аръм в Ню Йорк. Тази година той напусна дългогодишния си промотър \"Зауерланд \", с който имаше договор до края на 2018 г. 37-годишният боксьор плати 150 хиляди евро, за да го прекрати предсрочно и да стане свободен агент. Пулев и Гоцев организираха заедно двубоя с Хюи Фюри в \"Арена Армеец\", който  направи българина задължителен претендент за един от поясите на Антъни Джошуа. \"След ерата \"Кличко\" сега тежката категория е много интересна. Има петима-шестима топ боксьори. Ще е много интересно. Аз съм тук, тренирам тук, ще се бия тук и ще опитам да стана световен шампион през 2019 г.\", каза още Пулев. Той беше попитан за мнението му за тримата водещи боксьори в тежката категория - Джошуа,  Дионтей Уайлдър и Тайсън Фюри . \"Джошуа и Фюри са добри боксьори. Тайсън Фюри, не Хюи Фюри, защото него го победих. Може би следващия път (ще победя) Тайсън Фюри. Уайлдър също е много добър боксьор, но няма толкова добра техника. Мисля, че аз съм по-добър\", завърши българският боксьор. Следващият мач на претендента за световната титла на IBF най-вероятно ще е през март в Лас Вегас или Ню Йорк. Българинът ще бъде част от гала вечер на \"Топ ранк\", която ще бъде излъчена от ESPN. Засега няма яснота около съперника на Пулев. \"Топ ранк\" e oснована през 1973 г. и е базирана в Лас Вегас. В момента сред големите звезди на компанията са двукратният олимпийски шампион и настоящ властелин в категория суперперо Васил Ломаченко, шампионът в суперсредна категория Саул \"Канело\" Алварес и бившият световен шампион на WBO в тежка категория Джоузеф Паркър. Аръм беше дълги години промотър на най-добре печелещия спортист в света - Флойд Мейуедър, както и на друга от звездите на средните категории - Мани Пакиао. \"Топ ранк\" е организирала мачове с участието на Мохамед Али, Джо Фрейзър, Ивендър Холифийлд, Шугър Рей Ленърд, Оскар де ла Оя и др.", "date": "2018.12.09", "title": "Кубрат Пулев подписа с Боб Аръм и обяви, че е по-добър от Уайлдър, Джошуа и Фюри"}
{"url": "https://www.dnevnik.bg/bulgaria/2018/12/09/3359044_gradska_jeleznica_svurzva_kazichene_s_bankia_ot_dnes/", "text": "Градска железница свързва Казичене и Банкя от днес. Инициативата е на сдружение \"Градски транспорт и инфраструктура\". Първата мотриса по трасето тръгна днес в 12.05 от Казичене и стигна в 13.15 ч на гара Банкя. Идеята е градската железница да свързва крайните квартали на града, като не се налага на пътниците да ходят до Централна гара за да стигнат например от Божурище до Подуяне и обратно. Концепцията за включване на влаковете в системата на градския транспорт е широко разпространена по света, казват от сдружението. У нас първи опит в тази насока се прави в края на 80-те години на ХХ век. За реализацията на идеята съществуващи влакове от вътрешността на страната, движили се доскоро до Централна гара - София, се удължават до Банкя, създавайки нова услуга на територията на Столичната община. В конкретния случай удължените влакове са по направленията от Копривщица, Септември и Пловдив. Общо 5 влака ще се движат между Банкя и Казичене – два сутрешни, един обеден и два следобедни. Още от началото на следващата година сдружението ще продължи с настояването за увеличаване на броя на влаковете. Същата организация може да се приложи за влаковете, пристигащи в София от Перник, Своге и Драгоман. От сдружението съобщават, че механичното удължаване на влакове няма да е достатъчно условие за дългосрочно и устойчиво привличане на пътници. Поради тази причина вече са изпратили искане до Министерството на транспорта, информационните технологии и съобщенията за въвеждане на единна система за таксуване между влаковете на БДЖ и градския транспорт на Столичната община. Системата от градски влакове би могла да превозва до 30 хил. пътници само на територията на Столичната община до 2030 г., а отчитайки и крайградските пътувания, дневните пътувания могат да достигнат до 100 хиляди. Ефектът за БДЖ би означавал нови между 1 и 10 милиона пътувания годишно според степента на интегриране на влаковете с градския транспорт. Посоченият ръст ще се равнява на между 5 и 48% спрямо това, което в момента БДЖ превозва на територията на цялата страна.", "date": "2018.12.09", "title": "Градска железница свързва Казичене с Банкя от днес"}
{"url": "https://www.dnevnik.bg/sport/2018/12/09/3359058_byo_specheli_zrelishtno_purvo_presledvane_v_biatlona/", "text": "Норвежецът Йоханес Бьо спечели зрелищна победа в първото преследване за сезона в Световната купа по биатлон. 25-годишният състезател допусна цели три грешки в стрелбата, но със страхотно бягане стигна до първото място след инфарктна битка с французина Кентин Фийон Майе и руснака Александър Логинов. Бьо постигна втора победа от три индивидуални състезания през този сезон. Той вече има 24-и победи в кариерата си - 13 в спринта, шест в преследването, три в масовия старт и две в индивидуалното. Бьо потегли от първа позиция, след като спечели спринта в събота. Олимпийският и трикратен световен шампион допусна една грешка в първата стрелба, но беше безупречен в следващите две и победата му изглеждаше почти сигурна. Норвежецът обаче свали само три от петте мишени на последната стрелба и загуби лидерската позиция. Той все пак демонстрира изключителното си ски бягането и успя да изпревари само с една десета от секундата Майе, който не направи нито една грешка в стрелбата. Логинов остана трети с един пропуск на стрелбището и пасив от 1.7 сек. Руснакът можеше да се пребори за победата, но в края на последната обиколка застъпи ската си и падна. Първите десетима в състезанието се събраха в по-малко от минута. Австриецът Симон Едер е четвърти - без грешка и с изоставане от 16.1 секунди, следван от сърнародника си Юлиан Еберхарт (+25 сек.). Норвежците Тарей Бьо (+28.6 сек.) и Хенрик Лабе-Лунд (+32.9 сек.) завършиха шести и седми, а италианецът Лукас Ходер (+41.3 сек.), швейцарецът Бенямин Вегер (+41.7 сек.) и французинът Анотнин Гигона (+53 сек.) допълниха топ 10. Двукратният олимпийски шампион в преследването и носител на Световната купа за последните седем години Мартен Фуркад не завърши състезанието. Французинът се отказа след последната си стрелба, след която се движеше 29-и с четири грешки. Българските биатлонисти също нямаха добър ден и завършиха извън топ 40. Владимир Илиев е 42-и с четири грешки и изоставане от 3:20 мин. до Бьо. Красимир Анев допусна една грешка повече и остана 44-и с пасив от 3:37.2 мин. Антон Синапов се нареди 53-и от 56 завърши, след като свали 15 от 20-те мишени и изостана с 5:05.9 мин. от победителя.", "date": "2018.12.09", "title": "Бьо спечели зрелищно първо преследване в биатлона, българите са извън топ 40"}
{"url": "https://www.dnevnik.bg/sviat/2018/12/09/3359066_emirut_na_katar_boikotira_sreshtata_na_vurha_na_suveta/", "text": "Емирът на Катар шейх Тамим бин Хамад ал Тани отказа да участва в срещата на върха на Съвета за сътрудничество в Залива в Саудитска Арабия, която от повече от година води регионален бойкот на страната му, предаде \"Асошиейтед прес\", цитирана от БТА. Лидерите на другите пет страни от съвета бяха посрещнати от саудитския крал Салман преди началото на днешната среща на върха. Катар изпрати свой представител от по-нисък ранг от външното си министерство. Членовете на Съвета за сътрудничество в Залива Саудитска Арабия, Бахрейн и Обединените арабски емирства скъсаха отношенията си с Катар през лятото на 2017 г. заради подкрепата му за ислямистки групировки, които за тях са терористични. Емирът на Катар присъстваше на миналогодишната среща на върха в Кувейт, където пък бойкотиращите страни изпратиха свои представители от по-нисък ранг. Външният министър на Бахрейн Халид ал Халифа написа в \"Туитър\", че емирът на Катар е трябвало да приеме справедливите според него искания на бойкотиращите страни и да присъства на срещата на върха.", "date": "2018.12.09", "title": "Емирът на Катар бойкотира срещата на върха на Съвета за сътрудничество в Залива"}
{"url": "https://www.dnevnik.bg/zelen/2018/12/09/3359068_mechka_i_malko_meche_biaha_zasneti_ot_fotokapan_na/", "text": "Мечка с малкото й са заснети в района на Държавно ловно стопанство \"Витошко-Студена\", съобщиха от РИОСВ - Перник, цитирани от агенция \"Фокус\". Регионалната инспекция работила по сигнал за нападение от кафява мечка на пчелин. Кошерите се намирали в частен имот в района на ловното стопанство. Експерти от отдел \"Биоразнообразие, защитени територии и зони\" са констатирали щетите и са поставили фотокапани. На 4 и 6 декември устройствата са заснели животните. Кафявата мечка, която се среща в България, е защитен вид, включен в Червената книга, припомнят експертите. Макар и едро, тя е едно от най-плахите диви животни и избягва срещите с човека. Обикновено мечката усеща присъствието му отдалеч и се оттегля. По-опасна може да бъде срещата с майка с малко мече, защото тогава тя става изключително агресивна, защитавайки малкото си.", "date": "2018.12.09", "title": "Мечка и малко мече бяха заснети от фотокапан на Витоша"}
{"url": "https://www.dnevnik.bg/sport/2018/12/09/3359072_bob_arum_prez_2019_g_shte_imame_nov_svetoven_shampion/", "text": "Кубрат Пулев ще стане световен шампион в тежката категория през 2019 г., заяви американският промотър Боб Аръм. В събота българският боксьор подписа договор с компанията \"Топ ранк\", чийто собственик и основател е 87-годишният Аръм. \"В първият мач, на който бях промотър, Мохамед Али спечели титлата в тежка категория. Сега, на 87 години, ще промотирам новия световен шампион в дивизията\", каза Аръм на  съвместна пресконференция с Пулев в Ню Йорк.  Следващият мач на претендента за световната титла на IBF най-вероятно ще е през март в Лас Вегас или Ню Йорк. Българинът ще бъде част от гала вечер на \"Топ ранк\", която ще бъде излъчена от ESPN. Засега няма яснота около съперника. \"За нас е удоволствие и привилегия да сме част от екипа на Пулев - следващия световен шампион. В следващите три месеца ще организираме негов мач срещу някого от топ боксьорите, а по някое време през 2019 г. той ще се боксира за световната титла\", каза още Аръм.   Собственикът на \"Топ ранк\" заяви, че \"трябва да запомним тази вечер, защото през 2019 г. ще имаме нов световен шампион от България\". \"Топ ранк\" e oснована през 1973 г. и е базирана в Лас Вегас. В момента сред големите звезди на компанията са двукратният олимпийски шампион и настоящ властелин в категория суперперо Васил Ломаченко, шампионът в суперсредна категория Саул \"Канело\" Алварес и бившият световен шампион на WBO в тежка категория Джоузеф Паркър. Аръм беше дълги години промотър на най-добре печелещия спортист в света - Флойд Мейуедър, както и на друга от звездите на средните категории - Мани Пакиао. \"Топ ранк\" е организирала мачове с участието на Мохамед Али, Джо Фрейзър, Ивендър Холифийлд, Шугър Рей Ленърд, Оскар де ла Оя и др. \"Топ ранк\" ще се грижи за интересите на Пулев съвместно с Еpic Sports Entertainment, в която са  българският мениджър Ивайло Гоцев  и Джон Уърт, бивш адвокат на легендарния боксов промотър Дон Кинг. \"Много съм щастлив, че съм тук и ще работя с \"Топ ранк\" . Започвам да тренирам тук и мисля, че ще имаме голямо бъдеще заедно\", каза Пулев. 37-годишният българин вярва,  че е по-добър от Антъни Джошуа, Дионтей Уайлдър и Тайсън Фюри.  ", "date": "2018.12.09", "title": "Боб Аръм: През 2019 г. ще имаме нов световен шампион - Кубрат Пулев"}
{"url": "https://www.dnevnik.bg/sport/2018/12/09/3359077_cska_izmukna_neubeditelna_pobeda_sreshtu_posledniia/", "text": "ЦСКА се върна към победите в Първа лига след пестелив успех с 1:0 като гост на последния \"Верея\". Червените изиграха неубедителен мач, но стигнаха до трите точки с гол на Тиаго Родригес в 27-ата минута и оставиха тима от Стара Загора без победа след 19 кръга. ЦСКА записа първи успех в последните си три мача и 13-и от началото на сезона. Тимът на Нестор Ел Маестро събра 42 точки, като изпревари с една \"Левски\" и се доближи на три от \"Лудогорец\". Шампионите посрещат \"Славия\" в последния мач за деня (17.30 ч.) и могат да си върнат аванса от шест точки на върха. \"Верея\" допусна 14-а загуба от 19 мача и остава твърдо на последното място. Тимът от Стара Загора, който единствен е без победа от началото на сезона, има пет точки. Отборът, воден от Миличич, изостава с девет точки от \"Септември\" и с десет от \"Дунав\", които допълват опасната зона. \"Верея\" можеше да направи доста по-трудна задачата на ЦСКА, но пропусна страхотна възможност да открие резултата. Само след пет минути игра Милан Вушурович се озова сам срещу Данте Стипица, но стреля в тялото на вратаря. След тази ситуация ЦСКА нямаха сериозни проблеми в защита до края на мача, но и много рядко стигаха до чисти възможности пред вратата на \"Верея\". В 27-ата минута гостите все пак поведоха. Кирил Десподов пусна отличен извеждащ пас за Тиаго Родригес, който се озова очи в очи с Георги Георгиев. Вратарят на \"Верея\" не се намеси добре и позволи топката да мине между краката му. За Родригес остана само да я насочи в опразнената врата на два-три метра от голлинията. В 41-ата минута можеше да се стигне до втора голяма опасност пред вратата на ЦСКА. Здравко Илиев се измъкна зад защитата по десния фланг, но страничният рефер отсъди доста спорна засада. В края на полувремето Жоржиньо пропусна отличен шанс да успокои гостите с втори гол, а малко след почивката Маруидес направи комичен пропуск от границата на вратарското поле.", "date": "2018.12.09", "title": "ЦСКА измъкна неубедителна победа срещу последния"}
{"url": "https://www.dnevnik.bg/citat_na_deniia/2018/12/09/3359082_citat_na_denia_az_sum_si_cveta_ot_kurdjali/", "text": "Аз съм си Цвета от Кърджали. Първи човек съм в държавата само по конституция. Моите приятели не намират промяна в мен и това ме радва. Това каза днес председателят на парламента Цвета Караянчева по \"Канал 3\". Думите й бяха в отговор на въпрос дали вече е свикнала да е първият човек в държавата.", "date": "2018.12.09", "title": "Цитат на деня: Аз съм си Цвета от Кърджали"}
{"url": "https://www.dnevnik.bg/sport/2018/12/09/3359076_shifrin_produlji_dominaciiata_si_v_alpiiskite_ski_s/", "text": "Носителката на Световната купа Микаела Шифрин продължи  доминацията си  от началото на сезона в алпийските ски с пета победа от девет състезания. 23-годишната американка спечели паралелния слалом в Санкт Мориц и записа трети пореден успех. Шифрин се справи последователно с канадката Лоранс Жермен, норвежките Мина Холтман и Нина Хавер-Льосет, австрийката Катарина Лайснбергер и Петра Влъхова от Словакия, за да стигне до 48-ата си победа в Световната купа. Най-трудна за Шифрин се оказа надпреварата с Влъхова във финала. Американката допусна грешка в горната част на трасето, но словачката не успя да се възползва и финишира с изоставане от 0.11 сек. Венди Холденер зарадва домакините с трето място. Швейцарката остана само на две стотни от място в големия финал, но спечели малкия срещу Лайнсбергер и стигна до първия си подиум през сезона. В генералното класиране за Световната купа Шифрин продължава да увеличава преднината си. Тя събра 689 точки, като води с 393 точки пред Мишел Жизин, с 423 пред Влъхова и с 435 пред Рагнхилд Мовинкел. Само на 23 години Шифрин заема четвъртото място при жените във вечната класация по победи в Световната купа. С повече са само Френи Шнайдер (55), Анемари Мозер-Прьол (62) и Линдзи Вон (82).", "date": "2018.12.09", "title": "Шифрин продължи доминацията си в алпийските ски с трета поредна победа"}
{"url": "https://www.dnevnik.bg/bulgaria/2018/12/09/3359099_karaiancheva_kani_na_kafe_prezidenta_no_bez_tozi_koito/", "text": "Смятам след празниците да поканя президента Румен Радев на кафе в парламента, за да му разкажа как работи той и какво правят народните представители, каза днес пред \"Канал 3\" председателят на Народното събрание Цвета Караянчева. Тя допълни, че е убедена, че той е наясно \"с някои от нещата\". Караянчева обаче уточни, че би го приела, но ако не е придружен от началника на кабинета си Иво Христов, който му пишел речите. По повод  последното му интервю пред \"Панорама\"  Караянчева каза, че в него Радев не казал нищо ново. \"Би ми било интересно да чуя неговите мисли, а не тези на друг, наизустени. Надявах се да е президент на всички граждани, а за съжаление той е само президент на избирателите на Нинова\", допълни председателят на парламента. Попитана как ще отговори на критиките, че парламентът приема лобистки закони, Караянчева обясни, че когато законите се внасят от Министерския съвет, те поне месец се подлагат на обществено обсъждане. Освен това всички закони минавали по две четения в комисия, преди да стигнат до пленарната зала. \"Всеки може да участва в дебатите, нищо не се прави задкулисно и тайно\", обобщи председателят на парламента.", "date": "2018.12.09", "title": "Караянчева кани на кафе президента, но без този, който му пише речите"}
{"url": "https://www.dnevnik.bg/politika/2018/12/09/3359115_socialistite_iskat_mladi_kandidati_za_evrodeputati_za/", "text": "За повече млади кандидати на избираеми позиции в евродепутатските листи за изборите догодина настоява Партията на европейските социалисти (ПЕС). Мотивът е, че така може да се стигне до демократично включване на младите в изборния процес, тъй като данните от последните избори показват, че младите хора не са ангажирани и не гласуват. Искането на социалистите е записано в една от осемте резолюции, които ПЕС прие на конгреса си в Лисабон. Те ще бъдат основа за предизборната кампания за европейските избори през май догодина. Процесът на номинации на кандидати за евродепутати в БСП, която членува в европейската политическа формация, ще започне в началото на следващата година. На миналите избори листата водеше президентът на ПЕС Сергей Станишев, но според партийните слухове ръководството на БСП планира да наложи друг водач, който е надпартиен. На въпроси на \"Дневник\" в Лисабон зам.-председателят на БСП Кирил Добрев каза, че тежкият въпрос кой да води листата ще се решава от партийния пленум, а Сергей Станишев обяви, че от общ интерес е в листата на БСП да има кандидати, които могат да вършат работа. Срещу неравенствата в ЕС  Европейските социалисти се обявиха също и за прогресивна икономика и преодоляване на социалните неравенства и неравенствата между Запада и Изтока. На социалните политики да не се гледа само като на разходи, а като на инвестиции, смятат в ПЕС. Социалистите искат европейска рамка за регулиране на минималните заплати, свиване на \"разлома в заплащането между страните-членки на ЕС\", изравняване на доходите между пола и справедлива мобилност на работна ръка. В резолюциите се посочва, че трябва да има квоти за жени на ръководни позиции. \"Една трета от богатствата в Европа са притежавани от 1% от хората. Най-бедните 40% притежават по-малко от 1% от богатствата. В последните години една четвърт от хората са застрашени от бедност или социално изключване\", посочват социалистите и се обявяват за справедливост, която минава и през данъчни реформи. Социалистите настояват за мерки за преодоляване на неравенствата сред децата и младите хора. Те искат още и възможности младите да придобият медийна грамотност, за да различават фалшивите новини. Резервите на БСП  Ден преди конгреса лидерът на БСП Корнелия Нинова обяви, че няма да води делегацията на БСП в Лисабон с мотив, че в една от резолюциите социалистите настояват за ратификация и прилагане на Истанбулската конвенция в страните-членки на Европейския съюз (ЕС), а БСП е против документа. Заместникът ѝ в партията Деница Златева обяви, че още през лятото БСП е изпратила писмо на ПЕС, че има резерви и няма да подкрепя документи, в които се споменава Истанбулската конвенция. Един от аргументите на левицата е, че срещу нея се е произнесъл и Конституционният съд в България. Според Златева за БСП тази тема е затворена. Същата е позицията на БСП и за Пакта на ООН за мигрантите, който се споменавал в друга резолюция.", "date": "2018.12.09", "title": "Социалистите искат млади кандидати за евродепутати за ръст на избирателите"}
{"url": "https://www.dnevnik.bg/biznes/2018/12/09/3359120_v_energetikata_ima_kartel_zaradi_cenata_na_toka/", "text": "В енергетиката има тежък държавен картел, а заради високата цена на тока за бизнеса, който в последните седмици е поскъпнал с 350%, затвориха редица предприятия, каза днес по Канал 3 председателя на Конфедерацията на работодателите и индустриалците в България (КРИБ) Кирил Домусчиев. Според него заради лошата политика на държавата в сектора цената на тока е убийствена и непредсказуема. Домусчиев каза, че в основата на държавния картел е Българският енергиен холдинг (БЕХ), който чрез ТЕЦ \"Марица изток\" 2, мините, които доставят въглищата и АЕЦ \"Козлодуй\", диктува цените. Той уточни, че в момента, заради високите цени на тока на енергийната борса, има спрели временно чугунолеярния предприятия и заводи за обработка на метал. Председателят на КРИБ прогнозира, че заради електроенергията предстои поскъпване на стоките и услугите, а през лятото вероятно ще скочи драстично и цената на тока за бита. Теменужка Петкова ще ни забаламоса Според Домусчиев при тази ситуация би трябвало да се свика съвета за национална сигурност, а ДАНС да направят проверки и да арестуват спекулантите. Вместо това, премиерът Бойко Борисов натоварил министърът на енергетиката Теменужка Петкова да реши проблема.  През седмицата тя обясни , че според Българската независима енергийна борса, поскъпването на тока е в определени дни и часове, което се обяснявало със завишено търсене от страна на участници на пазара. \"Аз нямам надежда. Петкова от години е министър, но нищо не се променя. Тя ще ни забаламоса като политик с цените на борсите в Румъния и Унгария, но нека към техните цени хората да добавят 37 лева задължение към обществото на всеки мегават, да добавят високите такса достъп и пренос, в които е включен и студен резерв, какъвто няма почти никъде в Европа, да добавят всичките екстри. Скоро ще трябва да добавят и емисиите, които ще плаща БЕХ за емисиите от въглищните централи\", обобщи Домусчиев. Той поясни, че в енергетиката няма никакви реформи и даде пример, как в гръцкия ТЕЦ \"Агиос Димитриос\", с мощност сходна с тази на \"Марица Изток\" 2, работят 770 души със сезонно заетите, докато у нас са 2405.В същото време в мините били ангажирани 2500 човека, при 7200 в България. Предсрочните избори не са решение Попитан дали ще има предсрочни избори, Домусчиев обясни, че няма да вземе отношение, защото това не му е работа. Той все пак даде гледната точка на бизнеса: \"Нашата позиция, е че предсрочните избори не са решение. Не може улицата да диктува. Независимо кое е правителството - ляво или дясно, то трябва да се остави да си изпълни програмата. Временните правителства винаги са водели до лошо\". Коментирайки новия бюджет Кирил Домусчиев каза, че той е добър, защото в него има заложени доста разходи за хората. Това, което КРИБ не приели, било договарянето на четири очи със синдикатите за увеличаване на максималния осигурителен праг и минималната заплата. \"Това не кореспондира с предизборните обещания и стратегията на управляващата коалиция. Въпросът е дали да вярваме на следващите избори, че ще бъдат спазени обещанията, които дават\", допълни той. Според Домусчиев приходите в бюджетната сфера биха могли да са и по-добри, ако там се извършат реформи. Той поясни, че в частния сектор също ще растат приходите, ако някой иска да си запази кадрите. \"Догодина очакваме двуцифрен ръст на средната работна заплата, но за хора специалисти\", е мнението на председателят на КРИБ.", "date": "2018.12.09", "title": "В енергетиката има картел, заради цената на тока затварят предприятия, каза Домусчиев"}
{"url": "https://www.dnevnik.bg/sviat/2018/12/09/3359116_kitai_nastoia_sasht_da_ottegliat_zapovedta_za_arest_na/", "text": "Китайското външно министрество извика днес американския посланик, за да изрази \"силен протест\" срещу ареста в Канада на финансовата директорка на \"Хуауей текнолъджис\" и заяви, че САЩ трябва да оттеглят заповедта за ареста ѝ, предаде Ройтерс, цитирана от БТА. Мън Ванчжоу - главен финансов директор на компанията, беше арестувана в Канада на 1 декември. Очаква я екстрадиция в САЩ, които твърдят, че тя е прикрила връзките на компанията си с фирма, опитала се да продава техника на Иран в нарушение на санкциите. Мън е дъщеря на основателя на \"Хуауей\". Китайският зам.-външен министър Ли Юйчън каза на посланика на САЩ Тери Бранстад, че страната му е отправила неприемливо искане към Канада да задържи Мън докато тя минавала през Ванкувър, съобщи китайското външно ведомство. \"Действията на САЩ сериозно нарушават законните и справедливи права на китайска гражданка и в същността си са изключително противни\", каза Ли Юйчън на Бранстад. Мнението му е сходно с това, което той изрази пред канадския посланик вчера. Китай настойчиво иска САЩ да обърнат внимание на сериозната и справедлива позиция на Китай и да оттеглят заповедта за арест на Мън, посочи Ли. \"Китай ще отвърне по-нататък, в зависимост от действията на САЩ\", добави той.", "date": "2018.12.09", "title": "Китай настоя САЩ да оттеглят заповедта за арест на финансовия директор на \"Хуауей\""}
{"url": "https://www.dnevnik.bg/bulgaria/2018/12/09/3351966_dnes_e_deniat_na_sveta_anna/", "text": "Българската православната църква днес почита зачатието на Богородица от нейната майка света Анна. Св. Анна (от староеврейската дума Hannah - благодат) е смятана за закрилница на семейството и майчинството, на девиците и вдовиците. Според Протоевангелието на Яков праведните Йоаким и Анна дълго време нямали деца. Желанието и молитвите им към Бога били толкова искрени, че той се смилил над тях и изпълнил молбата им. Един ден, докато Анна работела в градината, при нея се явил ангел и казал: \"Анно, ще родиш дъщеря и ще я наречеш Мария!\". След девет месеца –  на 8 септември , се родила бъдещата майка на Иисус. В народните обичаи 9 декември е свързван с Според фолклора в нощта срещу празника Анино зачатие (известен още като Зимна св. Анна) най-силно \"хващат\" заклинанията, прокобите и магиите. Тогава магьосници, вещици и врачки правят заклинания за раздяла, болест и смърт. Затова и строго се спазват различни забрани - жените не трябва да работят нищо, не бива да пипат вълна, за да не се разболеят децата и добитъкът; мъжете не бива да излизат от селото, защото по поляните играят самодивите и видят ли мъж, го отвличат. Според обичая момите засяват в плитък съд, обикновено ново гърне, пшеница с вода, и наричат: ако до Васильовден (1 януари) покълне, момичето ще се омъжи през годината. Имен ден днес имат Анна, Ана, Анка, Анко, Ани.", "date": "2018.12.09", "title": "Днес е денят на света Анна"}
{"url": "https://www.dnevnik.bg/bulgaria/2018/12/09/3358881_nai-chetenoto_v_dnevnik_machut_uaildur_-_fjuri_i/", "text": "1.  Уайлдър запази световната титла след равенство с Тайсън Фюри  (48 125) 2.  Морална глътка въздух за София – оставката на г-жа Фандъкова  (31 955) 3.  Най-големият обир в историята: как боксовият свят реагира след Уайлдър - Фюри  (17 993) 4.  Делото \"Иванчева\": В подслушаните разговори за подкупа не се споменава името й  (17 018) 5.  Една от големите надежди на българските щанги е хваната за втори път с допинг  (13 264) 6.  Видео: Роклята, която показва какво се случва на жените в дискотеките  (12 821) 7.  Григор Димитров за \"София оупън\": Защо трябва да има напрежение да играя в частен турнир  (12 627) 8.  Радев: Ако искаме екологична енергия, Европа да не пречи на руските доставки на газ за България  (11 798) 9.  Защо думата \"аншлус\" вбеси Румъния  (11 759) 10.  Най-мръсен въздух за 24 ч. е отчетен в Русе, София, Велико Търново и Благоевград  (11 610)", "date": "2018.12.09", "title": "Най-четеното в \"Дневник\": Мачът Уайлдър - Фюри и мръсният въздух"}
{"url": "https://www.dnevnik.bg/sport/2018/12/09/3358534_rivur_i_boka_se_sreshtat_dalech_ot_doma_v_nov_opit_da/", "text": "На повече от 10 000 километра от дома и истинската емоция, \"Ривър плейт\" и \"Бока хуниорс\" се срещат в нов опит да определят шампиона на Южна Америка. Големите съперници от Буенос Айрес  ще играят тази вечер в Мадрид  втория мач от финала в Копа Либертадорес. Двубоят е от 21.30 часа българско време и ще се проведе на \"Сантяго Бернабеу\". В първата среща  на \"Бомбонера\" двата състава направиха вълнуващо 2:2 . Реваншът трябваше да е на \"Монументал\" преди две седмици, но се провали заради  атаката срещу пристигащия на стадиона автобус с футболистите на \"Бока\" . Дори така, вълненията около \"суперкласико\" остават огромни, а срещата привлича вниманието на привърженици и медии от целия свят в очакване на развръзката. Отнетият празник От най-големия и очакван футболен празник,  събитието се превърна във фиаско и хвърли голямо петно на аржентинския футбол . Всички замесени съжалиха за развоя на събитията, но това не промени решението - домакинството на \"Ривър\" беше отнето, а вторият мач беше изпратен в Мадрид. Звездата на \"Бока хуниорс\"  Карлос Тевес определи като срамен факта, че двубоят ще е в испанската столица . \"Ще е малко странно да играем тук, но е важно за нас да се съсредоточим върху това, което ни очаква в Мадрид\", каза аржентинският нападател. \"Смятам, че е срамно за хората, не толкова за футболистите. Отнеха ни мечтата да играем на терена на \"Ривър\", добави Тевес. Треньорът на \"Бока\"  Гийермо Шелото заяви, че е необходима промяна в аржентинския футбол . \"Да не може да се играе \"Бока\" - \"Ривър\" в Аржентина е жалко. Време е да дадем пример\", каза той. На чужд терен Първоначално Мадрид не беше посочен сред вероятните домакини на важния мач. Въпреки това предложението на испанската федерация беше прието. Според специалисти  градът може да очаква около 25 млн. евро от провеждането на двубоя . Ключово в случая е, че беше позволено на \"Сантяго Бернабеу\" да присъстват привърженици и на двата отбора - нещо, което от години е забранено в Аржентина заради честите инциденти. Големият въпрос е дали Мадрид ще се справи с организацията. За охраната на събитието са ангажирани 4000 полицаи. \"Ривър\"  беше глобен с 400 хил. долара, наказан е за два мача без публика  в южноамериканските клубни турнири, а освен това загуби и домакинството си в реванша. Финалът в най-силния клубен турнир в Южна Америка обаче има една особеност - не важи правилото за броя голове на чужд терен. Така при равенство тази вечер - независимо с какъв резултат, ще има продължения. \"Бока\" и \"Ривър\" са печелили Копа Либертадорес съответно шест и три пъти. Това е първият случай, в който големите съперници спорят във финала на турнира в 105-годишната му история. И е последният финал, в който се играят два мача на разменено гостуване. При успех синьо-жълтите ще се изравнят с \"Индепендиенте\", който със седемте си триумфа от седем финала е рекордьор в най-силния турнир в Южна Америка. \"Бока\" спечели за последно турнира през 2007 г., а \"Ривър\" - през 2015 г.", "date": "2018.12.09", "title": "\"Ривър\" и \"Бока\" се срещат далеч от дома в нов опит да определят шампиона на Южна Америка"}
{"url": "https://www.dnevnik.bg/sviat/2018/12/09/3358957_kak_raboti_globalnata_propagandna_mashina_na_kitai/", "text": "За западните журналисти, деморализирани от безкрайни бюджетни ограничения, Китайската глобална телевизионна мрежа (CGTN) е изкусителна перспектива. CGTN преди беше известна като Китайската централна телевизия (CCTV) и, по думите на президента Си Цзинпин, цели \"да разкаже добре историята на Китай\". На практика това изглежда като обслужване на идеологическите цели на държавата, пише в. \"Гардиън\". В последното десетилетие Китай заложи на по-сложна и активна стратегия, която все повече се ориентира към международната аудитория. Страната се опитва да промени глобалната информационна среда с големи потоци пари – платени адверториали, спонсорирано журналистическо отразяване и добре оформени позитивни послания. Пресата в Китай се контролира строго, но в чужбина Пекин експлоатира уязвимите места на свободните медии. Пример за това е плащането китайски пропагандни приложения да се появят в десетки уважавани медии, например \"Вашингтон пост\". Китай ухажва и журналисти по целия свят с изцяло платени обиколки и безплатни обучения. От 2003 г. насам в документа, очертаващ политическите цели на Народната армия за освобождение, \"медийната война\" е основна част от военната стратегия. Целта ѝ е да повлияе общественото мнение в чужбина, така че да принуди чуждите правителства да приемат удобни за Пекин политики. Китай постепенно увеличава контрола си над глобалната цифрова инфраструктура чрез частни компании, които доминират прехода от аналогова към цифрова телевизия в Африка; изстрелването на телевизионни сателити и строежа на мрежи от фиброоптични кабели центрове за данни – цифров \"Път на коприната\" - които да пренасят информация по света. Така Пекин владее не само производството на новини, но и средствата за разпространението им. Кампаниите за влияние, разбира се, не са нещо ново – САЩ и Великобритания агресивно ухажват журналисти, предлагайки безплатни пътувания и достъп до високопоставени служители. Но за разлика от тях, Китайската комунистическа партия не приема плуралитет на възгледите. За лидерите на Китай идеята за журналистиката се основава на една наративна дисциплина, която изключва всичко, освен одобрената от партията версия на събитията. Африка Африка е опитното поле на международната експанзия на Пекин. През 2009 г. Китай обяви, че ще похарчи 6.6 млрд. долара, за да засили глобалното си медийно присъствие и първият голям проект бе CCTV Africa, която обещава на местните журналисти добра заплата и възможност да \"разкажат историите на Африка\" на глобална аудитория, без да се налага да се съобразяват със западните наративи. Според Вивиън Марш, която преподава в Уестминстърския университет, телевизията се опитва да разказва \"позитивни\" истории. Например, 17% от репортажите за епидемията от ебола през 2014 г. споменават медицинската помощ, идваща от Китай. В последните години CGTN е увеличила обхвата си на континента и се излъчва безплатно в хиляди села в западната му част, заради \"СтарТаймс\" - китайска медийна компания със силни връзки с държавата. Най-евтините пакети на \"СтарТаймс\" включват африкански и китайски телевизии, докато достъпът до Би Би Си и \"Ал Джазира\" е по-скъп и на практика недостъпен за повечето зрители. Агенция или... Продукцията на държавната агенция \"Синхуа\" достига до стотици милиони души. Правителството покрива около 40% от разходите ѝ, а тя самата работи на печалба, както и други информационни агенции, като продава текстовете си на медии по света. Бивш служител на \"Синхуа\" описва работата там като \"креативно писане. Трябва да комбинираш журналистика с креативно писане\". Друг, на име Крисчън Клей Едуардс, който е работил за нея в Сидни между 2010 г. и 2014 г., казва: \"Целите им са ясни – да прокарат явно китайски дневен ред () Няма друга ясна цел, освен това да открият слабите места на системата и да ги експлоатират.\" Пряка цензура не е необходима, тъй като повечето журналисти бързо разбират кои материали се приемат. \"Знаех, че сме инструмент за мека пропаганда – но не повече, отколкото Би Би Си и \"Ал Джазира\" и определено не като РТ\", казва Даниъл Шваймлър, който е работил за CCTV в Южна Америка в продължение на две години. Но за Марк Бури, който е бил журналист в Отава, едно искане е преляло чашата – когато Далай Лама е посетил Канада през 2012 г., той е получил нареждане да открие какво духовният лидер е говорил с тогавашния премиер Стивън Харпър. Но информацията нямало да бъде публикувана. \"Тогава почувствах, че сме шпиони. Беше време да тегля чертата\", пише по-късно той. Бури напуска работа. Трима други източници, които са работили за \"Синхуа\", казват, че понякога са писали конфиденциални доклади, които са предназначени само за висши ръководни кадри. Публикации в други медии Държавният англоезичен вестник \"Чайна дейли\" има сделки с поне 30 чужди вестника – сред които \"Ню Йорк таймс\", \"Уолстрийт джърнъл\", \"Вашингтон пост\" и \"Телеграф\" - да включват издания на 4 или 8-странични брошури на име \"Чайна уоч\", съдържащи дидактична и старомодна пропаганда от типа на \"Тибет – 40 години блестящи успехи\" и \"Си похвали членове на Комунистическата партия\". \"Чайна дейли\" е похарчил 20.8 млн. долара за влияние в САЩ от 2017 г.; това са най-големите разходи на институция, която не е чуждестранно правителство. Но стратегията се променя – сега Китай директно купува други медии, смята Ан-Мари Брейди от Кентърбърийския университет. Най-видимият пример е покупката на в. \"Саут чайна морнинг пост\", 115-годишен хонконгски вестник, от \"Алибаба\" през 2015 г.", "date": "2018.12.09", "title": "Как работи глобалната пропагандна машина на Китай"}
{"url": "https://www.dnevnik.bg/sviat/2018/12/09/3358181_katar_i_susedite_ot_zaliva_moje_da_razchupiat_ledovete/", "text": "За 36-и път страните от Съвета за сътрудничество в Залива се събират на среща на върха, в която отношенията между спорещите съседи може да се затоплят, ако Катар реши да участва. Поканата, отправена към Доха за участие, бе голямата новина в средата на седмицата. Емирът на Катар шейх Тамим бин Хамад ал Тани потвърди, че е бил поканен, но негов представител заяви за Анадолската агенция късно снощи, че няма да участва. Разривът на Катар с другите арабски страни от Персийския залив настъпи през юни 2017 г., когато малкото емирство бе обвинено от Саудитска Арабия, Египет, Бахрейн и Обединените арабски емирства в спонсориране на тероризъм. Четирите държави поискаха от Катар да се дистанцира от организациите \"Хамас\" и \"Мюсюлмански братя\" и промени тона си към саудитския съперник Иран. Случилото се доведе до въздушна, сухопътна и морска блокада на Катар, а Турция остана единственият му верен съюзник в Близкия изток. До този момент страната, иначе богата на газ, силно зависеше от връзките си с останалите в съвета (създаден през 1980 г.), но ѝ се наложи да търси нови търговски пътища и да засили сътрудничеството си с Доха и Техеран. Дни преди поканата Катар изненадващо обяви, че  напуска петролния картел ОПЕК , в който членуваше от близо 57 години. Според \"Файненшъл таймс\" това действие, преди срещата на супергрупата ОПЕК+ (картелът заедно с десет други страни производителки на петрол, сред които и Русия), е протест срещу маргинализацията на Доха. Шейх Тамим приъства на миналогодишната среща, когато държавите от Персийския залив работеха по-активно, за да разрешат спора си. Представители на четирите държави (Кувейт и Оман се опитват да приемат посредническа роля в него) твърдят, че бойкотът от последната година и половина е намалил подкрепата на Доха за ислямистки групировки. На Катар освен това се наложи да пренасочи милиарди долари от суверенния си фонд, за да се справи с икономическите последици от блокадата. \"Мнозина се чудят дали - или как - срещата този месец ще е по-различна от миналата година в Кувейт. Макар да е трудно да се предскаже как ще премине срещата, предишните изявления на представители на страните от Залива показват, че нито една от двете страни няма волята да направи големи отстъпки,\" пише електренното издание \"Ал Монитор\". \"Обратно, нагласите и на двете страни показват, че кризата в Залива може да продължи много време.\" Според сайта Съветът за сътрудничество от Залива е в най-нефункционалната си точка от основаването на институцията през 1981 г., когато държавите решават да работят по-тясно в икономиката, сигурността и културата. \"Блумбърг\" същевременно отбелязва, че въпреки напрежението от двете страни едва ли може да се стигне до пълен разрив - държавите от Залива внимават да не ядосат Вашингтон, който държи на \"арабското единство\" като способ за възпиране на Иран.", "date": "2018.12.09", "title": "Срещата на страните от Залива отново ще премине под сянката на разрива с Катар"}
{"url": "https://www.dnevnik.bg/sport/2018/12/09/3358372_otkus_ot_zlatniiat_stef_kuri_na_markus_tompsun/", "text": "\"Златният Стеф Къри\" проследява живота и кариерата на 30-годишния гард, който вече има три шампионски пръстена, две награди за играч на сезона и пет участия в Мача на звездите. Син на звезда от НБА - Дел Къри, играл за \"Кливланд\", \"Шарлът\" и \"Торонто\", Стеф Къри израства в обкръжението на професионални играчи и се превръща в най-добрия стрелец от далечно разстояние в цялата история на баскетбола. Къри показва впечатляващи умения в дрибъла и стрелбата от най-ранна възраст. Заради дребната му физика обаче малцина подценяват шансовете му да се превърне във водещ играч в НБА. Къри обаче не само се утвърди като една от големите звезди на лигата, а  даде начало на революция в баскетбола . Авторът Томпсън е израснал в Оукланд, Калифорния. Спортният журналист е автор на биографична книга и за друга от звездите на \"Голдън стейт уориърс\" - Кевин Дюрант. Преводът от английски език е на Елена Бойчинова. Дизайнът на корицата е на Живко Петров. Къри има същия дух, който избуява в живота му на миниатюрен играч в спорт на множество гиганти, огромни като Голиат. Този състезателен дух не е уникален, много ниски момчета са го имали. Но враждебността на Къри се отличава заради маниера, по който той я проявява. Агресията му се проявява по невиждан до този момент начин. Неговата състезателна натура води до същите резултати. Непримиримостта му е толкова разтърсваща заради външния му вид. Къри не търси мястото си с груба сила. Той е по-силен, отколкото изглежда, но не така печели предимството си на терена. Вместо това Стеф омаловажава силата. Той пренебрегва ръста. Отрича физическите качества. Неговият отговор на всичко е стрелбата от тройката – способност, която изравнява и компенсира всички недостатъци на височината си. С впечатляващия си мерник той вкарва тройка след тройка. И Убиеца с бебешко лице не се задоволява само с победите, а се успокоява само след съкрушително унищожение. Целта му е да доминира по такъв начин, че превъзходството му да не може да бъде оспорено. В това отношение Къри е като гигантите. Неговият състезателен дух предизвика хаос в НБА и този дух се превръща в непрестанна битка да не бъде победен. Той може да се трансформира във вълк с овча кожа. Най-ранните истории за неговото друго Аз датират от началото на новия век в Торонто. Майка му Соня мести цялото семейство, включително Стеф, по-малкия му брат Сет и сестра му Сидел, в Канада, за да прекарат година с баща им Дел Къри, който играе последния си сезон в НБА с екипа на \"Торонто раптърс\". Соня не успява да намери училище по системата Монтесори 1 в Торонто, затова избира единственото християнско училище наоколо – \"Куинсуей Крисчън Колидж\". Това е малко училище в район \"Етобикоук\" на Торонто, на около 14 километра от зала \"Еър Канада сентър\" по магистралата \"Гардинър\". Странно, но срещу училището се намират стриптийз клуб и главната квартира на \"Ангелите на ада\" 2 . Училището разполага с едва няколко класни стаи на гърба на една църква на \"Куинсуей\", в съседство с порутен и схлупен салон, в който се провеждат часовете по физическо възпитание на всички ученици по време на тежките зими в Торонто. \"Говорещ меко\". По този начин треньорът по баскетбол в \"Куинсуей Крисчън Колидж\" Джеймс Лаки описва Стеф и допълва: \"Говореше малко, наистина беше тих. Приятелски настроен, затворен\". Стеф идва в училището като осмокласник. Играе хокей на трева, футбол в зала и волейбол, преди да започне баскетболният сезон. В \"Куинсуей\" няма проби. Училището е толкова малко, че всеки, който иска да играе, влиза в отбора. И обикновено едни и същи спортисти практикуват всички училищни спортове. Лаки започва първата тренировка, като изсипва топките в салона и казва на момчетата да загряват. Той наистина иска да погледа двамата синове на играча в НБА – Стеф и Сет, за да види с какво си има работа. По-големият Къри изпъква веднага. И както и днес, преди всеки мач в НБА загрявката на Стеф е истинско шоу. Кръстосан дрибъл, убийствена стрелба с отскок, усилена работа с крака, докато тренира всеки удар. \"След около пет минути отидох при него и му казах: \"Можеш ли да ме научиш на някои от тези номера за мачовете ми с мъжката лига довечера? Искам да пробвам някои от движенията ти срещу момчетата\". На 12 години той правеше неща, които никога не бях виждал\", спомня си Лаки. Загрявките в гимназията са твърде малък залък за Къри. Той е тренирал с баща си, надстрелвал се е с играчи от НБА. Давал е всичко от себе си в стрелба срещу плеймейкъра на \"Торонто\" Марк Джексън. Когато Соня позволява на синовете си да присъстват на мач на \"Раптърс\", Стеф и Сет прекарват голяма част от времето си на тренировъчното игрище на отбора, което се намира от другата страна на претъпкания бюфет. Къри постоянно побеждава по-малкия си брат, като ниже кош след кош в мачовете им един на един на цял терен. В началото на последната четвърт или когато чуят виковете на тълпата, те пресичат фоайето към тунелите и се взират към терена, за да погледат чудесата, които Винс Картър върши под кошовете. След като изгледат повторението на някое отиграване, двамата притичват отново в тренировъчната зала, за да завършат играта си. Правили са същото и в Шарлът в дните, когато баща им играе за \"Хорнетс\". Стеф и Сет развиват уменията си в мачлетата един срещу друг в задния двор. Стеф прекарва малко повече време на тренировките на баща си в НБА, в съблекалните на \"Хорнетс\" и в усъвършенстване на стрелбата си. Момчетата не играят в никой отбор от Американския спортен съюз. Те прекарват първите шест години от училищното си възпитание в Християнското училище по Монтесори в Лейк Норман, което е основано и управлявано от майка им. В седми клас Къри е преместен в училище \"Шарлът Крисчън\", където играе за гимназиалния отбор там. Това е моментът, в който Шон Браун, треньор на деца, за първи път го среща. \"Той можеше да стреля, но беше наистина дребен\", казва Браун. \"Начинът, по който владееше топката, начинът, по който се движеше на игрището, на чинът, по който стреляше... Просто си личеше, че е раснал около баскетбола.\" Така че това, което Лаки намира за удивително, е просто обикновен ден за Стеф. Като при всеки малък християнски колеж програмата на \"Куинсуей\" го среща с други подобни училища. При всички положения не става дума за голям баскетбол, а по-скоро за скамейка с нисички играчи, които хвърлят напред-назад топката, изучават дебрите на отборната игра и се борят с несгодите, вместо да подобряват баскетболните си умения. Но с Къри в състава си \"Куинсуей\" започва да печели всеки мач с по 40 – 50 точки разлика.", "date": "2018.12.09", "title": "Откъс от \"Златният Стеф Къри\" на Маркъс Томпсън"}
{"url": "https://www.dnevnik.bg/analizi/2018/12/09/3358224_uj_ima_svoboden_pazar_na_tok_ama_ne_suvsem/", "text": "Енергийните политика и законодателство в България все повече приличат на упражнение от четвъртия кръг на ада (по Данте Алегиери) – кипи безсмислен труд, примесен с жестоки проклятия. От години сред основните  приоритети на управляващите  са енергийната сигурност и гарантирането на конкурентоспособни цени на енергийните ресурси, а постоянно сме свидетели на протести относно цените на горивата, електрическата и топлинната енергия, природния газ и т.н. Причината – пазарът на ток е свободен, но е доминиран от държавни компании, при това основните играчи са част от един държавен холдинг. Последният епизод от тази комедия, след протестите за цените на горивата, започна в началото на тази седмица с обявеното спиране на заводи в Стара Загора заради  високата цена  на електрическата енергия, а малко след това последва и изпращането на  отворено писмо  до премиера по същия въпрос. Интересно, че по същото време миналата година работодателските организации отново стана болезнено ясно, че цените на уж свободния пазар на електрическа енергия се манипулират. Последваха протести на работодатели, което доведе до  скоропостижни законодателни промени . Както се вижда от настоящите протести относно цените на свободния пазар, това не доведе до желания резултат. Последното не е изненадващо по няколко причини. Първата е, че промените бяха направени  твърде прибързано  и без необходимата подготовка. Втората е, че в резултат на това липсва оценка на въздействието, оценка на рисковете и изграждане на механизми за тяхното управление, което може да доведе до точно  обратния на желания ефект  – по-ниско доверие в пазара. Третата е, че още през 2013 г.  Европейската комисия  препоръча \"да се осигури достатъчен на брой търговски участници на свободния пазар от страна както на търсенето, така и на предлагането, за да се осигури ефективна конкуренция\". Това заключение е потвърдено в доклада на  Световната банка  от 2017 г. с допълнението, че \"обединението с електроенергийния пазар на ЕС е единственият устойчив вариант за избягване на потенциален риск от нарушаване на конкуренцията на пазара, поради факта, че България е сравнително малък пазар с малък брой производители\". За съжаление нито една от тези, а и от ред други, препоръки не е изпълнена, поради което  Комисията за енергийно и водно регулиране  пише в доклада си до Европейската комисия, че \"може да се направи изводът, че пазарът е силно концентриран и слабо конкурентен\". И ако трите най-големи пазарни участника (държавни компании) на пазара на едро на електрическа енергия формират около 85% от търгуваните количества, то на пазара на природен газ около 99,5% се продава от една държавна компания – \"Булгаргаз\". С други думи ситуацията е много сходна с тази на  пазара на горива . Реално промените от началото на тази година сложиха каруцата пред коня, тъй като \"изсипаха\" големи количества от страна както на търсенето, така и на предлагането на свободния пазар без гаранции, че постигнатата на него цена може да се нарече пазарна. За целта от Световната банка предлагат създаване на зони за внос/износ, което беше хубаво да се случи до края на 2016 или началото на 2017 г., а близо две години по-късно все още не е факт, а пазарът остава \"силно концентриран и слабо конкурентен\". В условия на ограничени пазарни сили би следвало да има силни регулация, надзор и дори санкции, което означава също така силен и независим регулаторен орган в лицето на Комисията за енергийно и водно регулиране. С промени в Закона за енергетиката от средата на 2018 г. комисията получи правомощия за извършване на \"предварително проучване за наличие на обосновано предположение за извършено нарушение\", въз основа на което може да образува \"производство за установяване на нарушение на чл. 3 и 5 от Регламент (ЕС) № 1227/2011 [1] \". Това обаче е крайно недостатъчно, тъй като от години въпросът с реалната независимост на регулатора не е решен, с други думи той продължава да е независим само на хартия. За целта \"КЕВР ще трябва да изгради вътрешен капацитет за прилагане на Регламента на ЕС\", обясняват от Световната банка. Личи си, че това не се е случило както по ниските разходи на комисията [2] , така и по напрежението в сектора. Нещо повече – това не е първият случай. Както казахме, подобно напрежение имаше и в края на 2017 г., но конкретно  съмнение за злоупотреби  на цени под пазарните имаше през лятото на 2018 г. Все още няма резултати от разследването. В началото на ноември регулаторът започна  нова проверка , резултати от която се очакват в началото на следващата година. С други думи това, че регулаторът има правомощия да контролира търговията на борсата не означава, че това ще се случи или защото няма капацитета да го направи (липса на финансова независимост), или защото няма желание (липса на политическа/корпоративна независимост). На последно място, но не и по значение, трябва да се отбележи, че трите компании, производители на електрическа енергия, които формират около 85% от търгуваните количества – АЕЦ \"Козлодуй\", ТЕЦ \"Марица Изток 2\" и НЕК, са държавни и са част от държавния Българския енергиен холдинг (БЕХ). Именно те бяха и причината за влезлите в сила от началото на годината промени в търговията с електрическа енергия, тъй като управляващите предпочетоха законодателни промени вместо да влязат в ролята си на принципал на тези дружества и да прекратят порочните практики. На същия феномен ставаме свидетели и днес – държавни компании продължават да изкривяват пазара, държавният регулатор продължава да не успява да прекрати това, а управляващите се държат все едно нищо не зависи от тях и все едно някой друг назначава управителните съвети и изпълнителните директори на тези дружества. \"Дневник\" публикува анализа на  Института за пазарна икономика . [1]  Регламента на ЕС относно интегритета и прозрачността на пазара за търговия на едро с енергия [2]  Традиционно бюджетът на регулатора се използва за генериране на печалба, а не за покриване на необходимите му разходи за обезпечаване на дейността му, като едва през 2019 г. се очаква разходите да достигнат 67% от приходите, докато през предходните години делът им е около 39%", "date": "2018.12.09", "title": "Уж има свободен пазар на ток, ама не съвсем"}
{"url": "https://www.dnevnik.bg/sport/2018/12/09/3358987_guardiola_opredeli_zagubata_ot_chelsi_kato_polezen_urok/", "text": "Мениджърът на \"Манчестър сити\" Пеп Гуардиола похвали играчите си, след като неговият тим допусна първа загуба за сезона в сблъсъка с \"Челси\".  \"Гражданите\" отстъпиха с 0:2  на \"Стамфорд бридж\", след като бяха непобедени в 15-те кръга от началото на сезона и преди двубоя в Лондон имаха седем поредни победи. Загубата за \"Сити\" е първа от април, а като гост тимът не беше губил от 14 януари. Според Гуардиола това е полезен урок за неговите играчи. \"Гордея се с моите играчи и за мен като мениджър беше истинско удоволствие да ги гледам на терена. Ние пресирахме високо съперника ни, отнехме доста топки, атакувахме постоянно. Създадохме достатъчно положения да вкараме един или два гола преди почивката. Това не се случи, така че получихме добър урок\", каза Гуардиола след двубоя. Според него \"Челси\" е бил по-добър в първите 10 минути от второто полувреме. \"През останалата част от мача предимството беше за нас. Но това е ниво Шампионска лига – съперниците са много добри, много умни. Имат едно положение и ти вкарват гол. \"Челси\" е много силен отбор\", добави каталунецът. Гуардиола обясни, че не се интересува от рекордите. След невероятния минал сезон \"гражданите\" бяха сочени като способни да станат едва втория отбор след \"Арсенал\", който печели титлата без загуба. \"Ние не сме тук, за да сме непобедими. Тук сме, за да спечелим титлата и това ме интересува. Загубата не ни прави по-слаб отбор. Преди мача ние бяхме фаворит за титлата, а сега е  \"Ливърпул\" . Защо? Защото е с точка пред нас, не съм съгласен. Ситуацията не се е променила за тези 24 часа\", каза още Гуардиола. След двубоя любителски камери уловиха, че мениджърът на \"Сити\" напуска терена раздразнен. Той поздравява щаба на \"Челси\", но след реплика от един от помощниците на Маурицио Сари влиза в тунела. След срещата Гуардиола не коментира. Колегата му Сари определи успехът на \"Челси\" като напълно заслужен. Според италианеца основният фактор е бил мотивацията на неговите играчи. \"Бяхме пресирани постоянно, поставяни под натиск, но накрая заслужавахме да спечелим. Мисля, че всеки отбор с проблеми трябва да стане по-мотивиран и обединен, и точно това направихме\", каза Сари.", "date": "2018.12.09", "title": "Гуардиола определи загубата от \"Челси\" като полезен урок"}
{"url": "https://www.dnevnik.bg/biznes/finansi/2018/12/09/3359002_priemaneto_na_evroto_niama_da_generira_nezdravoslovni/", "text": "Приемането на еврото няма да генерира инфлационни импулси над здравословните равнища, но това и не означава, че цените ще остана непроменени. Това е процес на реална конвергенция, който означава доближаване както на доходите, така и на цените до средните в Европа. Това каза днес по БНТ управителят на БНБ Димитър Радев. Той обясни, че яснота за евентуалното присъединяване на България към европейския банков съюз и приемането на еврото ще има към края на юли. Радев посочи, че в края на февруари  ще започнат стрес тестовете  на шестте най-големи български банки. Управителят на БНБ поясни, че тяхната цел е да покажат доколко са устойчиви те при евентуална финансова криза. Попитан за ръста на лихвите по кредитите Димитър Радев прогнозира, че в България той ще започне през втората половина на следващата година. \"Централните банки се стараят този процес да е плавен и добре управляван. Следващата година ще активираме т.нар. антицикличен капиталов буфер. Има инструментарум, с който да управляваме процеса\", поясни управителят на БНБ. На въпрос дали идва нова финансова криза, Радев отговори, че за момента може да се каже, че световната икономика навлиза в период на забавяна не растежа. Той обясни, че в икономиката има цикличност, която се обременява от редица фактори. Към момента такива са Брекзит, търговската война САЩ-Китай, протестите във Франция, напрежението между Русия-Украйна и други. \"Нашата работа е да подготвим банковия сектор за тези не добри времена и стрестестовете ще са полезни\", обобщи Димитър Радев.", "date": "2018.12.09", "title": "Приемането на еврото няма да генерира нездравословни инфлационни импулси, смята управителят на БНБ"}
{"url": "https://www.dnevnik.bg/sport/2018/12/09/3359006_slalomut_vuv_val_dizer_beshe_otmenen_zaradi_zaradi/", "text": "Вторият слалом за сезона в  Световната купа по ски алпийски дисциплини  във Вал д’Изер беше отменен заради лошо време. Техническата комисия на Световната федерация по ски (FIS) и организаторите прецениха, че атмосферните условия не позволяват състезание да има. Надпреварата във френския курорт на пистата \"Стад Белвар\" започва на 2025 метра надморска височина. Още в 7.45 часа местно време екипите бяха на място, когато стана ясно, че вятърът е много силен и едва ли ще позволи да се стартира. Силен снеговалеж имаше още в събота за  гигантския слалом . През нощта падна повече от половин метър нов сняг, което допълнително затрудни екипите по поддръжката. Това е втори старт при мъжете, който е отменен от началото на сезона. Традиционният  гигантски слалом в Зьолден , с който се дава началото на Световната купа в края на октомври не се проведе заради снеговалеж и силни ветрове. FIS реши да насрочи гигантския слалом за 20 декември в Залбах-Хинтерглем. Очаква се до 24 часа да стане ясно за кога и къде ще бъде пренасрочен и слаломът от Вал д’Изер. След 7 старта при мъжете в Световната купа лидер е Марсел Хиршер, който има две победи от началото на сезона. Носителят на големия кристален глобус спечели слалома в Леви и гигантския слалом във Вал д’Изер. Той има 280 точки, а след него е  Макс Франц  с 238. През следващата седмица мъжете се местят в Италия, където ще имат четири старта между 14 и 17 декември. Първо във Вал Гардена са класическите състезания в супер-Г и спускането на пистата \"Саслонг\". На 16 и 17 декември са гигантския слалом и паралелния гигантски слалом в Алта Бадия.", "date": "2018.12.09", "title": "Слаломът във Вал д’Изер беше отменен заради силни ветрове"}
{"url": "https://www.dnevnik.bg/v_pamet/2018/12/09/3359007_pochina_nai-vuzrastnata_ruska_pravozashtitnichka/", "text": "Най-възрастната руска правозащитничка и бивша съветска дисидентка Людмила Алексеева е починала снощи на 91 години, съобщи Консултативният съвет за правата на човека към Кремъл в изявление, цитирано от \"Франс прес\", предаде БТА. \"Председателката на Московския Хелзинкски комитет Людмила Алексеева почина тази вечер в болница в Москва\", заяви председателят на съвета Михаил Федотов. \"Това е огромна загуба за цялото движение за защита на човешките права в Русия\", допълва той. \"За всички, които са ценили, ценят и ще ценят демокрацията, Людмила Михайловна винаги бе и ще остане символ на честността и безкомпромисната борба за човека\", заяви делегатът на правата на човека в Русия Татяна Москалкова, цитирана от Интерфакс. Руският президент Владимир Путин поднесе дълбоките си съболезнования по повод кончината на Людмила Алексеева, съобщи прессекретарят на Кремъл Дмитрий Песков, цитиран от ТАСС. Владимир Путин \"високо ценеше приноса на Людмила Алексеева във възникването на гражданското общество в Русия и изключително уважаваше позицията й по много въпроси от живота на страната ни\", заяви Песков. Людмила Алексеева е била и един от символите на съпротивата в СССР, а след това Русия, отбелязва Франс прес. През 1976 г. става един от основателите на Московския Хелзинкски комитет, чиито членове през годините са арестувани и получават тежки присъди или са принудени да се изселят. В изгнание тя продължава да защитава съветските опозиционери и написва история на дисидентството, която и до днес продължава да е цитирана. Завръща се в Москва чак през 1993 г. след разпадането на Съветския съюз. През последните години Алексеева участва в най-различни борби - както за хвърляне на светлина върху подозрителната смърт в затвора на юриста Сергей Магнитски, така и за да осъди процеса срещу бившия олигарх и критик на Кремъл Михаил Ходорковски, за който казва, че \"в това дело всичко се прави не по закон, а по нареждания отгоре\". През 2009 г. Людмила Алексеева получава в Страсбург заедно с представители на руската правозащитна организация \"Мемориал\" Наградата \"Сахаров\", която Европейският парламент присъжда на защитници на свободата на словото по света.", "date": "2018.12.09", "title": "Почина най-възрастната руска правозащитничка"}
{"url": "https://www.dnevnik.bg/skorost/2018/12/09/3357499_fotorazkaz_limuzinata_za_tam_kudeto_putiat_svurshva/", "text": "След близо двадесет години на пазара, три поколения и повече от 2.2 милиона продажби БМВ Х5 влезе в своята четвърта генерация по-голямо, за първи път с офроуд пакет и асистиращи системи, доближаващи го до автономните автомобили. Въпреки като цяло сходното излъчване с предшественика във външния вид могат да се открият доста новости, които предстои за вбъдеще да се срещат във всички нови модели на баварците.", "date": "2018.12.09", "title": "Фоторазказ: Лимузината за там където пътят свършва"}
{"url": "https://www.dnevnik.bg/sviat/2018/12/09/3359009_pri_vcherashnite_protesti_vuv_franciia_sa_arestuvani/", "text": "Френските сили на реда са арестували 1385 души из цялата страна по време на вчерашните протести, като 985 от тях са задържани за разпит, съобщи вътрешният министър Кристоф Кастанер, цитиран от ДПА и ТАСС, предаде БТА. В цяла Франция са протестирали общо 125 хиляди души, от които 10 хил. в Париж, каза Кастанер. Той съобщи, че 118 протестиращи са били ранени, главно в пътни злополуки. Ранени са и 17 души от силите на реда. За сравнение в протестите миналата събота са били ранени 220 протестиращи и 84 души от силите на реда, каза Кастанер. \"Ескалацията на насилие бе спряна. То въпреки това остава на равнище, което макар и овладяно, е напълно недопустимо\", заяви вътрешният министър.", "date": "2018.12.09", "title": "При вчерашните протести във Франция са арестувани 1385 души, а 118 са били ранени"}
{"url": "https://www.dnevnik.bg/bulgaria/2018/12/09/3359013_otgovorut_na_makedoniia_karakachanov_suzdava/", "text": "Изявлението на Красимир Каракачанов е отлична възможност за контра отговор и създаване на отрицателни нагласи, които ще ни отдалечат едни от други и ще създадат враждебност вместо приятелство. Това се казва в декларацията на македонското Министерство на външните работи по повод изявлението на вицепремиера, министър на отбраната и лидер на ВМРО Красимир Каракачанов от вчера.  В официална декларация на партията , която оглавява, той заплаши Македония с блокада на членството й в ЕС и НАТО, докато има \"обратен прочит на историята\". \"Подписахме Договор за приятелство. Ще изграждаме приятелство, но това означава взаимно уважение, уважение и за интересите на съседа. Република Македония ще продължи и в бъдеще активната си, конструктивна и добросъседска политика, която е в духа на договора с България и европейските ценности, които зачитат и двете страни\", се казва в декларацията. В отговор Красимир Каракачанов каза по БНР, че има много ясни клаузи в договора за приятелство с Македония, но в Скопие трябва да престанат да фалшифицират историята. Според вицепремиера в Скопие трябва да се промени манталитетът и Македония не би трябвало да влиза в НАТО с този манталитет. \"Като лидер на ВМРО, човек и историк и българин имам право на свое мнение и ще го защитавам\", допълни Каракачанов, но уточни, че не ангажира с това правителството.", "date": "2018.12.09", "title": "Отговорът на Македония: Каракачанов създава враждебност, а ние искаме приятелство"}
{"url": "https://www.dnevnik.bg/bulgaria/2018/12/09/3359010_v_shveicarska_smetka_na_banev_ima_nad_1_mlrdlv_obiavi/", "text": "Разследващите са констатирали над 1 млрд. лв. в швейцарска сметка на обвинения в пет различни престъпления бизнесмен Николай Банев. Това обяви в интервю за \"Нова телевизия\" зам. главния прокурор и доскорошен шеф на спецобвинението Иван Гешев. \"Колегите са поискали от компетентните власти в Швейцария сметките да бъдат запорирани\", обясни Гешев и допълни, че според наблюдаващите делото прокурори имало достатъчно доказателства, че тези при тези средства стара дума за пране на пари. \"Самият факт, че в сметките, които те контролират, има над 1 млрд. лв. говори, че при евентуалното им пускане (от ареста - бел.ред.) те биха могли да преместят тези пари, където си искат\", уточни Гешев. Той отхвърли вариант действията срещу Баневи да идват от конкуренти. \"Не знам каква конкурентна среда създават Баневи, при положение че нямат бизнес. Те само режат на скрап предприятия. Няма бизнес, който е конкурентен на техния\", обясни зам. главният прокурор. Според него профилът за семейство Баневи е такъв, че ако не са в ареста могат да окажат натиск върху свидетели и да манипулират доказателствата. По думите му средствата, с които се доказват престъпленията, в които са обвинени Николай и Евгения Баневи, са по-скоро документи и експертизи, а не свидетелски показания. Коментарът му за доказателствата дойде след журналистически въпрос, свързан с разпространено вчера до някои медии писмо от големия син на Банев, който е свидетел по разследването срещу баща си. В писмото Николай Банев младши посочвал, че не е основен свидетел, а е един от многото свидетели по досъдебното производство. Гешев заяви, че терминът \"основен свидетел\" е журналистически, а не юридически. В правото всички са свидетели, допълни зам. главният прокурор и отказа да назове имената на останалите, дали свидетелски показания по делото. Българските арести и Десислава Иванчева Гешев бе попитан защо бившият кмет на столичния квартал \"Младост\" Десислава Иванчева, подсъдима за подкуп, е с белезници в залата, а семейство Баневи не. Той обясни, че това е конкретно решение на съдебния състав, който гледа делото по същество или делото за мярката за неотклонение на обвиняемите. Подчерта, че семейство Баневи са били с белезници във френския съд. В коментар за лошите условия в арестите Гешев заяви: \"Те се определят и контролират от Министерството на правосъдието. Tези условия покриват минималните европейски изисквания. Явно са недостатъчно добри, но държавата ни е в това състояние. Това не е \"Шератон\", но това не означава, че условията не трябва да се подобряват\". Преди това обаче той каза, както нееднократно го е правил главният прокурор Сотир Цацаров, че публичния шум около състоянието на килията, в която е Иванчева дошъл от извънпарламентарна групировка, към която явно гравитирала и бившата кметица. Гешев, точно като Цацаров, отказа да посочи конкретно кого визира, за да не влизал в политически коментари. Групировката била \"в крайно дясно\". Димитър Желязков, Митьо Очите За задържания в Турция Димитър Желязков, известен като Митьо Очите той каза, че е допусната екстрадиция от турския съд. Сега следва процедура - решение на външното и вътрешното министерство и в крайна сметка на президента Ердоган. \"Самият Желязков също не е доволен от условията в турския арест, жалвал се е на българския консул в Одрин\", каза Гешев. По думите му от България щяла да изходи инициативата да оправяне на арестите в Европа, което значело, че ще дадем нещо добро на света.", "date": "2018.12.09", "title": "В швейцарска сметка на Банев има над 1 млрд.лв., обяви Гешев"}
{"url": "https://www.dnevnik.bg/biznes/finansi/2018/12/09/3359016_v_bulgariia_okolo_1_mln_dushi_niamat_elementarna/", "text": "Заради системното недофинансиране на образованието в България има около 1 млн. души, които са функционално неграмотни. На тези хора дори да им предложиш работа, нямат елементарната квалификация да я свършат, каза днес по Би Ти Ви финансистът Левон Хампарцумян, който стана \"Банкер на 2018 г.\" От 18 години той е начело на най-голямата по активи банка в България -  Уникредит Булбанк,  но наскоро обяви , че през май догодина ще предаде поста на Теодора Петкова. Банкерът допълни, че ако преди 30 години един не много образован човек след 3 месечен курс е можел да стане тракторист, днес това не е така. \"Днес един трактор струва 30 хил. евро, а таблото му е малко по-просто от това на самолет – не може с три месеца да се научиш\", посочи банкерът. Хампарцумян посочи, че България е била най-бедната държава в Европа, дори по времето на комунизма. \"През 1944 г. България е на същото икономическо положение като Дания – селскостопански държави с наченки на индустрия. След това едно развитие на социализъм ни докарва през 1990 г. да сме в икономически фалит. Не последните 30 години са ни вкарали в беля, а предишните 50 плюс следващите 30\", обобщи той. Коментирайки  изказването на председателя на Асоциацията на банките Петър Андронов , че идва краят на ниските лихви, Левон Хампарцумян поясни, че ниските лихви от последните години са били мярка за стимулиране на икономиката за излизане от кризата и завъртане на колелото. \"Тази парична маса, при опасност от инфлация се изтегля и трябва лихвите да тръгнат нагоре. Това е начинът, по който централните банки прибират парите, които са напечатани, за да стимулират икономиките в лошите години. Не се очаква рязко повишаване, за да не се създава шок в икономиката\", допълни той. Също днес  управителят на БНБ Димитър Радев каза , че се очаква плавно показване на лихвите по кредите в България от втората половина на следващата година.", "date": "2018.12.09", "title": "В България около 1 млн. души нямат елементарна квалификация за работа, смята Хампарцумян"}
{"url": "https://www.dnevnik.bg/bulgaria/2018/12/09/3359019_nato_ne_e_poiskalo_ot_bulgariia_zasilvane_na/", "text": "Няма искане към България за засилено военно присъствие в региона, има към Турция, каза днес по БНР вицепремиерът и министър на отбраната Красимир Каракачанов. Той допусна, че това е проверка на САЩ доколко Турция е реален партньор в пакта. \"Към България няма искане за засилване на присъствието на чужди кораби в нашите пристанища НАТО присъства в Черно море в рамките на държавите членки Турция, България Румъния. Всички черноморски страни са заинтересовани от туризъм и газопроводи, а не от военни сблъсъци. От сблъсъка в Азовско море имат интерес и руският президент, и украинският президент по вътрешнополитически причини\", обобщи министърът на отбраната. На въпрос за отпуснатите средства за ремонт на руски самолети, Каракачанов каза, че няма откъде да се вземат 20-25 милиарда, \"за да махнем всичко руско\". \"Полските МиГ-29 са три пъти повече от нашите и са по-стари, подчерта той. Коментирайки коалиционните отношения в \"Обединени патриоти\" лидерът на ВМРО подчерта, че когато си в коалиция, трябва да се съобразяваш с партньорите, за да няма драми. \"Синята каска, обаче, вече я подарих на премиера Борисов. Който не е разбрал, че подобни крамоли са вредни, няма да разбере нищо и следващата година. Може ли в едно семейство да има скандали и комшиите да го уважават? Вместо да убеждаваме ГЕРБ, се разправяме със себе си\", допълни Красимир Каракачанов. Според него до момента единственият въпрос, по който \"Обединени патриоти\" са направили компромис, е този за пенсиите. \"Ние смятахме, че минималната пенсия трябва да стане 300 лева\", каза министърът на отбраната. Той обобщи, че няма драми в правителството и между \"Обединени патриоти\" и ГЕРБ. \"Не ме е страх, но не ми се правят предсрочни избори. Уморително е и губене на време за държавата\", отговори Каракачанов на въпрос. България не е дефинирала ясно каква е нейната политика спрямо българите в чужбина, отбеляза Каракачанов на въпрос са бъдещето на Държавната агенция за българите в чужбина и предложението за нейното закриване. Необходима е ясно разписана държавна политика. Има четири милиона българи в чужбина, напомни Каракачанов. Според него е необходимо специално министерство.", "date": "2018.12.09", "title": "НАТО не е искало от България засилване на присъствието в Черно море, обяви Каракачанов"}
{"url": "https://www.dnevnik.bg/bulgaria/2018/12/09/3359021_pravitelstvena_bolnica_ima_nad_30_mln_dulgove_kaza/", "text": "Дългове за над 30 млн. лева и поети ангажименти за над 60 млн. лева има правителствената болница \"Лозенец\", чийто директор е проф. Любомир Спасов. Все още тече финансовият одит, но по първоначална информация финансовото състояние на болничното заведение не е добро, каза днес по Би Ти Ви министърът на здравеопазването Кирил Ананиев. Той допълни, че работещите в болницата не са получавали от месец и половина заплати. \"Правителството взе необходимите мерки, за да разплати дължимите заплати. Освен това са прехвърляни средства от разходи за персонал, за издръжка и капиталови разходи\", каза още Ананиев. Той уточни, че Любомир Спасов няма да бъде директор, след като болницата стане педиатрична, добави Ананиев. Министърът увери, че учебната и клинична база в болница \"Лозенец\" на студентите по медицина от Софийския университет ще бъде запазена. В момента болничното заведение разполага с около 220 легла. За да бъде многопрофилна детска болница обаче ще са необходими двойно повече. Предвижда се и изграждането на още един корпус с топла връзка между вече съществуващата сграда и новата. За реализацията на проекта ще са нужни 35 – 40 млн. лева, докато изграждането на нова болница би струвало около 150 млн. лева. Здравният министър добави, че вече се водят разговори част от средствата да са европейски. Кирил Ананиев каза, че след шест месеца \"Болница \"Лозенец\" ще бъде предназначена за лечение само на деца. Отделения, които не са пряко свързани с лечението на деца, ще бъде разпределени към другите университетски болници в София, които са специализирани в даденото лечение за възрастни хора. Специалистите в болницата ще имат право на избор – дали да останат на същото място или да се прехвърлят на друго. При всички положения работа ще бъде намерена за всички, каза Ананиев.", "date": "2018.12.09", "title": "Правителствена болница има над 30 млн. дългове, каза здравният министър"}
{"url": "https://www.dnevnik.bg/evropa/2018/12/08/3356129_spor_za_zvuncite_na_kravite_se_razrazi_v_maluk/", "text": "Животът в един подреден и спкоен пазарен град в Южна Германия бе смутен от продължаваща от дълго време съдебна битка – за кравите и техните звънци, разказва Би Би Си. Двойка, която си купила голяма къща близо до град Холцкирхен, южно от Мюнхен, съди фермер заради силния звук от звънците на кравите, които пасат на близката ливада. Когато съпрузите се преместили в новата си къща през 2011 г., полето било празно, но през 2014 г. то било дадено под наем на Регина Килер, която ръководи малка млекодобивна ферма. Освен от шума, двойката недоволства и от лошата миризма на тор и съпровождащите я насекоми. Келер обаче казва, че звънците на кравите са част от баварските традиции. Съпругът загуби първото дело срещу Келер през 2017 г. и сега обжалва решението пред съд в Мюнхен. Неговата съпруга заведе второ дело срещу фермерката. Оплакванията Звънците дрънкат денонощно, заяви двойката пред съда, а това според твърденията на съпрузите им причинявало депресия и безсънни нощи. Те освен това казват, че закачането на шумни звънци е равносилно на жестокост към животните и че те не са необходими на равно открито място. Според тях вместо звънци кравите трябва да имат устройства за GPS проследяване. Килер и нейният правен екип обаче посочват, че звънците са нужни за случите, когато някое животно избяга – те позволяват на фермера да чуе къде е кравата дори и през нощта. Устройствата за GPS проследяване са скъпи и са все още на експериментално ниво, допълват те. \"Това е провинция – кравите и звънците да част от нашата традиция\", казва местен жител. Друг добавя: \"Хората трябва да приемат, че тук имаме ферми – с крави и тор. Така имаме прясно мляко.\" Кметът на Холцкирхен, Олаф фон Льовис, е по-дипломатичен. Макар да е наясно с проблемите - екскременти и миризма, мухи, насекоми - той посочва, че пашата е честа практика в региона и е важен стълб на местното земеделие. Решението по второто дело, заведено от съпругата, се очаква през януари.", "date": "2018.12.09", "title": "Спор за звънците на кравите се разрази в германски град"}
{"url": "https://www.dnevnik.bg/bulgaria/2018/12/09/3359023_bulgariia_ne_e_tursila_sudeistvie_ot_makedoniia_pri/", "text": "България не е търсила съдействие от македонските власти по разследването за корупционна схема при издаването българските паспорти за македонци. Това съобщи пред български журналисти македонският премиер Зоран Заев в Лисабон, където участва в конгрес на Партията на европейските социалисти. Преди няколко седмици вече бившият шеф на Държавната агенция за българите в чужбина Петър Харалампиев получи обвинение като ръководител на престъпна група. \"За нас е ясно, че много македонци имат български паспорти и ние имаме българи в Македония. Нямаме проблем, но ако нещо е било незаконно, България ще си го установи\", каза още Заев. Македонският премиер определи като неприемливо даването на убежище на бившия му колега Никола Груевски от страна на Унгария. \"По нито един закон, включително и по унгарските, не е допустимо да се дава убежище, когато вече има произнесена присъда. Надяваме се, че Унгария ще преразгледа решението си и ще отговори на исканията ни да върне Никола Груевски да си излежи присъдата\", каза Заев. Той каза, че очаква реакция и на европейските страни по случая. Македонският премиер каза още, че през януари парламентът трябва да приеме окончателно промените в конституцията за името Северна Македония. \"Вярвам, че ще се осигури две трети мнозинство за приемането на промените в конституцията и че парламентът ще осигури единството на Македония. Ставаме европейска, нормална държава и с реформите се надявам да станем 30-а членка на НАТО, а през юни следващата година да започнем отварянето на главите от преговорите за ЕС\", каза още Заев.", "date": "2018.12.09", "title": "България не е търсила съдействие от Македония при разследването за българските паспорти, обяви Заев"}
{"url": "https://www.dnevnik.bg/kultura/2018/12/09/3354102_otkus_ot_edin_den_na_ivan_denisovich_na_aleksandur/", "text": "Четем \"Един ден на Иван Денисович\" – първата книга на световноизвестния руски творец, дисидент и носител на Нобелова награда за литература Александър Солженицин. Изданието се посвещава на 100-годишнината от рождението на писателя. \"Един ден на Иван Денисович\" е дълбоко въздействащ литературен документ, новаторска творба, повлияла върху мисленето както в Русия, така и отвъд нейните граници, и без съмнение една от най-значимите книги на XX век. Публикувана през ноември 1962 г. в списание \"Новый мир\", повестта на никому неизвестния дотогава Александър Солженицин разказва само ден от живота на руски мужик, въдворен в един от лагерите на ГУЛАГ. Шокиращата публикация произвежда \"ефекта на експлодираща бомба\" – за първи път се разкрива истината за репресиите в сталинските трудови лагери; в един ден е запечатан ужасяващият порядък на живота в съветска Русия. Новината се разпространява по целия свят и повестта се превръща в международна сензация. Александър Солженицин (1918–2008) е световноизвестен руски писател и есеист, дисидент, обявил се открито срещу тоталитарната система в СССР; носител на Нобеловата награда за литература (1970). В края на Втората световна война е арестуван и изпратен в трудов лагер от системата ГУЛАГ. В периода на десталинизацията е реабилитиран и издава първата си книга – \"Един ден на Иван Денисович\" (1963). Скоро след това произведенията му са забранени, разпространяват се чрез \"самиздат\" и се издават в чужбина. През 1974 г. е принуден да напусне родината си и се установява в САЩ. Сред творбите, донесли му международна слава, са и \"В първия кръг\", \"Раково отделение\", \"Архипелаг ГУЛАГ\". След краха на комунистическия режим отново се завръща в Русия. превод Венцел Райчев В пет часа сутринта, както винаги, удариха за ставане – с чук по релсата край щабната барака. Прекъслечният звън едва проникна през покрития с два пръста лед прозорец и скоро затихна: беше студено и на надзирателя не му се мръзнеше. Звънът утихна, а навън си беше същата тъмница като през нощта, когато Шухов ходи до парашата, и в прозореца пак жълто проблясваха трите прожектора: двата от кулите и единият вътре в лагера. Нещо не идеха да отключат бараката, не се чуваше и дневалните да нанизват на пръта парашата за изнасяне. Шухов никога не се успиваше, ставаше точно по релсата – до развода имаше, кажи го, час и половина време, свое си, без режим, и който познава лагерния живот, винаги може да изкяри нещо: било да подплати някому ръкавиците с парче стар хастар, било да подаде на някой тежкар от бригадата сухите валенки право на нара, та да не пристъпя бос край купа да ги пробира, или ще ръгне по складчетата – все ще се пласира някъде – на тоя ще подмете, на оня ще принесе нещо; или до столовата ще иде да събира накуп паниците и да ги носи в кухнята – не може да не откачи нещо за хапване. Само че там мераклии колкото щеш, я се вредиш, я не, и най-важното, няма да устискаш, ще заоблизваш паниците. А на Шухов здраво му се бяха набили в главата думите на първия му бригадир Кузьомин – стар лагерен вълк беше, през деветстотин четиресет и трета караше вече дванайсетата си година и веднъж край огъня сред голото сечище събра току-що дошлото от фронта попълнение и рече: – Тук, момчета, законите не важат – тайга! Но и тук хора живеят. Да ви кажа ли кой хвърля топа в лагера: който облизва паници, който се надява на доктора, който ходи да порти на ченгетата. Е, за ченгетата не беше съвсем прав. Такивата оцеляват. Макар че оцеляване ли е туй за сметка на чуждата кръвчица. Шухов винаги ставаше с релсата, а днес не стана. Още от снощи като да го тресеше, като да го понаболяваше. Цяла нощ зъзна и насън ли, наяве ли, нещо го кършеше, хем му зле, хем уж го поотпусне и пак зле. Хич не му се щеше да съмва. Но утрото си дойде по реда Пък и как ли няма да зъзнеш тук – на прозореца два пръста лед, а по стените и по тавана, от край до край, по цялата барака – барака като хамбар! – бяла паяжина. Скреж. Шухов не ставаше. Лежеше си на горния двоен нар, завит презглава с одеялото, а краката си беше напъхал в специално подвития ръкав на ватенката. Не виждаше, но по шума разбираше всичко, каквото ставаше в бараката, и особено в частта на тяхната бригада. Ей го, пристъпяйки тежко по пътеката между наровете, дневалните понесоха една от столитровите параши. Уж минава за инвалидна, за лека работа, ама върви изнасяй, без да ги разплискваш! Ей го в 75-а бригада тръснаха на пода куп валенки от сушилнята. Ето – и в нашата (днес беше и наш ред да сушим валенките). Бригадирът и помощник-бригадирът вече се обуват – мълчат, но нарът скърца. Сега помощникът ще отиде за хляба, а бригадирът – в щабната барака, в планово-производствената част, ППЧ-то. Ама не току-тъй, за наряда, както всеки ден си ходи там. Шухов знае – днес им се решава животецът: щото искат да чупят тяхната 104-та бригада от строежа на работилниците и да ги лашнат на новия обект, \"Социално-битовия комплекс\". А тоя \"комплекс\" е едно голо поле сред снежните ридове, дето тепърва има да се копаят дупки, да се набиват колове, че и бодлива тел да опънат – сами да се ограждат, да не би някой да избяга. Чак тогаз ще почнат да строят. Това е най-малкото за месец работа, ще изпукат от студ – кьорава керемида няма. Нито огън ще палнеш – с какво? Бачкане до посиняване – туй му е майката. Бригадирът е угрижен, ще ходи да уреди нещо, вместо своята някоя друга бригада, по-затрита, да хързулне. Ама с празни ръце нищо не става. Половин кило сланина на старшия нарядчик ще пробута. Та може и кило. За проба пари не искат, да вземе пък да опита да кръшне към лазарета, току-виж откачи един ден от работа? Истина си е – хич го няма. А и кой ли от надзирателите е дежурен днес? Дежурен е – сети се – Иван Вършината, черноокият, кльощав и дългунест сержант. На пръв поглед – страха ти взема, а като го опознаха – от всички дежурни най-свестният: нито в карцера праща, нито при началника на режима води. Тъй че може да се поизлежи чак докато девета бригада тръгне за столовата. Двойният нар заскърца, разлюля се. Ставаха едновременно двама: горе – съседът на Шухов, баптистът Альошка, а долу – Буйновски, някогашен капитан втори ранг. След като изнесоха двете параши, старчоците дневални се скараха кой да ходи за вряла вода. Караха се свадливо, като жени. Електроженистът от 20-а бригада кресна: – Ей, мърши – и запокити по тях валенката. – За нула време ще ви помиря. Валенката се фрасна в дирека. Млъкнаха. В съседната бригада помощник-бригадирът тихо ръмжеше: – Васил Федорич! Тия от кухнята са го прекалили, гадовете: бяха четири по деветстотин, смъкнали са ги на три. От кого да режем? Тихо го каза, ама къде ти, цялата тая бригада го чу и спотаи дъх: кому ли ще отрежат довечера пая? А Шухов не мърда, лежи си върху дюшечето от спитените дървени трици. Едното поне да беше надделяло: треската да го затресе, както трябва, или да му поолекне. Пък то – наникъде Докато баптистът си шепнеше молитвите, отвън се върна Буйновски и съобщи, без да се обръща към никого, но някак злорадо: – Ха сега да ви видя, червенофлотци! Трийсет градуса не ни мърдат! И Шухов се реши – давай към лазарета. Но тъкмо в тоя момент нечия властна ръка свлече от него памуклийката и одеялото. Шухов отметна ватенката от лицето си, надигна се. Под него наравно с горния нар стоеше мършавият Татарин. Значи, не дежури на реда си и тихо се е промъкнал. – Щ – осемстотин петдесет и четири! – прочете Татарина по бялата кръпка на гърба на черната ватенка. – Три денонощия карцер с извеждане! И още щом се разнесе особеният му гъгнив глас, из цялата полутъмна барака, където туктам мъждукаше по някоя лампа и на петдесетте четворни дървеничави нара спяха двеста души, всичко живо изведнъж се размърда, а още нестаналите припряно се застягаха. – За какво, гражданино началник? – колкото се може по-жално запита Шухов, макар да не се беше уплашил кой знае колко. Защото с извеждане на работа – то си е половин карцер, и топлата чорбица ще си получиш, и за мислене време не остава. Истинският карцер – той вече е без извеждане. – Излежаваш се, а? Марш към комендантството – обясни лениво Татарина, защото и на него, и на Шухов, и на всички им беше ясна причината за карцера. Кьосавото сбръчкано лице на Татарина нищо не изразяваше. Той се обърна, дирейки втора жертва, но вече всички, кой в полумрака, кой под лампата, и на първия етаж по наровете, и на втория, мушеха крака в черните ватени панталони с номера на лявото коляно или вече облечени се пристягаха и бързаха към вратата – да излязат преди Татарина на двора. Да бяха одрусали Шухов с карцер за нещо друго, дето да беше заслужил – нямаше толкова да го е яд. И за яд си беше – винаги между първите ставаше. Но да се оправи с Татарина, беше невъзможно, знаеше си го. И продължавайки да се оправдава просто защото така си му е редът, Шухов, както си беше, с ватените панталони, несвалени за през нощта (малко над лявото коляно също беше зашита овехтяла мръсна кръпка и върху нея написан с черна, вече избеляла боя номер Щ-854), навлече памуклийката (на нея тия номера бяха два – на гърдите един и един на гърба), избра си валенки от купчината на пода, сложи си шапката (със същата кръпка и номер отпред) и излезе подир Татарина.", "date": "2018.12.09", "title": "Откъс от \"Един ден на Иван Денисович\" на Александър Солженицин"}
{"url": "https://www.dnevnik.bg/evropa/2018/12/09/3359026_vicepremierut_na_belgiia_kabinetut_se_razpadna_zaradi/", "text": "Управляващата коалиция в Белгия се разпадна поради разногласия по Пакта на ООН за миграцията. От правителството излезе партията \"Нов фламандски алианс\", съобщи днес вицепремиерът и министър на външните работи Дидие Рейндерс, цитиран от ТАСС, предаде БТА. Това става пет месеца преди следващите избори. \"Министър-председателят (Шарл Мишел) се намира на аудиенция при краля, където ще обяви нов състав на правителството без партията \"Нов фламандски алианс\", заяви Рейндерс. \"Нов фламандски алианс\", най-голямата политическа партия в холандскоезичната област Фландрия, през последните седмици блокираше подписването от Белгия на Пакта на ООН за миграцията, заплашвайки с излизане от управляващата коалиция, припомня агенцията. От кабинета си тръгват негови ключови министри като вътрешният Ян Ямбон, на отбраната Зандер Лунс и на финансите Йохан Ван Овертвелдт. Напускат и двата държавни секретари - по миграцията и социалната политика. Разпадът в управляващата коалиция започна в началото на седмицата, след като Шарл Мишел и неговата либерална валонска партия \"Реформаторско движение обявиха, че Белгия ще подкрепи Пакта на ООН за миграцията. \"Нов фламандски алианс\" и неговият лидер Барт Де Вевер обаче отказаха да подпишат документа и заплашиха с излизане от коалицията. Новините министри Следобед белгийският премиер Шарл Мишел обяви промените в кабинета си. Министърът на социалните грижи и здравеопазването Маги де Блок ще поеме въпросите на бежанците и миграцията. Вицепремиерът Александер де Кро ще управлява финансовото министерство, като заменя Йохан ван Овертвелд. Държавният секретар Питер де Крем става вътрешен министър на мястото на Ян Ямбон, а земеделският министър Дени Дюкарм става министър на отбраната.", "date": "2018.12.09", "title": "Вицепремиерът на Белгия: Кабинетът се разпадна заради разногласия за миграцията"}
{"url": "https://www.dnevnik.bg/bulgaria/2018/12/09/3359027_kratki_novini_vuv_vtornik_parlamentut_shte_glasuva/", "text": "Катастрофата е станала между близо до село Саранци, в посока Елин Пелин. При челен удар между два леки автомобила една жена загина на място, а седем са посрадали. Сред ранени има и две деца. Най-вероятната причина за катастрофата е изпреварване с несъобразена скорост. Пътят е затворен в района на инцидента, организиран е обходен маршрут. В събота срещу неделя през нощта при друг тежък инцидент загинаха трима младежи, а двама бяха откарани в Старозагорската болница. Пътният инцидент станал малко след 02:30 часа тази нощ между селата Ветрен и Нова махала в община Николаево. Във вторник парламентът ще гласува сделката за Брекзит Британският държавен министър за Брекзит Куаси Картенг заяви, че гласуването в парламента по споразумението за излизане от ЕС ще се състои по график във вторник, след твърдение в пресата, че вотът вероятно ще бъде отложен, предаде Ройтерс, цитирана от БТА. \"Ще има вот във вторник и смятаме да го спечелим. Имаме добър шанс\", каза Картенг за Скай нюз.", "date": "2018.12.09", "title": "Кратки новини: Жена загина, а седем души пострадаха при катастрофа на Подбалканския път"}
{"url": "https://www.dnevnik.bg/bulgaria/2018/12/09/3359029_blizo_5_godini_zatvor_poluchi_nadzirateliat_blusnal_i/", "text": "Бившият вече надзирател Георги Доков, който блъсна и уби дете, шофирайки след употреба на алкохол е осъден на 4 години и 10 месеца затвор. Решението на Окръжния съд в Пазарджик не е окончателно и подлежи на обжалване, информира  news.lex.bg . Делото срещу Доков премина по съкратената процедура, при която той призна всички факти в обвинителния акт. Прокуратурата поиска 7 години затвор за подсъдимия, каквото беше и наложеното от съда наказание. При съкратената процедура обаче то се намалява с 1/3 и така той получи наказание от 4 г. и 10 месеца. Освен това подсъдимият няма право да шофира за срок от 6 години. Пред съда той каза, че съжалява за случилото се. Инцидентът стана на 30 август вечерта , когато надзирателят шофирал автомобила си \"Опела Астра\" по пътя между селата Сарая и Ивайло. Там той блъсна 16-годишния велосипедист Станислав Стоянов. В резултат на удара детето почина. Изследване установи 1.58 промила алкохол в кръвта му. Веднага след инцидента той беше отстранен от длъжност и срещу него започна дисциплинарно производство. Впоследствие беше и уволнен. В началото на наказателното производство срещу Доков прокуратурата поиска от съда да му наложи постоянен арест, но той беше пуснат на свобода срещу \"парична гаранция\" от 10 хил. лв. Това предизвика протести в града, заради които бившият надзирател беше върнат в ареста от втората съдебна инстанция.", "date": "2018.12.09", "title": "Близо 5 години затвор получи надзирателят, блъснал и убил дете"}
{"url": "https://www.dnevnik.bg/sviat/2018/12/09/3358554_armencite_glasuvat_za_parlament_v_nai-dobrite_izbori/", "text": "Арменците са призовани пред урните днес за предсрочни парламентарни избори, желани от премиера реформатор, който се надява да получи мнозинство и така да укрепи властта си, няколко месеца след като застана начело на тази кавказка държава, благодарение на народно въстание. Никол Пашинян, 43-годишен бивш журналист, дойде на власт в Армения през май, след като в продължение на няколко седмици оглавяваше масови демонстрации срещу правителството, което беше на власт повече от 10 години. Но Пашинян нямаше контрол върху парламента, доминиран от Републиканската партия на Армения на експрезидента Серж Саркисян и по тази причина се стремеше да организира предсрочни избори. В средата на октомври Никол Пашинян направи успешна политическа маневра като обяви, че подава оставка, после се договори с депутатите да не успеят при два последователни опита да изберат нов министър-председател. Това послужи за претекст за разпускане на парламента и свикване на предсрочни парламентарни избори. Изборите бяха насрочени за 9 декември, докато следващите редовни парламентарни избори в тази бивша съветска република в Южен Кавказ бяха предвидени за 2022 г. \"Незавършил революционен процес, политическа несигурност възпрепятстват икономическото развитие на Армения\", увери миналата седмица Пашинян, който е и.д. премиер, на митинг на свои привърженици. Той обеща също да организира \"най-добрите избори, които Армения някога е виждала\". \"Изборите трябва да съответстват на международните стандарти. Трябва да предотвратим прибягването до административни ресурси, предварително пълнене на избирателните урни и сплашване на гласоподавателите\", подчерта Пашинян. Революционна еуфория Пашинян, който от идването си на власт предприе мащабен кръстоносен поход срещу корупцията - от армията и митниците до училищата, се обявява за \"икономическа революция\" в страна, където около 30 процента от населението живее под прага на бедността, според официалната статистика. \"Ще превърнем Армения в промишлена държава, държава на високи технологии, ориентирана към износ\", казва той. В политически план, лидерът на арменската \"нежна революция\" обещава \"да укрепи стратегическия съюз с Русия и същевременно да засили сътрудничеството със САЩ и Европейския съюз\". Според анализатори, Пашинян, смятан за национален герой по време на антиправителствените протести през пролетта, е положил огромни усилия, за да организира тези предсрочни избори докато е на върха на популярността си. През септември блокът на Никол Пашинян спечели убедителна победа на местните избори в Ереван, като събра над 80 процента от гласовете в арменската столица, където живее около 40 на сто от населението на страната. \"Изборите бяха свикани на гребена на вълната на революционната еуфория\", увери пред АФП анализаторът Геворг Погосян. Но след гласуването, това чувство неизбежно ще намалее, а Пашинян и екипът му ще трябва да се изправят пред реалността\", добави той. Докато много арменци още възлагат големи надежди на правителството на Никол Пашинян, някои наистина започват да се оплакват от слабия напредък, постигнат след идването му на власт. \"Ще гласувам за Пашинян, защото вярвам, че той ще изпрати в затвора всички копумпирани служители, ограбвали държавата години наред\", уверява обаче Ивета Бахшиян, 43-годишна продавачка на цветя в Ереван. 67-годишният пенсионер Симон Мартиросян, от своя страна, заявява, че няма да гласува за блока на Никол Пашинян, който според него \"не е успял да постигне осезаеми резултати\". \"Нищо не се промени в живота ми през тези седем месеца на управление на Пашинян\", подчертава той. Девет политически партии и две коалиции си оспорват 101 места в арменския парламент. Според арменското законодателство една партия трябва да получи поне 5 на сто от гласовете, за да влезе в парламента, а коалиция трябва да премине 7-процентна бариера. Избирателните секции са отворени от 7 ч. българско (8 ч. местно) време и ще затворят 20 ч. местно време. Очаква се първите резултати да бъдат обявени в понеделник сутринта./БТА", "date": "2018.12.09", "title": "Арменците гласуват за парламент в \"най-добрите избори, които някога са виждали\""}
{"url": "https://www.dnevnik.bg/sport/2018/12/09/3359121_beil_prekusna_golovata_susha_i_kachi_real_na_chetvurto/", "text": "Реал\" (Мадрид) се изкачи на четвърта позиция в испанската Ла Лига след измъчена победа срещу последния в класирането - \"Уеска\". Европейският и световен клубен шампион срещна много големи трудности срещу най-слабия отбор в първенството, но спечели с 1:0 като гост. Гарет Бейл отбеляза единственото попадение в осмата минута. Уелсецът сложи край на голова суша от 802 минути. Той не се беше разписвал в Ла Лига в продължение на сто дни и общо десет мача. \"Реал\" записа втора поредна и общо осма шампионатна победа. Тимът, воден от Сантяго Солари, събра 26 точки, като се доближи на две от \"Атлетико\" (Мадрид) и \"Севиля\" и на пет от лидера \"Барселона\". \"Уеска\" остава на последно място със седем точки и голова разлика 12:30. Новакът в испанския елит се намира в серия от 14 поредни мача без победа. Единственият успех на тима през сезона дойде още в първия кръг като гост на \"Ейбар\". Мачът между \"Уеска\" и \"Реал' започна във вихрено темпо. Двата отбора размениха по няколко ситуации за гол в първите пет-шест минути, а след осем минути игра гостите поведоха. Алваро Одриосола напредна отдясно и центрира към далечния край на наказателното поле. Бейл засече топката от воле и отбеляза с прецизен удар с десния крак по диагонала от воле. \"Реал\" доминираше през по-голямата част от мача, но \"Уеска\" продължи да създава интересни ситуации пред Тибо Куртоа. Белгийският вратар спаси силен шут на Езекиел Авила в средата на полувремето, а малко след това Маркос Йоренте се намеси решително пред голлинията. В началото на втората част Гонсало Мелеро пропиля най-добрата възможност на \"Уеска\" за изравнителен гол. В заключителните секунди и Кучо Ернандес пропусна отличен шанс да донесе точка на новака е Ла Лига.", "date": "2018.12.09", "title": "Бейл прекъсна головата суша и качи \"Реал\" на четвърто място"}
{"url": "https://www.dnevnik.bg/sport/2018/12/09/3359127_ludogorec_pobedi_rutinno_slaviia_i_povede_s_shest/", "text": "Лудогорец\" спечели рутинна домакинска победа с 2:0 срещу \"Славия\" в последни неделен мач от 19-ия кръг на Първа лига. Шампионите събраха 48 точки след 15-ия си успех за сезона и си върнаха преднината от  шест точки пред ЦСКА  и  седем пред \"Левски\" . \"Лудогорец\" стигна до победата в Разград с два румънски гола след две статични положения. Козмин Моци откри резултата в края на първото полувреме, а десет минути след почивката Клуадиу Кешеру увеличи аванса на домакините от дузпа. Мачът очаквано започна с натиск на домакините. В 10-ата минута Лукас Саша задържа топката на аутлинията и намери вляво от вратарското поле. Бразилецът отрави силен изстрел с левия крак, който обаче премина над целта. В средата на полувремето и Димо Бакалов стреля неточно от добра позиция. В 30-ата минута се стигна до най-големия пропуск в мача. Якуб Шверчок беше изведен сам срещу вратаря Антонис Стерякис и успя да го излъже, но след това не уцели опразнената врата. Осем минути по-късно \"Лудогорец\" поведе. Димо Бакалов центрира от корнер, а Моци отбеляза с глава. В края на полувремето \"Славия\" можеше да стигне до изравнително попадение, но Георги Йомов се размина с центриране на Владислав Узунов. Десет минути след почивката шампионите стигнаха до втори гол. Шверчок успя да си изпроси дузпа след контакт с Милен Гамаков, а Кешеру не пропусна от бялата точка. Румънецът вкара 15-иото си попадение за сезона и се изравни със Станислав Костов на върха при голмайсторите. В последните минути \"Лудогорец\" намали темпото и това позволи на \"Славия\" да създаде повече напрежение пред вратата на Ренан. Малко преди края на редовното време бразилският вратар се намеси отлично след пряк свободен удар на Галин Иванов. \"Славия\" допусна осмо поражение за сезона и остава на десето място с 21 точки. С по-малък актив от носителя на Купата на България са само \"Витоша\" (19 т.), \"Дунав\" (15 т.), \"Септември\" (14 т.) и \"Верея\" (5 т.).", "date": "2018.12.09", "title": "\"Лудогорец\" победи рутинно \"Славия\" и поведе с шест точки на върха"}
{"url": "https://www.dnevnik.bg/citat_na_deniia/2018/12/09/3359123_citat_na_denia_az_dori_kum_kat_niamam_neplaten_akt/", "text": ". С тези думи председателят на Конфедерацията на работодателите и индустриалците в България Кирил Домусчиев коментира пред Канал 3 думите на президента, че парламентът приема лобистки закони, като този за промени в Закона за приватизацията. През лятото вече бившия вицепремиер  Валери Симеонов обясни , че те са в полза на братята Кирил и Георги Домусчиеви, заради техни проблеми с ангажиментите при покупката на \"Български морски флот\". В крайна сметка, след като  президентът наложи вето  на текстовете,   те не бяха приети .", "date": "2018.12.09", "title": "Цитат на деня: Аз дори към КАТ нямам неплатен акт"}
{"url": "https://www.dnevnik.bg/bulgaria/2018/12/09/3359125_maikata_na_ivancheva_tia_predpolagashe_che_ia/", "text": "Майката на бившия кмет на столичния район \"Младост\" Десислава Иванчева заяви, че дъщеря ѝ е предполагала, че я подслушват и е знаела, че ще я \"сготвят\". Иванчева вече близо осем месеца е в следствения арест, защото срещу нея се води дело за подкуп. \"Казваше ми, че се досеща, че я подслушват. Знаеше, че ще я \"сготвят\", каза Любка Иванчева пред Би Ти Ви, а на уточняващ въпрос отговори: \"От строителната мафия, чийто интереси за милиони засегна. Тя спря строежите, а след като е в затвора, пуснаха всички строежи\". Бившата кметица ѝ е споделяла, че е била заплашвана по телефона. По думите на Любка Иванчева обект на заплахи е била и майката на Биляна Петрова, заместник на Иванчева. Като подчерта, че не е напълно сигурна, Любка Иванчева заяви, че дъщеря ѝ и Петрова да подавали сигнал за заплахите, но тя не знае къде.  Майката на Иванчева подчерта още, че стандартът им на живот не се е повишил, след като дъщеря ѝ е станала кмет на \"Младост\". \"Харчили сме моята пенсия и нейната заплата. Деси не е свикнала да носи пари и да харчи\", посочи тя. По думите ѝ дъщеря ѝ никога не е имала приятели политици. Любка Иванчева заяви, че бившия кмет не е е била фризьорка, а има е фирма за продукти за коса, както и транспортна фирма. Десислава Иванчева има с три години по-голяма сестра, която работи в БНТ, където е работила преди и самата Любка Иванчева.", "date": "2018.12.09", "title": "Майката на Иванчева: Тя предполагаше, че я подслушват и, че ще я \"сготвят\""}
{"url": "https://www.dnevnik.bg/bulgaria/2018/12/09/3359134_rumen_radev_da_zaiavim_che_ljubovta_kum_otechestvoto/", "text": "Президентът Румен Радев участва в церемонията в Централната софийска синагога за запалване на свещите на Ханука - Празника на светлината. Държавният глава запали основната свещ от ритуалния свещник, която символизира чудото на светлината. \"Нека светлините на Ханука ни напомнят, че в нашите ръце и сърца е волята да помагаме на светлината да си проправя път през мрака\", каза Радев, цитиран от \"Фокус\". \"Щастлив съм да съм отново с вас в красивата Софийска синагога и заедно да отбележим Ханука\", каза президентът. Той посочи, че запалвайки една от свещите, не само продължава институционалната традиция българският държавен глава да уважи еврейската общност за празника на светлината, а с този символичен акт препотвърждава волята на народа да живеем във взаимно уважение и разбирателство. По думите му празниците ни откъсват от руслото на ежедневието. \"Живеем в тревожно историческо време. Агресивният национализъм и ксенофобията все по­отчетливо надигат глас. Дори в днешния тържествен момент не можем да забравим, че през отминаващата си година, бяхме свидетели на убийства с антисемитски подбуди в Европа и света\", каза Радев. Заяви, че всяко поколение е призвано да води своята битка за доброто. \"В годините на Втората световна война множество смели българи, водени от идеали за един по­справедлив и по­човечен свят се изправиха срещу адската машина на хитлеро­фашизма. Нещо повече, българският народ се обедини, за да сътвори чудото на спасението, непускайки своите евреи, с което се нареди завинаги измежду праведниците. Преди броени дни България стана пълноправен член на Международния алианс за възпоменание на Холокоста. Да помним историческата истина и да не допускаме нищо да бъде забравено, да предаваме фактите на идните поколения, колкото и страшни да са те, е дълг пред онези онези наши деди\", заяви държавният глава. По думите му паметта за достойните е най­силното оръжие срещу признаците на миналото. \"Днес е наш ред да заявим ясно и отчетливо, че каза Радев и посочи, че тя не трябва да бъде агресивна и креслива, а мъдра и просветена. Президентът отчете, че еврейската общност на България e давала светли умове, които са били част от духовните водачи на нацията. \"Вярвам, че и днес рамо до рамо, ще отстояваме приниципите на справедливостта, за да можем да завещаем на идните поколения един по­добър свят\", каза Радев и честити празника Ханука на еврейската общност в страната. Във връзка с него в синагогата днес се събраха стотици евреи. Държавният глава уважи еврейския празник заедно със своята съпруга Десислава Радева. На церемонията в Централната софийска синагога присъства и столичния кмет Йорданка Фандъкова.", "date": "2018.12.09", "title": "Румен Радев: Да заявим, че любовта към отечеството не означава омраза към другия"}
{"url": "https://www.dnevnik.bg/sviat/2018/12/09/3359137_naslednikut_na_merkel_moje_da_sloji_krai_na/", "text": "Новият председател на германския Християндемократически съюз (ХДС) обмисля промяна в политиката на партията към мигрантите преди изборите за Европейски парламент догодина, предаде \"Ройтерс\", цитирана от БТА. Анегрет Крамп-Каренбауер даде сигнал, че може да скъса с либералния подход на предшественичката си Ангела Меркел. В петък консервативната германска партия избра Крамп-Каренбауер да замени Меркел и така тя стана водещ кандидат за следващ канцлер на Германия, най-голямата европейска икономика. Малката преднина, с която Крамп-Каренбауер победи съперника си Фридрих Мерц обаче разкри разделенията в най-голямата партия във ФРГ, които новата партийна водачка трябва да се опита да преодолее преди изборите за Европарламент през май, както и в четири германски провинции през следващата година. Едно от най-големите разделения в ХДС е по въпроса за миграционната политика. \"Искам да свикам работно обсъждане по миграцията и сигурността с експерти и критици на политиката към мигрантите и бежанците, които да работят по конкретни подобрения\", каза Крамп-Каренбауер пред седмичника \"Билд ам зонтаг\". \"Програмата ни за европейските избори ще бъде изградена въз основа на тези резултати\", добави тя. Макар че Крамп-Каренбауер беше по-малко критична към мигрантската политика на Меркел от съперниците си за лидерския пост, тя настоява, че мигрантите трябва да научат немски, а онези, които имат криминални досиета, не трябва да могат да остават в страната. Но преди всичко тя изтъкна, че ХДС не трябва да се занимава прекалено дълго с този проблем, който му вреди. Една от главните й задачи на изборите догодина в три източни провинции ще е да върне към ХДС избирателите, преминали към крайнодясната \"Алтернатива за Германия\", която извлече изгода от страховете на германците, свързани с интеграцията на мигрантите. Бившият канцлер социалдемократ Герхард Шрьодер каза пред в. \"Ханделсблат\", че ХДС е направил грешка с избора на Крамп-Каренбауер, а Мерц е бил по-добрият кандидат. Допитване на социологическата агенция \"Емнид\", оповестено днес, дава на консервативния блок 29 % подкрепа. Това е с един пункт повече от миналата седмица, но е по-малко от 32.9 на сто на изборите миналата година - най-нисък резултат от 1949 г. Социалдемократическата партия се срина до 15% одобрение, от 20.5 на изборите преди година.", "date": "2018.12.09", "title": "Наследникът на Меркел може да сложи край на либералното отношение към мигрантите"}
{"url": "https://www.dnevnik.bg/sviat/2018/12/09/3359157_britanec_ocelial_sled_doseg_s_novichok_se_opasiava_che/", "text": "Британецът, който беше изложен на смъртоносния нервнопаралитичен агент \"Новичок\", каза, че има проблеми със зрението и движенията и се страхува, че до 10 години отровата може да го убие, предаде \"Асошиейтед прес\", цитирана от БТА. 45-годишният Чарли Роули се почувства зле през юни край английския град Солсбъри, след като беше в контакт с разработения от СССР нервнопаралитичен агент, използван месеци по-рано за нападение срещу бившия руски шпионин Сергей Скрипал и дъщеря му. Роули, Скрипал и дъщеря му оцеляха, но партньорката на Роули -  Доун Стърджис, която също беше в контакт с Новичок, почина в болница . Роули каза пред в. \"Сънди мирър\", че отново е в болница и го лекуват от менингит. Той сподели, че ослепява, не може да използва едната си ръка и е \"изпитва ужас от бъдещето\" и поражението, които бойната отрова може да окаже върху него в дългосрочен план. \"Още се тревожа, че \"Новичок\" може да ме убие, ако пак се заразя с вирус - мисля за това непрекъснато. Ужасявам се като се простудя\", каза Роули. \"Не мисля, че ще съм жив след 10 години. Това е ужасяващо\". Великобритания обвинява Русия, че е отровила двамата Скрипал, твърдение, което Москва отрича. Роули и Стърджис припаднаха след като държали в ръце флакон с нервнопаралитичния агент, за който се смята, че е бил изхвърлен от нападателите на Скрипал. Лондон обвини задочно двама предполагаеми агенти на руското военно разузнаване за нападението. По руска телевизия двамата отрекоха да са замесени. Отравянето на Сергей и Юлия Скрипал породи дипломатическо противопоставяне, в което стотици руски дипломати бяха изгонени от западните държави и реципрочно - западни от Москва.", "date": "2018.12.09", "title": "Британец, оцелял след досег с \"Новичок\", се опасява, че отровата го убива бавно"}
{"url": "https://www.dnevnik.bg/bulgaria/2018/12/09/3359129_sudut_ne_razreshi_dobiva_volfram_do_velingrad/", "text": "Върховният административен съд (ВАС) окончателно е постановил, че екоинспекцията в Пазарджик правилно е отхвърлила проекта за добив на волфрам край Велинград, защото заложените екологични мерки не гарантират спазването на нормите за качество на околната среда и опазване на човешкото здраве. Така проектът за добив на волфрам, който от 15 години се подготвя от българската компания \"Ресурс-1\" (част от групата на КЦМ), е блокиран, информира \" Капитал \". Ключовият аргумент в казуса е спорна заповед на регионалната Басейнова дирекция, издадена по време на процедурата по ОВОС и въвеждаща нови санитарно-охранителни зони точно в площта на концесията, която вече беше обявена за нищожна на първа инстанция. Каквото и да е окончателното решение по това дело, което е насрочено чак за февруари 2020 г., в най-добрия случай проектът ще бъде отложен с години. Волфрамът се определя като стратегическа суровина, тъй като е задължителна съставка на специалните стомани, които имат приложение в широк кръг индустрии, включително военната. В същото време българското находище е едно от най-перспективните в Европа, а пазарът му би бил неограничен. Дали евентуална окончателна отмяна на заповедта за санитарно-охранителните зони ще позволи на компанията да продължи процедурата подлежи на анализ. Засега от \"Ресурс-1\" виждат няколко варианта, но никой от тях няма да позволи проектът да се случи в близко време. \"Една от възможностите е да стартираме нова процедура по ОВОС, но на нова площадка, така че тепърва ще се прави оценка дали такъв проект ще е икономически изгоден\", каза изпълнителният директор на компанията Георги Налджиев пред \"Капитал\". Другият вариант е проектът да бъде продаден на чуждестранен инвеститор, върху който ще е по-трудно да се упражнява институционален натиск. Компанията може да потърси и обезщетение от държавата за пропуснати ползи. Проектът се подготвя още от 2003 г., а през 2009 г. \"Ресурс-1\" получи концесия за находището. Самият проект беше разработен в консултации с австрийската компания Wolfram, която оперира собствена волфрамова мина, а инвестицията се оценяваше на 150 млн. лв. По думите на Налджиев находището има много голям капацитет, въпреки че засега оценката е направена за 35 години напред, но има недопроучени полета. \"Това е страхотен проект, който ако не се осъществи, ще е много жалко за България\", каза той. \"Пазарът е осигурен с години напред, тъй като волфрам се използва навсякъде - самолети, влакове, военна техника\", каза той. Около 85% от световното производство държи Китай. В Европа през последните години бяха започнати или подновени няколко проекта, включително отварянето на стара мина в Плимут, Великобритания, както и нов рудник в Португалия. Там обаче бизнес средата явно е по-благоприятна. \"Португалците започнаха да проучват, когато ние взехме концесията, а сега вече добиват\", каза Налджиев.", "date": "2018.12.09", "title": "Съдът не разреши добива на волфрам до Велинград"}
{"url": "https://www.dnevnik.bg/razvlechenie/2018/12/09/3359159_kurk_duglas_na_102_blagodaren_sum_za_prekrasniia_si/", "text": "Легендата на холивудското кино Кърк Дъглас празнува своя 102-ри рожден ден в неделя, съобщава БТА. Навръх празника си актьорът каза, че е благодарен за прекрасния живот, който е имал. Но е притеснен за това накъде е тръгнал светът в наши дни. Дъглас ще отбележи специалния повод на парти в тесен семеен и приятелски кръг. Сред звездните гости ще бъдат Стивън Спилбърг, Джефри Канценбърг и Рон Майър. Известната снаха на рожденика - Катрин Зита Джоунс, го поздрави с видео, качено в профила ѝ в мрежата за споделяне на снимки \"Инстаграм\": \"Днешните времена са станали доста сурови, би ми се искало хората да се отнасят един към друг с повече уважение и доброта\", споделя рожденикът.", "date": "2018.12.09", "title": "Кърк Дъглас на 102: Благодарен съм за прекрасния си живот"}
{"url": "https://www.dnevnik.bg/sviat/2018/12/09/3359161_sauditska_arabiia_niama_da_ekstradira_v_turciia/", "text": "Външният министър на Саудитска Арабия Адел ал Джубейр каза, че е изключено заподозрените за убийството на журналиста Джамал Хашокжи да бъдат екстрадирани в Турция, предаде \"Ройтерс\", цитирана от БТА. Главната прокуратура на Истанбул издаде заповеди за арест на двама бивши висши саудитски служители. Според турските прокурори има силни подозрения, че бившия високопоставен помощник на саудитския престолонаследник принц Мохамед бин Салман - Сауд ал Кахтани и генерал Ахмед ал Асири, бивш заместник-ръководител на външното разузнаване, са били сред хората, планирали убийството на Хашокжи на 2 октомври в саудитското консулство в Истанбул. \"Не екстрадираме наши граждани\", каза Ал Джубейр пред журналисти на срещата на върха в Рияд на Съвета за сътрудничество в Залива. \"Според нас турските власти не сътрудничат достатъчно. Намирам за интересно, че страна, която не ни предоставя информация, издава заповеди за арест\" и иска заподозрените да бъдат екстрадирани, добави той. Миналия месец саудитският главен прокурор каза, че са предявени обвинения на 11 заподозрени, задържани във връзка с разследването на убийството. Саудитското правосъдие изрази готовност да сътрудничи с турските следователи, които водят собствено разследване. Но от от самото начало на случая между двете страни цари силна подозрителност, посочва \"Франс прес\".", "date": "2018.12.09", "title": "Саудитска Арабия няма да екстрадира в Турция заподозрени за убийството на Хашокжи"}
{"url": "https://www.dnevnik.bg/sviat/2018/12/09/3359162_blokut_na_izpulniavashtiia_dlujnostta_premier_na/", "text": "Блокът \"Елк\" (\"Изход\") на изпълняващия длъжността премиер на Армения Никол Пашинян получава близо 60% от гласовете  на предсрочните парламентарни избори  след обработка на 29 избирателни секции от общо 2010, предаде ТАСС, като се позова на Централната избирателна комисия. Партията \"Процъфтяваща Армения\" печели 15 на сто от гласовете, \"Светла Армения\" и Републиканската партия малко над 5 процента. За влизане в парламента партиите трябва да съберат най-малко 5 на сто от гласовете на избирателите, а блоковете - не по-малко от 7 на сто, посочва ТАСС. Девет политически партии и две коалиции си оспорват 101 места в арменския парламент. Никол Пашинян, 43-годишен бивш журналист, дойде на власт в Армения през май, след като в продължение на няколко седмици оглавяваше масови демонстрации срещу правителството, което беше на власт повече от 10 години. По план редовните избори в страната трябваше да са през 2022 година. Пашинян, който от идването си на власт предприе мащабен кръстоносен поход срещу корупцията - от армията и митниците до училищата, се обявява за \"икономическа революция\" в страна, където около 30 процента от населението живее под прага на бедността, според официалната статистика. \"Ще превърнем Армения в промишлена държава, държава на високи технологии, ориентирана към износ\", казва той. В политически план, лидерът на арменската \"нежна революция\" обещава \"да укрепи стратегическия съюз с Русия и същевременно да засили сътрудничеството със САЩ и Европейския съюз\".", "date": "2018.12.09", "title": "Блокът на изпълняващия длъжността премиер на Армения печели убедително на изборите"}
{"url": "https://www.dnevnik.bg/photos/2018/12/08/3358825_fotogaleriia_svetovnite_snimki_na_denia_-_8_-_9/", "text": "Момент от 38-ти издание на Голямото коледно надбягване с пудинг в Лондон, Великобритания.", "date": "2018.12.09", "title": "Фотогалерия: Световните снимки на деня - 8 - 9 декември 2018 г."}
