{"url": "http://www.dnevnik.bg/bulgaria/2017/10/11/3057971_prokuraturata_v_kostinbrod_povdigna_obvinenie_na_muj/", "text": "Мъж от Костинброд е бил задържан за побой над лекар от Спешна помощ. От Районната прокуратура не съобщават откога е инцидентът, като уточняват само, че вчера е образувано бързо полицейско производство. На мъжа е повдигнато обвинение за причинена лека телесна повреда на лекар-ординатор във филиала на Спешна помощ в Костинброд. От събраните доказателства се разбира още, че задържаният е нанесъл щети и по линейката, които са на стойност 488 лв. Мъжът е трябвало да бъде разпитан като обвиняем, но е отказал да дава каквито и да е обяснения. Той е задържан за 72 часа, като след това ще се изправи пред съда. Разследването по случая продължава, уточняват още от прокуратурата.", "date": "2017.10.11", "title": "Прокуратурата в Костинброд повдигна обвинение на мъж за побой над лекар"}
{"url": "http://www.dnevnik.bg/biznes/2017/10/11/3057983_kaufland_otkri_chetvurti_magazin_vuv_varna_za_blizo_30/", "text": "Дружеството \"Кауфланд България\" откри днес четвъртия си хипермаркет във Варна. Той е с близо 4 хил. кв.м търговска площ и според разпространеното съобщение представя новата концепция, по която оттук нататък ще бъдат изграждани магазините от веригата. След откриването на обекта във Варна хипермаркетите с марката  Kaufland  в цялата страна са вече 58. С новия магазин инвестициите \"на зелено\", които \"Кауфланд България\" е направила от стъпването си у нас през 2006 г. досега, достигат 1.4 млрд. лв., съобщиха от компанията. Инвестицията само в новия филиал във Варна е за около 30 млн. лв. Новият обект от веригата се намира в жилищен комплекс \"Бриз юг\" във Варна и в непосредствена близост до строящия се в момента градски стадион на бул. \"Осми приморски полк\". Теренът от 14.46 дка  беше купен през септември 2015 г. от дружеството \"Спортен комплекс Варна\" , в което общината има 30% участие. Останалите дялове са собственост на \"Химимпорт\". Обявената цена на сделката беше 18.3 млн. лв. През април т.г. компанията е придобила от \"Корабно машиностроене\" и парцел от 10.5 декара за 10.4 млн. лв. на ул. \"Девня\" във Варна. По информация на \"Кауфланд България\" новият магазин е построен с акцент върху улеснението при пазаруване и в него са внедрени редица нововъведения - в дизайна и функционалността. \"Лесното ориентиране, бързината на пазаруване и уютната атмосфера в хипермаркета бяха водещи при проектирането и строежа, каза Димитър Спасов, председател на управителния съвет на \"Кауфланд България\". Клиентите трябва бързо да намират необходимите им стоки и да се чувстват комфортно по време на пазаруване.\" Близо 150 са новите работни места в новия хипермаркет във Варна, а в цялата страна те са вече 6800. По данни на дружеството за календарната 2016 г. то е платила близо 125 млн. лв. за данъци и осигуровки на служителите си. Веригата води класацията на стоте най-големи търговци на дребно в България, като е направила 18% от общия им оборот, равняващ се на 9 млрд. лв. Това сочи статистика на \"Капитал\" за миналата година. Лидерите в нея са четирите вериги за храни, чиито майки идват от немскоезичните държави - това са веригите Kaufand, Metro Cash&Carry, Lidl, Billa. Останалите компании за продажбата на бързооборотни стоки в тази група са българската \"Фантастико\", \"Табак маркет\" (Lafka), специализирана в продажбата на цигари, напитки, захарни изделия и вестници, и литовската \"Максима\" (T-Market). Веригата \"Kaufland\" принадлежи към същата германска група, която развива и марката Lidl.  В края на август т.г. \"Лидл България\" купи терена на бивш магазин \"Пикадили\" на ул. \"Битоля\" 1 във Варна  за рекордната сума от 20.119 млн. лв. Сумата е най-голямата, която германската верига е плащала досега за свой обект в страната.", "date": "2017.10.11", "title": "\"Кауфланд\" откри четвърти магазин във Варна за близо 30 млн. лв."}
{"url": "http://www.dnevnik.bg/bulgaria/2017/10/11/3057981_sudiia_e_bil_zadurjan_za_24_chasa_sled_gonka/", "text": "Съдията от Окръжен съд - Ловеч, Иван Иванов е бил задържан за 24 часа, след като не се е подчинил на полицейско разпореждане в началото на октомври, съобщи говорителят на главния прокурор Румяна Арнаудова, цитирана от \"Правен свят\". Полицията се е опитала да провери джипа, в който е бил Иванов, заради съмнения, че в района на село Бохот, Плевенско, вероятно се извършва незаконен нощен лов. В джипа са открити две пушки, 119 патрона, две гилзи и черна маска. Джипът се е движил в кръг, със загасени фарове, но включен боен фар. Шофьорът отказал да спре и започнало преследване, при което полицаите изстреляли 8 стоп патрона, а след това стреляли с бойни патрони по гумите на джипа. Версията на съдията и на спътника му е, че са се разхождали със заредени пушки в 23 часа и са се изгубили. В крайна сметка джипът спира, като освен Иванов е имало и друг мъж в колата, който също е бил задържан. Той е криминално проявеният Васил Василев. Главният секретар на МВР Младен Маринов е уведомил главния прокурор Сотир Цацаров, който на следващия ден е изпратил в Плевен обвинител и двама следователи от спецзвеното \"Антикорупция\". \"Разследват се още три възможни престъпления, за които към момента няма достатъчни доказателства за повдигане на обвинения. Но в резултат на процесуално-следствените действия и след готовите експертизи ще предприемем и следващите си действия’’, заяви още Арнаудова. Първото престъпление, което се разследва, е неспазване на необходимите мерки за сигурност при боравене с огнестрелно оръжие от страна на водача на автомобила, който е законен собственик и на двете пушки, намерени в джипа. Второто е по чл. 322 – за това, че съдията не е попречил на очевидно извършващото се тежко престъпление без особени затруднения или опасност за здравето и живота му. Събират се доказателства и за държане на незаконно огнестрелно оръжие.", "date": "2017.10.11", "title": "Съдия е бил задържан за 24 часа след гонка"}
{"url": "http://www.dnevnik.bg/sviat/2017/10/11/3057764_katalunskata_kriza_moje_i_da_ne_razcepi_durjavata_no/", "text": "Вечерята в барселонския дом на родената в Каталуня привърженичка на независимостта Монсерат Армисен може да се окаже напрегната. \"Той ни критикува и не ни оставя да се храним спокойно\", каза Армисен за съпруга си Густаво Гомес - колумбиец, който подкрепя запазването на целостта на испанската държава. Семейството има две деца - Жорди на 18 години и Николас на 27 години. \"Ние ходим на нашите протести, връщаме се и не казваме нищо, но той просто не спира\", заяви 55-годишната Армисен. \"Това ни притеснява, защото той не проявява уважение към нас.\" За мнозина в Испания каталунската криза, която заплашва да разпокъса страната, разединява и обикновени семейства и буди болезнени спомени за гражданската война от 1936 - 1939 г. Изгледите за отцепване на Каталуня, която някога е била княжество и се гордее с различния си език и култура, предизвикват разделения в испанското общество - от кухненската маса до футболното игрище. Мнозина в Испания смятат каталунските отцепници за  шумно малцинство , чиято национална идентичност е изградена върху погрешно тълкуване на историята, неблагодарно към испанската държава, която гарантира мира и благоденствието на областта. На свой ред някои отцепници заклеймяват юнионистите, наричат ги \"фашисти\", връщайки се към времето на Франсиско Франко, който до смъртта си през 1975 г. потиска каталунския език и традиции, след като неговите сили спечелват гражданската война. Повечето каталунци са били на страната на републиканците против Франко. Малки групи крайнодесни активисти участват напоследък в протести срещу независимостта - някои използват фашистки поздрави или носят знамето на Фалангата, доминиращата партия при Франко. Неофашистите са отхвърляни от огромното мнозинство, което иска да запази Испания непокътната, но появата им на обществени места показва как каталунската криза отново отваря някои от най-дълбоките и най-болезнени рани на Испания. \"Ако кажа нещо, ме наричат фашист\", заяви 58-годишният съпруг на Армисен - Гомес, който от десетилетия живее в Барселона със семейството си. \"Да им се каже, че не би трябвало да са независими, не е фашистко. По мое мнение всичко, което се прави, е напълно незаконно\", заяви той за телевизия \"Ройтерс\", като добави, че съпругата му дори му била казала да напусне дома - нещо, което тя отрича. \"Какво правя тук\", попита Гомес, сдържайки сълзите си. Като Франко Каталунският лидер  Карлес Пучдемон  обеща да обяви независимост на областта от Испания, след като каталунците не се подчиниха на забраната и суровите полицейски мерки и на  референдума на 1 октомври  според преброяването на неговото правителство са гласували категорично за отцепване.  Но във вчерашната си реч в каталунския парламент Пучдемон отстъпи от официалното обявяване на независимост, като заяви, че има мандат да предприеме отцепване, но ще забави това, за да даде време за преговори с Мадрид за бъдещето на областта. Испанският заместник министър-председател Сорая Саенс де Сантамария остро разкритикува речта на Пучдемон, като каза, че той би трябвало да се върне на пътя на закона, ако иска преговори с Мадрид. В понеделник говорителят на управляващата в Испания Народна партия Пабло Касадо припомни, че преди 83 години тогавашният каталунски лидер Луис Компанис е бил пратен в затвора заради обявяване на каталунска държава. Той е екзекутиран чрез разстрел през 1940 г. при управлението на Франко. Касадо каза, че всеки, който обяви независимост, може да свърши като Компанис - в затвора. В отговор подкрепящата независимостта каталунска партия \"Кандидатура за народно единство\" заяви в Туитър: \"Благодарим Ви, че се държахте като Франко, Пабло Касадо\", използвайки игра на думи, защото на испански \"Франко\" значи \"честен\". Спорът засегна и свещената за Испания игра - футбола. В деня след референдума защитникът от испанския национален отбор - каталунецът  Жерар Пике , който е поддръжник на независимостта, беше атакуван с подигравки от фенове, докато тренираше с отбора. Профсъюзите също са разделени. Според медийни информации каталунският филиал на един от най-големите профсъюзи в Испания - Работническите комитети, първоначално е подкрепил призивите за обща стачка в Каталуня на 3 октомври в отговор на суровите полицейски мерки срещу референдума. Но на национално ниво Работническите комитети и друг голям профсъюз - Всеобщият съюз на трудещите се, казаха по-късно, че техните каталунски клонове няма да участват в стачката, а само в протестите срещу действията на полицията.  \"В никакъв случай няма да подкрепяме позиции, които са прикритие за едностранно обявяване на независимост\", казаха те в съвместно изявление. 47-годишната Роса Борас е участвала в демонстрация в подкрепа на националното единство в Мадрид през уикенда. Мислейки за роднините си в Каталуня, тя каза, че положението е много тъжно. \"Дойдох, защото се чувствам испанка и съм натъжена от това, което се случва\", каза тя. \"Исках да дойда тук, призовавайки за единство, защото се чувствам и каталунка\". /БТА", "date": "2017.10.11", "title": "Каталунската криза може и да не разцепи държавата, но разделя семейства"}
{"url": "http://www.dnevnik.bg/sviat/2017/10/11/3057831_indiiskiiat_vurhoven_sud_kriminalizira_seksa_s/", "text": "Индийският върховен съд постанови, че даден мъж би извършил изнасилване при полов акт със съпругата си, ако тя е на възраст между 15 и 18 години. Решението се определя като знаково и ще засегне милиони непълнолетни булки, предаде \"Ройтерс\". Възрастта за навършване на пълнолетие в Индия е 18 години. Според закона полов акт с жена под 16 години следва да се разглежда като изнасилване, без значение дали е по взаимно съгласие. Досега изключение се правеше за актове между съпруг и съпруга, чиято възраст е между 15 и 18 години. Съгласно решението на съда възрастта на пълнолетие е 18 години и тази възрастова граница важи \"за всякакви цели\". То беше постановено по иск, заведен от \"Независима мисъл\", неправителствена организация, бореща се за криминализиране на половите актове с непълнолетни съпруги. Пред \"Ройтерс\" адвокат на организацията изрази задоволство от решението. Представителят на държавата по делото отказа коментар. В решението си съдът уточнява, че то не бива да се прилага при заварено положение и че се основава на индийския Закон за забрана на детските бракове. Макар и незаконни детските бракове са често явление в Индия, отбелязва \"Ройтерс\". Изнасилването от съпруг не се смята за престъпление. Също така днес се отбелязва Международния ден на момичето. Това е инициатива на ООН, която цели да привлече внимание към проблемите на децата от женски пол в международен мащаб: неравният достъп до образование и здравеопазване в световен мащаб, както и насилието срещу жените, включително браковете на мъже с непълнолетни момичета, които се практикуват на много места по света. В световен мащаб  на всеки седем секунди  едно момиче под 15-годишна възраст е принудено да се омъжи, показват данните на хуманитарната организация \" Спасете децата \". Всяка година 15 млн. момичета се омъжват, преди да навършат 18 г. В развиващите се страни това е едно момиче на всеки три. Около 700 млн. жени и момичета в цял свят са сключили брак, преди да навършат 18 години. Според прогноза на ООН до 2050 г. около 1.2 млрд. непълнолетни може да бъдат принудени да се омъжат, като сред основните причини за това са бедността и кризите. Живеещите в  конфликтни зони деца  са в най-голяма опасност – много от семействата им ги омъжват рано с надеждата, че така ще са в безопасност. Международната организация \"СОС Детски селища\" предупреди миналия май, че все повече деца бежанци биват принудени да се омъжат против волята си, като особено уязвими са сирийчетата. Бедността също е фактор – в  Нигерия 40% от най-бедните  момичета встъпват в брак преди 15 г. на фона на 3% от най-богатите. Най-високият брой омъжени непълнолетни е регистриран в Индия – 24.6 млн. Страните с най-ниска възраст на децата булки са Афганистан, Йемен, Индия и Сомалия.", "date": "2017.10.11", "title": "Индийският Върховен съд криминализира секса с непълнолетни омъжени момичета"}
{"url": "http://www.dnevnik.bg/sport/2017/10/11/3057689_koga_bulgariia_shte_se_klasira_otnovo_na_goliam/", "text": "Седем. Толкова (квалификационни) цикъла изминаха от последната поява на България на голямата футболна сцена. Поредният опит приключи във вторник  с измъчено равенство срещу Люксембург . Той показа, че българският отбор по-скоро се отдалечава, отколкото приближава до първото си участие на световно или европейско първенство от 2004 г. Домакинските победи срещу Холандия и Швеция създадоха измамно усещане, че отборът може да поднесе изненада и да се бори за класиране за Русия 2018. То обаче се изпари много, много бързо. \"Почваме директно и сме първи в групата на първия цикъл\", обяви с приповдигнато настроение и усмивка президентът на БФС Борислав Михайлов след инфарктната победа с 4:3 срещу Люксембург в първия двубой от квалификациите. Девет мача и 13 месеца по-късно българският футбол вече гледа към жребия за следващия цикъл. (Не)очаквано четвърти Последното участие на световно първенство е във Франция през 1998 г. А последното участие на голямо първенство е от Евро 2004 в Португалия. Следващото... не се знае кога ще е. За трети пореден път националите завършиха четвърти в своята квалификационна група. Това изглеждаше напълно очаквано, още когато жребият за световното в Русия ги събра с Франция, Швеция и Холандия. Още тогава се заговори за обиграване на отбора и даване на път на младите. Селекционерът Ивайло Петев бързо се отърва от \"огромната чест да водя България\" при първата удобна възможност. Наследникът му Петър Хубчев пое на пожар обезверения отбор след мъчителната победа срещу Люксембург, като започна с две тежки загуби в рамките на три дни (1:4 срещу Франция и 0:3 срещу Швеция). Хубчев успя да \"отлепи ютията\", подобно на Любослав Пенев в предишните световни квалификации. България записа престижни победи срещу Холандия и Швеция и чудото се появи като видение на хоризонта. Както и преди три години, накрая стана така, че националите останаха далеч от световното. И тогава българският отбор имаше шансове за бараж почти до края след няколко обнадеждаващи резултата - равенствата с Италия, Дания и Чехия. И тогава краят на цикъла беше поставен с положителна оценка от футболния съюз и оптимизъм заради драстично увеличения брой участници в европейските първенства. Сега България събра почти толкова точки от мачовете с Швеция и Холандия (6), колкото и в тези срещу Люксембург и Беларус (7). Това ясно показва, че добрите резултати са били по-скоро моментни проблясъци, а не знак за възходящо развитие и постоянство. Още повече, че извън София беше спечелена само една точка. И то в мач, в който българският отбор за пръв път не успя да победи Люксембург. \"Ако направя сега оценка, няма да бъде обективна. Позитивните неща сякаш са повече през този квалификационен цикъл, но има още много върху какво да работим. Но винаги съм говорил за постоянството, големите отбори не допускат такива резки колебания. Когато дойдат големите мачове, момчетата горят в тях\",  каза Петър Хубчев . В изминалите квалификации България използва 50 футболисти и е на девето място по този показател. Това e ясен знак, че продължава опипването на почвата в търсене на точните хора, но въпросът е пред какъв избор е поставен селекционерът (който и да е той). Показателно е, че за разлика от предишни поколения, се броят на пръстите на едната ръка футболистите, които играят редовно в клубовете си във водещи първенства. Показателно е, че най-успешният български отбор в последните години - \"Лудогорец\", \"доставя\" по един-двама играчи за националния отбор. Провалите на българските отбори при младежите и юношите във вторник вечер допълват картината. Там по-големият проблем е свързан с на политиката на клубовете и разбиранията на собствениците, които рядко използват юношите си. Дори когато все още беше в сила, задържалото се за кратко правило за използване на играчи до 21 години, беше заобикаляно с ранни смени. Какво се задава зад ъгъла След промените, които въведе УЕФА, отборите ще имат две възможности за класиране на следващия голям шампионат - Евро 2020. Единият е през традиционните квалификации, а другият - чрез  новосъздадения турнир Лига на нациите , който ще замени приятелските срещи. И в двата случая класирането на България (поне на този етап) изглежда много трудно. Националите почти сигурно отново ще попаднат в четвърта урна на жребия за квалификациите, което значи, че ще са в група с три отбора, намиращи се по-напред в ранглистата на УЕФА. В Лигата на нациите българите ще са в трета дивизия. В нея са общо 16 отбора, само един от които ще спечели квота за европейското. И там очакванията не са големи при наличието на Сърбия, Гърция, Шотландия, Словения, Румъния и Черна гора. Пътят към участие на Евро 2020 започва през есента. Дори разширеният формат до 24 отбора засега не дава поводи за оптимизъм. Откъде да дойде промяната Най-големият проблем в българския футбол е липсата на алтернатива. Критиките към ръководството на БФС са като лавина и най-често за заслужени, но като стане време за конгрес, срещу себе си Борислав Михайлов няма никого. За последно  Христо Стоичков се готвеше \"да смени прическата\" на българския футбол , но замина за САЩ. \"Всеки е добре дошъл, ако има по-добри възможности, по-добра платформа, по-добри реализаторски качества в тази насока\", каза преди дни вицепрезидентът на БФС Йордан Лечков и добави, че  е сигурен, че Михайлов ще получи нов - четвърти мандат . Като голям успех Лечков изтъкна присъствието на много българи в комисиите на УЕФА, макар да не е ясно какви точно ползи има българският футбол от това. \"Мои колеги, включително и аз, са в комисиите на УЕФА. Такова признание не е имал българският футбол. На това нещо трябва да се обърне сериозно внимание и мисля, че на това нещо трябва да се надгражда, а не да получаваме от 20-30-50 човека псувни.\" При всеки неуспех или критика ръководството на БФС изтъква, че прави всичко необходимо за националния отбор и прехвърля топката към клубовете, които не доставят кадри. Или вината пада върху селекционера (Хубчев е десетият треньор, начело на България след Евро 2004). И никога проблемът не е бил в БФС (поне според БФС), макар от идването на това ръководство на власт големите първенства да са недостижима цел. През февруари се задава нов конгрес и кучетата продължават да лаят, но не е ясно дали керванът ще промени посоката си. Ако не настъпи промяна, може да се окаже, че ще чакаме с надежда световното през 2026 г., което за първи път ще е с рекордните 48 отбора. А може би чрез силните си позиции в УЕФА БФС ще се бори за още по-мащабно разширяване на големите първенства.", "date": "2017.10.11", "title": "Кога България ще се класира отново на голям футболен форум"}
{"url": "http://www.dnevnik.bg/sport/2017/10/11/3058039_nadal_i_federer_zapochnaha_s_pobedi_v_shanhai/", "text": "Фаворитите за титлата Рафаел Надал и Роджър Федерер започнаха с двусетови победи участието си в турнира от сериите \"Мастърс\" в Шанхай. Испанецът записа безапелационен успех срещу Джаред Доналдсън от САЩ, а швейцарецът премина през здрава битка с аржентинеца Диего Шварцман. Надал имаше нужда от едва 55 минути, за да си осигури място в третия кръг след победа с 6:2, 6:1. Световният номер 1 загуби само четири от разиграните 30 точки в своите подавания и не даде нито една възможност за пробив на Доналдсън. Носителят на 16 титли от Големия шлем пласира пет аса, не допусна двойна грешка и вкара 72% от първите си сервиси. Той имаше 11 шанса да спечели подаването на съперника и реализира четири от тях - по два във всеки от сетовете. Надал записа 13-а поредна победа във всички турнири и общо 62-a от 71 мача през 2017 г. 31-годишният испанец преследва седма титла за сезона, но първа на закритите кортове в Шанхай, където по традиция играе доста трудно. В спор за място на четвъртфиналите лидерът в световната ранглиста ще се изправи срещу един от неудобните си противници - Фабио Фонини. Италианецът стигна до третия кръг, след като победи последователно Фернандо Вердаско и Лука Пуи. Федерер имаше доста трудности срещу сърцатия Шварцман при завръщането си на корта след повече от месец отсъствие. 36-годишният швейцарец се наложи със 7:6 (4), 6:4 след 93 минути игра. За него това беше първи мач от загубата срещу Хуан Мартин дел Потро в четвъртфиналите на US Open. Рекордьорът по титли от Големия шлем първи стигна до пробив и поведе с 4:2. Шварцман веднага навакса изоставането си и успя да се добере до тайбрек.Той дори спечели първите две точки в решителния гейм. Федерер обаче отговори с пет поредни разигравания в своя полза, а след това не изпусна комфортната си преднина. Маестрото започна отлично втората част - пробив на нула и аванс от 2:0. Шварцман имаше шанс да изравни, но пропусна точка за пробив в четвъртия гейм. Това се оказа и единствената възможност, която се откри пред аржентинеца. Федерер записа четвърта победа от четири мача срещу този съперник. Той постигна първи успех в Шанхай от 2014 г., когато спечели единствената си титла в китайския град. В битка за място на четвъртфиналите световният номер 2 ще срещне Александър Долгополов. Украинецът, който започна участието си от квалификациите, преодоля втория кръг след победа над Фелисиано Лопес със 7:6 (4), 1:6, 6:4. Напред продължава и поставеният под №4 Александър Зверев. Германецът престоя на корта едва 12 минути. Той поведе с 4:0 срещу Аляж Бедене, когато представителят на Великобритания се отказа. Двама от конкурентите на Григор Димитров в битката за класиране за финалите на АТП в Лондон напуснаха рано надпреварата. Давид Гофен, който през уикенда спечели титлата в Токио, отстъпи с 6:7 (4), 3:6 срещу Жил Симон. Финалистът от US Open Кевин Андерсън загуби с 6:7 (5), 6:7 (2) от германеца Ян Ленард Щруф.", "date": "2017.10.11", "title": "Надал и Федерер започнаха с победи в Шанхай"}
{"url": "http://www.dnevnik.bg/sport/2017/10/11/3058048_ferari_plashta_cenata_za_serioznoto_si_razvitie_prez/", "text": "Проблемите на  \"Ферари\"  в последните седмици се дължат на \"натискане до лимите\", за да развият болида си, смята шефът на основния конкурент на италианците \"Мерцедес\" Тото Волф. Австриецът обясни пред \"Аутоспорт\", че Скудерията е направила огромна крачка в развитието си през 2017 г., за да настигне \"Мерцедес\". Сезонът се обърна нагоре с краката след лятната пауза и по-специално в азиатските стартове. В Сингапур Себастиан Фетел катастрофира и не завърши, а в Малайзия имаше проблеми с двигателя, които го принудиха да стартира от опашката на колоната. В последното  състезание в Япония , германецът отпадна още в четвъртата обиколка. \"В този спорт такива неща се случват, но най-често те се случват, когато си на предела на своите възможности. \"Ферари\" направиха една много голяма крачка, преди година те не можеха да спечелят състезание, а сега водеха през половината сезон и на някои писти бяха много по-добри от нас\", каза Волф. Той не съжалява, нито има притеснения, че преднината на  Люис Хамилтън  от 59 точки до голяма степен се натрупа от техническите проблеми на Фетел. Според Волф \"Мерцедес\" е напред както при пилотите, така и при конструкторите, защото показва постоянство. \"Титлата се печели, когато имаш най-бързата кола, най-бързият пилот и най-солидно представяне. Разбира се и ние имахме трудности в миналото с надеждността, както и \"Ферари\". Както знаете, максимата гласи, че \"за да завършиш първи, първо трябва да завършиш\", така че за мен това е ключовото. \"Ферари\" заслужават комплименти, те намериха начин да са бързи и сега се нуждаят от надеждност и постоянство\", каза още Волф. До края на сезона във Формула 1 остават още четири старта. На 22 октомври е състезанието в САЩ, а седмица по-късно това в Мексико. През номеври са стартовете в Бразилия и Абу Даби.", "date": "2017.10.11", "title": "\"Ферари\" плаща цената за сериозното си развитие през 2017 г., смята шефът на \"Мерцедес\""}
{"url": "http://www.dnevnik.bg/zdrave/2017/10/11/3058038_grafika_na_denia_svetovnata_karta_na_zatlustiavaneto_v/", "text": "     Близо 124 милиона деца по света страдат от болестно затлъстяване и още толкова - от наднормено тегло. За 40 години делът на младежите с наднормено тегло или затлъстяване в света се е увеличил повече от 10 пъти. Това показва нов анализ на Световната здравна организация, публикуван по повод днешния  Световен ден за борба със затлъстяването . Изследването обхваща над 2400 демографски проучвания и измервания от 1975 до 2016 г. Единственото положително в равносметката за този период е, че недохранването сред децата в бедните части на света е намаляло в последните години. Навсякъде другаде и особено в развитите държави обаче наднорменото тегло и вредите от него растат, а прогнозата е, че до пет години децата и юношите страдащи от затлъстяване ще надхвърля броя на недохранените. Момичетата, страдащи от затлъстяване, е нараснал от 5 милиона през 1975 г. до 50 милиона през 2016 година. Момчетата с наднормено тегло са се увеличили дори повече от десет пъти - от 6 на 74 милиона. През 2016 г. най-голямо е било нивото на затлъстяването в Полинезия и Микронезия, обхващайки една четвърт от населението. Следват англоезичните страни с високи доходи като САЩ, Канада, Австралия, Нова Зеландия, Ирландия и Великобритания.", "date": "2017.10.11", "title": "Графика на деня: Световната карта на затлъстяването в последните 40 години"}
{"url": "http://www.dnevnik.bg/bulgaria/2017/10/11/3057841_razvitieto_na_velosipedniia_transport_donese_nagrada/", "text": "Община Самоков получи наградата в конкурса \"Екообщина\" за развитието на велосипедния и пешеходния транспорт. Наградите се връчват за втора година от посолството на Франция в България. На днешната церемония във Френския културен институт присъстваха министърът на околната среда и водите Нено Димов, зам.-министърът на регионалното развитие и благоустройството Деница Николова и кметът на София Йорданка Фандъкова. Другите наградени общини Бургас, Драгоман, Павликени, Златоград, Смядово, Габрово и София. Тази година в  конкурса се включиха 37 общини,  които представиха проектите си в категориите: \"Устойчиво управление на водите\", \"Устойчиво управление на отпадъците\", \"Енергийна ефективност на сградите\" и \"Устойчива мобилност\". Догодина ще бъдат включени още две категории - за граждански инициативи за улесняване на достъпа до спорт и за инвестиции в градската среда и подобряване на градското осветление.  Самоков беше отличена заради изградените със собствени средства 10 км велоалеи, стимулирането на пешеходното придвижване, както и за разработен проект за насърчаване използването на електромобили. В същата категория, но за град с над 40 хил. жители бе отличена община Бургас, заради развиването на бързи автобусни линии, ползването на електрически превозни средства, изградените над 80 км. велоалеи, както и за работата си с неправителствени организации по проекти в областта на устойчивата мобилност. Общините Драгоман и Павликени получиха награди заради успешното и последователно подновяване на на   довела до подобряване на качеството на живот. Двете общини са постигнали успехи в тези сфера, въпреки трудностите с финансирането на проектите си. Павликени е отличена и заради желанието си в бъдеще да намали депонирането на утайката при пречистването на водата до 0 куб. метра и оползотворяването й на 90%. За успешните си реализирани   бяха наградени общините Габрово и Смядово. В Габрово по програмата са реализирани проекти за 14 млн. лева. В града има и изграден информационен център, където гражданите могат се запознаят с възможностите за кандидатстване по програмата за енергийна ефективност. Общината е отличена и заради политиката си в иновациите, като има проект за автоматизиран и централизиран мениджмънт, а освен това работи усилено по проекти за \"зелени обществени поръчки\" В Смядово успешната работа по програмата за енергийна ефективност е довела до реализирането на проекти за 9 млн. лева, които са в резултат и на добрата кампания за информиране на гражданите. Общината разработва и дългосрочни проекти, които ще позволят и откриването на нови работни места. Категорията, която е била най-оспорвана е , където наградите \"Екообщина\" получиха Златоград и Столичната община. Златоград развива успешно интегрираната със собствени средства и човешки ресурс системата за разделно събиране на отпадъците. За целта общината провежда и сериозна кампания за информирането на гражданите за ползата от разделното събиране, както и за другите системи за управление на отпадъците. Същевременно Златоград е успял да постигне тези успехи  без да променя размера на таксата за битови отпадъци . Столичната община получи наградата заради добрата си организация за разделното събиране на отпадъците, която обхваща домакинствата, административните, обществените и търговските. Въвеждане в експлоатация на завода за механично- биологично третиране на отпадъци с производство на RDF гориво е един от най-сериозните успехи на София в справянето с проблема с отпадъците. Същевременно Столичната община има и проекти за закриване на депа за депониране на отпадъци.", "date": "2017.10.11", "title": "Развитието на велосипедния транспорт донесе награда \"Екообщина\" на Самоков"}
{"url": "http://www.dnevnik.bg/video/2017/10/11/3058035_video_drugite_novini/", "text": "Нова наредба намалява административните задължения на учителите Откриха половината от скритата материя във Вселената Григор Димитров достигна до трети кръг на турнира от сериите \"Мастърс\" в Шанхай \"Добрите огради правят добри съседи\",- изложба на Ай Вейвей в Ню Йорк Филмът на Роман Полански \"По действителен случай\" дава началото на CineLibri Прочутият бродуейски мюзикъл \"Евита\" ще гостува в НДК през февруари Вълшебните думички за първа среща", "date": "2017.10.11", "title": "Видео: Другите новини"}
{"url": "http://www.dnevnik.bg/sport/2017/10/11/3058053_nikolai_mihailov_e_provel_trisedmichen_lager_s_kristul/", "text": "Вратарят Николай Михайлов е поддържал форма с английския елитен тим \"Кристъл палас\". Синът на президента на Българския футболен съюз (БФС)  Борислав Михайлов  продължава да е свободен агент и обясни, че няма да подписва с \"орлите\". \"Прекарах триседмичен лагер с тима, благодаря на моя мениджър, който ми уреди тази възможност Клубът търси нападател, никога не е било на първи план да подписвам с тях, просто ми позволи да тренирам в паузата за националните отбори\", каза Михайлов пред Спортал. Той изрази задоволството си, че е тренирал с добри футболисти и изтъкна факта, че последните години не са успешни за него. \"Сега ще се опитам да поддържам формата, която постигнах, надявайки се, че скоро ще има новини около моето бъдеще\", каза още вратарят. \"Кристъл палас\" се намира на последното място след първите седем кръга от сезона. Тимът от Южен Лондон подобри всички негативни рекорди във  Висшата лига , като още няма отбелязан гол и е първият в историята, който губи всички седем мача от началото на кампанията без да се разпише. Михайлов няма отбор, след като договорът му с \"Мерсин\" изтече. Тимът изпадна от Първа турска лига (втора дивизия – бел. ред.), а вратарят няма мач от 14 май, когато записа 28 минути срещу \"Бандърмаспор\". През сезона Михайлов изигра 29 срещи за първенството, в които получи 55 гола.", "date": "2017.10.11", "title": "Николай Михайлов е провел триседмичен лагер с \"Кристъл палас\""}
{"url": "http://www.dnevnik.bg/video/2017/10/11/3058050_rap_na_eminem_za_trump_v_beliia_dom_ima_kamikadze/", "text": "Еминем, който никога не е криел неприязънта си към Доналд Тръмп, разпространи видео, в което под формата на рап без музикален съпровод се изпраща послание към феновете да изберат дали подкрепят президента, след серия от негови изказвания и действия, предизвикали разделение в обществото. Записът е публикуван във вторник преди гала вечерята за обявяване наградите за хип-хоп на Black Entertainment Television (ВЕТ). Според Еминем президентът е расист и безотговорен човек, който е опасен за света. В 4-минутното видео, записано в петък на паркинг в Детройт, той казва: \"Расизмът е единственото нещо, в което той е фантастичен\". \"По-добре да сложим едно рамо на Обама, защото в Овалния кабинет има камикадзе, което вероятно ще предизвика ядрен холокост\", рапира още световно известният изпълнител. Еминем критикува президента и за това, че нарича \"кучи синове\" елитни състезатели по американски футбол, които протестират срещу полицейското насилие на расова основа като не стават по време на изпълнението на национални химн преди всеки мач. \"И той предизвиква огромна реакция, когато атакува Националната футболна лига и ние се фокусираме върху това, докато трябва да говорим за (съсипаният от ураган) Пуерто Рико или за реформа за притежаването на оръжие в Невада.\" It's the calm before the storm right here Wait, how was I gonna start this off? I forgot oh, yeah That's an awfully hot coffee pot Should I drop it on Donald Trump? Probably not But that's all I got 'til I come up with a solid plot Got a plan and now I gotta hatch it Like a damn Apache with a tomahawk I'ma walk inside a mosque on Ramadan And say a prayer that every time Melania talks She gets her mou—ahh, I'ma stop But we better give Obama props 'Cause what we got in office now's a kamikaze That'll prolly cause a nuclear holocaust And while the drama pops And he waits for shit to quiet down, he'll just gas his plane up and fly around 'til the bombin' stops Intensities heightened, tensions are risin' Trump, when it comes to givin' a shit, you're stingy as I am Except when it comes to havin' the balls to go against me, you hide 'em 'Cause you don't got the fuckin' nuts like an empty asylum Racism's the only thing he's fantastic for 'Cause that's how he gets his fuckin' rocks off and he's orange Yeah, sick tan That's why he wants us to disband 'Cause he can not withstand The fact we're not afraid of Trump Fuck walkin' on egg shells, I came to stomp That's why he keeps screamin', \"Drain the swamp!\" 'Cause he's in quicksand It's like we take a step forwards then backwards But this is his form of distraction Plus, he gets an enormous reaction When he attacks the NFL so we focus on that in– –stead of talkin' Puerto Rico or gun reform for Nevada All these horrible tragedies and he's bored and would rather Cause a Twitter storm with the Packers Then says he wants to lower our taxes Then who's gonna pay for his extravagant trips Back and forth with his fam to his golf resorts and his mansions? Same shit that he tormented Hillary for and he slandered Then does it more From his endorsement of Bannon Support for the Klansmen Tiki torches in hand for the soldier that's black And comes home from Iraq And is still told to go back to Africa Fork and a dagger in this racist 94-year-old grandpa Who keeps ignorin' our past historical, deplorable factors Now if you're a black athlete, you're a spoiled little brat for Tryna use your platform or your stature To try to give those a voice who don't have one He says, \"You're spittin' in the face of vets who fought for us, you bastards!\" Unless you're a POW who's tortured and battered 'Cause to him you're zeros 'Cause he don't like his war heroes captured That's not disrespectin' the military Fuck that, this is for Colin, ball up a fist And keep that shit balled like Donald the bitch \"He's gonna get rid of all immigrants\" \"He's gonna build that thang up taller than this\" Well, if he does build it, I hope it's rock solid with bricks 'Cause like him in politics, I'm usin' all of his tricks 'Cause I'm throwin' that piece of shit against the wall 'til it sticks And any fan of mine who's a supporter of his I'm drawing in the sand a line, you're either for or against And if you can't decide who you like more and you're split On who you should stand beside, I'll do it for you with this: Fuck you The rest of America stand up We love our military, and we love our country But we fucking hate Trump.", "date": "2017.10.11", "title": null}
{"url": "http://www.dnevnik.bg/bulgaria/2017/10/11/3058051_valeri_simeonov_prehvurli_na_piara_si_otgovornostta_za/", "text": "Пиарът на вицепремиера Валери Симеонов бил съгласувал с пиарите на правителствената информационна служба разпространението на  позицията му , в която обвини национални медии, че водят \"мащабна организирана клеветническа кампания\" срещу него, заплаши ги със съд и постави срок до 24 часа да му се извинят. \"Естествено, че това появяване на страницата на Министерсткия съвет, разбира се, че съм го съгласувал\", заяви в интервю за БНТ Симеонов на коментар, че е изправил държавната машина срещу това, което му се е случило - личен проблем с медиите. На уточняващ въпрос с премиера Бойко Борисов, на заседание на кабинета или с кого е съгласувал разпространяването на позицията си, Симеонов обясни, че е пътувал, когато е била публикувана и е говорил със своя пиар, който уредил разпространението на текста. С кого - Валери Симеонов не можел да каже. \"Просто поставих задачата на моя пиар да го съгласува. Пак повтарям - не е обвинен Валери Симеонов, а вицепремиерът. Петното е върху целия Министерски съвет\", подчерта той. В неделя изтече  24-часовият му ултиматум  към БНТ, БНР, Би Ти Ви и \"Нова телевизия\", без медиите да му се извиняти сега Симеонов обяви, че ще заведе дела срещу тях. \"Всички медии отправиха упрек към мен, че съм заплашил Виктор Николаев. Когато някой ме упреква, че съм извършил престъпление, дела ще бъдат заведени\", закани се Симеонов. Днес журналисти и граждани се събраха  пред Министерския съвет за протест заради  заплахите  на вече бившия депутат Антон Тодоров и вицепремиера Валери Симеонов срещу водещия на сутрешния блок на \"Нова телевизия\" Виктор Николаев. Днес парламентът  прие оставката  на Тодоров, а Симеонов каза, че е гледал протеста от прозорците на Министерския съвет. \"Има диктат на медиите. Те отправят призовки - да се явите еди къде си и ,за да се защитите, поемате риска да бъдете унижаван. Трябва да се промени медийната обстановка, защото е деформирана. Големите медии трябва да преразгледат начина, по който се малтретират гостите. Политици, общественици - са малтретирани в сутрешните блокове\", каза още Симеонов. \"Добрите новини бяха помрачени от кумгейт. Подчертавам, че това е измислен и несъстоятелен скандал. Беше минала седмица от повишаването на пенсиите, това потъна. Не мисля, че това е рано. Не трябва винаги да се търси скандал, жълтина\", обясни той. Според Симеонов и в думите на Антон Тодоров към Виктор Николаев няма заплаха. \"Редно беше някой да попита Виктор Николаев - вие застрашен ли се почувствахте? Редно беше и мен да попитате\", каза още той. \"Не бих посегнал на свободата на словото на когото и да било\", завърши Симеонов. \"Оставете яхтата, нека видим сериозните обвинения\" срещу БМФ Вицепремиерът повтори, че е открил поредица нередности в приватизационната сделка за Български морски флот (БМФ) и ги е описал в сигнала, който е пуснал за проверка в прокуратурата. \"Означава ли, че когато се разкрият нередности, човек не бива да ги оповести? Напротив, аз мисля, че трябва. Аз повеждам тази ненужна за мен битка, за да защитавам националните интереси\", обясни той за сигнала, който подаде миналата седмица  в прокуратурата  срещу решение на арбитражния съд към Българската търговско промишлена палата, което допуска облекчения в приватизационния договор за морския флот, които са в полза на собственика. Вчера собственикът на Български морски флот и председател на Конфедерацията на работодателите и индустриалците (КРИБ) Кирил Домусчиев обяви, че  ще съди вицепремиера Симеонов заради \"клеветническата му кампания\"  срещу него и БМФ. \"Мисля, че Валери Симеонов има някакви подбуди, за да иска проверка точно на приватизационната сделка за Български морски флот (БМФ). Вече се досещам каква е причината, но правя последни проучвания и като му дойде времето ще кажа всичко\",  каза Домусчиев  в интервю за БНТ вчера. \"Няма как да подмина личните нападки. В сигнала който съм пуснал в прокуратурата за облекченията на Български морски флот, не съм си позволил лични нападки. Вчера чух, че по всички теми съм говорел неподготвен, аз имам доказателства за обратното\", коментира днес Симеонов изказването на Домусчиев. \"Оставете яхтата, нека видим сериозните обвинения\", заяви Симеонов, попитан как ще коментира думите на Домусчиев, че лъже за купената от БМФ 120-метрова яхта. \"Той ме обвинява, че цяло лято съм говорил лъжи и клевети. Аз искам да разбера кое беше лъжата. Искам вашите зрители да разберат за какви мащаби става въпрос. Има 2851 работещи в предприятието. През 2016 г. 2727 от тях са съкратени - това са фактите\", подчерта Симеонов и добави, че от корабите 45% са нарязани и продадени.", "date": "2017.10.11", "title": "Валери Симеонов прехвърли на пиара си отговорността за съобщението от правителствената пресслужба"}
{"url": "http://www.dnevnik.bg/sport/2017/10/11/3058062_uefa_naznachi_luish_figo_za_suvetnik/", "text": "Носителят на Златната топка за 2000 г. Луиш Фиго вече е съветник на Съюза на европейските футболни федерации (УЕФА). Бившият португалски национал, който в кариерата си игра за \"Спортинг\" (Лисабон),  \"Барселона\" , \"Реал\" (Мадрид) и \"Интер\" е назначен от президента на централата Александър Чеферин. \"Вярвам, че с моя опит мога да помогна на УЕФА и на европейския футбол. Ще се фокусирам върху техническите аспекти, както и правилата на играта\", каза Фиго и добави, че иска да бъде полезен на спорта. \"Футболът ми е дал толкова много, че аз също искам да върна този жест и да помагам\". Според  Чеферин  португалецът е отличен посланик на играта и през годините е дал положителен пример с изявите си. \"Той е уважаван навсякъде и не само заради това, че беше прекрасен футболист. Аз съм много щастлив, че Фиго вече е част от нашия екип. Неговият опит ще бъде безценен за УЕФА\", добави президентът на централата. Фиго се присъединява към бившата футболистка Надине Кеслер и Деян Станкович, с когото бяха съотборници в \"Интер\". Двамата започнаха работа като съветници в УЕФА по-рано през годината. Бившият халф сложи край на кариерата си през 2009 г. и никога не е работил в сферата на футбола като треньор или директор. Фиго обяви желанието си да се кандидатира за президент на ФИФА през 2015 г., когато получи препоръки от Жозе Моуриньо и Дейвид Бекъм. По-късно обаче оттегли кандидатурата си, заявявайки че не иска да има пълна власт над нещо.", "date": "2017.10.11", "title": "УЕФА назначи Луиш Фиго за съветник"}
{"url": "http://www.dnevnik.bg/sport/2017/10/11/3057366_portugaliia_hvana_direktniia_vlak_za_svetovnoto_sled/", "text": "Европейският шампион Португалия се класира директно за световното първенство в Русия през 2018 г. Кристиано Роналдо и компания се пребориха за първото място в група след домакинска победа с 2:0 в директен сблъсък с Швейцария. Двата отбора събраха по 27 точки в крайното класиране. Португалският футболисти обаче спечелиха група В заради доста по-добрата си голова разлика - 32:4 срещу 23:7. Швейцарците се нуждаеха от точка тази вечер, за да задържат първата позиция. Те обаче не успяха да избегнат поражението и отиват на бараж. Автогол на Йоан Джуру даде аванс на Португалия четири минути преди края на първото полувреме. Защитникът прати топката в собствената си врата след центриране на Елизеу. В 57-ата минута Андре Силва вкара гола на успокоението за европейските шампионите. Нападателят на \"Милан\" се разписа отблизо след подаване по земята на Бернанрдо Силва. В останалите две групи ситуацията на върха беше ясна още преди мачовете тази вечер.  Франция спечели група А , а Белгия зае първото място в група Н. Швеция и Гърция са отборите от тези групи, които ще играят на бараж. Освен Португалия, Франция и Белгия директно за световното в Русия от зона \"Европа\" се класират още Германия, Сърбия, Полша, Англия, Испания и Исландия. На бараж освен Швейцария, Швеция и Гърция отиват Северна Ирландия, Ирландия, Дания, Италия и Хърватия. Словакия приключва участието си като най-слабия втори отбор в деветте групи.", "date": "2017.10.11", "title": "Португалия хвана директния влак за световното след победа над Швейцария"}
{"url": "http://www.dnevnik.bg/skorost/2017/10/11/3057121_infiniti_pokazva_noviia_si_sporten_sedan/", "text": "Напълно обновеният спортен седан Q50 е премиерата на щанда на \"Инфинити\" на софийския автосалон. Автомобилът е най-впечатляващ с новия 3-литров бензинов V6 двигател с битурбо компресор и 405 конски сили. Q50 може да се поръча и като хибрид, комбиниращ 3.5-литров V6 бензинов двигател с 306 к.с. и електрически мотор с 68 конски сили. Нетната мощност на хибридната система е 364 к.с., а средният разход на гориво е 5.9 л/100 км. Интелигентната система за задвижване на всички колела осигурява стабилност и контрол, независимо от атмосферните условия. Телематик услугите включват функция откриване на откраднат автомобил, отключване и заключване през мобилно приложение и други. Другите интересни експонати на автосалона са новия спортен автомобил \"Инфинити\"  Q60  и компактният кросоувър Q30. Посетителите на щанда на марката ще могат да се запознаят и с  платформата за продажба на автомобили изцяло онлайн.", "date": "2017.10.11", "title": "\"Инфинити\" показва новия си спортен седан"}
{"url": "http://www.dnevnik.bg/sport/2017/10/11/3057390_grigor_dimitrov_shte_opita_za_pruv_put_da_stigne_do/", "text": "Поставеният под №6 Григор Димитров започва днес участието си в турнира от сериите \"Мастърс 1000\" в Шанхай. Българският тенисист се изправя срещу американеца Раян Харисън, който заема 46-oто място в световната ранглиста. Двубоят е първи за деня на централния корт и ще започне в 8.00 ч. българско време. Димитров почиваше в първия кръг като поставен сред първите осем в основната схема. Харисън стартира с убедителен успех срещу участващия с \"уайлд кард\" Джън Дзе от Китай - 6:2, 6:3. Димитров ще опита за пръв път в кариерата си да стигне до третия кръг в Шанхай. Той ще запише шестото си участие в надпреварата, като досега четири пъти отпадна във втория кръг и веднъж в първия - през 2013 г. През 2015 г. българинът пропусна турнира. Световният №9 ще преследва четвърта победа в петия си двубой с Харисън. Двамата вече се срещнаха веднъж през 2017 г. Това се случи в първия кръг на турнира в Куинс, когато българският тенисист спечели убедително с 6:3, 6:1. През 2015 г. Харисън детронира Димитров на турнира в Акапулко след успех със 7:5, 4:6, 6:0. Другите им две срещу са в първи кръг на турнири от Големия шлем през 2014 г. Димитров се наложи със 7:6, 6:3, 6:2 на \"Уимбълдън\" и 6:2, 7:6, 6:2 на US Open. Ако постигне четвърта победа срещу Харисън, 26-годишният българин отново ще играе с американец. Това ще е победителят от мача между поставения под №10 Сам Куери или преминалия през квалификациите Франсис Тиафо. Тези двубои са в потока на лидера в световната ранглиста Рафаел Надал, който също започва участието си днес. Испанецът се изправя срещу американеца Джаред Доналдсън, а победителят ще играе в третия кръг с Фабио Фонини. В първия кръг италианеца отстрани поставения под №15 Лука Пуи. На корта днес ще бъде и водачът в долната половина Роджър Федерер. Рекордьорът по титли от Големия шлем среща намиращия се в отлична форма през този сезон Диего Шварцман от Аржентина. Програмата за деня Григор Димитров - Раян Харисън (от 8.00 ч.) Александър Зверев - Аляж Бедене Рафаел Надал - Джаред Доналдсън (не преди 13.00 ч.) Роджър Федерер - Диего Шварцман Сам Куери - Франсис Тиафо Давид Гофен - Жил Симон Джон Иснър - Стефанос Циципас Доминик Тийм - Виктор Троицки", "date": "2017.10.11", "title": "Григор Димитров ще опита за пръв път да стигне до третия кръг в Шанхай"}
{"url": "http://www.dnevnik.bg/politika/2017/10/11/3057370_deputatite_glasuvat_dnes_dali_da_priemat_ostavkata_na/", "text": "На днешното си заседание парламентът трябва да гласува дали да приеме подадената оставка от народния представител Антон Тодоров.  Депутатът от ГЕРБ реши да напусне Народното събрание в понеделник , а вчера колегите му от управляващата партия проведоха двучасово заседание, на което обсъдиха казуса. До оставката на Тодоров се стигна след негова реплика към журналиста от Нова телевизия Виктор Николаев, че употребява много силни думи, които могат да му изядат хляба. \"Вече изядоха хляба на колежката ви - и тя беше тръгнала малко в някаква посока, но  нещо виждам, че липсва столчето й \", каза още в интервюто си Тодоров. На срещата на парламентарната група на ГЕРБ  така и не се стигна до консенсус как да се гласува на днешното пленарно заседание. \"Нямаме крайно решение как ще се гласува. Колегите ще гласуват по съвест\", заяви зам.-председателят на Народното събрание Цвета Караянчева. Тодоров от своя страна благодари на колегите си от ГЕРБ. \"Срещнах изключително голяма подкрепа, която искрено ме развълнува\", коментира той и допълни, че е потвърдил желанието си да напусне парламента.", "date": "2017.10.11", "title": "Депутатите гласуват днес дали да приемат оставката на Антон Тодоров"}
{"url": "http://www.dnevnik.bg/sviat/2017/10/11/3057138_sled_kruvoprolitiiata_maduro_i_opoziciiata_se_boriat/", "text": "Неуморно кръстосвайки безкрайните равнини на Венецуела, братът на бившия лидер Уго Чавес и сподвижник на известен опозиционер, намиращ се в затвора, се съревновават за гласове. Надпреварата за губернатор на щата Баринас, бастиона на семейство Чавес, ще бъде най-емблематичната на предстоящите регионални избори в неделя - броени седмици, след като оглавени от опозицията протести разтърсиха Венецуела и при тях загинаха най-малко 125 души. \"На всеки митинг Уго Чавес е с нас, в първите редици, показвайки ни пътя\", казва разпалено Архенис Чавес, 59-годишен електроинженер и настоящ губернатор, качвайки се на велосипед. На всяка проява от предизборната си кампания той говори за своя покоен по-голям брат. \"В Баринас победата на правителството означава победа над семейство Чавес, които в продължение на 18 години упражняват необезпокоявано властта си тук\", възразява съперникът от опозицията, 41-годишният Фреди Суперлано, носейки фланелка с лика на арестувания лидер на партията си Леополдо Лопес.  Тазгодишните продължителни протести не доведоха до падане на  правителството на Николас Мадуро,  но втвърдиха позициите в международната общност срещу управляващите социалисти и станаха причина САЩ да въведат санкции. Сега опозиционните водачи искат деморализираните им привърженици да излязат и да гласуват масово на изборите за губернатори, за да катурнат мнозинството на Мадуро, което той има в 20 от общо 23-те щата на Венецуела. Властта от своя страна иска да минимизира очертаващите се неминуеми загуби и да покаже изборите като доказателство срещу обвиненията за авторитарно управление във Венецуела. \"Вижте само каква диктатура сме: избори, на които повечето кандидати са от опозицията!\", каза Чавес пред \"Ройтерс\" с ирония, докато на митинга около него танцуваха привърженици с червени фланелки. При нормални обстоятелства опозиционната коалиция би победила с лекота, както сочат някои социологически проучвания, а основание за това би бил гневът на избирателите заради унищожителната икономическа криза. Според огласено наскоро изследване за коалицията, чиито стремежи са да спечели 18 губернаторства, възнамеряват да гласуват 44.7% от избирателите, а за управляващите - 21.1%. Неравни условия Обстоятелствата във Венецуела обаче далеч не са нормални, а правителството заплаши, че ще забрани участието на всякакви кандидати, свързани с насилието по време на протестите. Не на последно място, както и на предишни избори по време на 18-годишната власт на чависткото движение, във Венецуела има силна мобилизация на държавни ресурси в полза на официалните кандидати. На митингите на управляващите раздаването на субсидирани от държавата храни е нещо обичайно, държавни компании осигуряват превоз до проявите, а държавните медии предоставят на кандидатите на Мадуро неограничено време в ефир. Братът на един от опозиционните кандидати беше арестуван за кражба на автомобил, като според коалицията това е опит за сплашване на нейните редици. Може би най-голямото неудобство за опозицията е електронната бюлетина за гласуване. Въпреки състоялите се първични избори за излъчване на един кандидат за всеки щат от мозайката от партии в състава на коалицията \"Демократично единство\", проправителствено настроената централна избирателна комисия отказва да преработи бюлетината така, че в нея като кандидат на формацията да има само по едно име вместо изписаните в нея имена на всички участници от първичното гласуване.  Смята се, че така сред привържениците на опозицията може да се стигне до объркване и вотът им да се разпилее, от което биха могли да спечелят кандидатите на управляващата Единна социалистическа партия на Венецуела. Скептицизмът на привържениците на опозицията се подклажда и от използването от избирателната комисия на нов доставчик на машини за гласуване, след като предишният, \"Смартматик\", я обвини, че на предизвикалите спорове избори за конституционно събрание през юли е раздувала данни. \"Опозицията иска война\" Недалеч, в бедняшки квартал в покрайнините на град Баринас, където дори улиците не са асфалтирани, пред \"Ройтерс\" Суперлано заяви, че правителствените кандидати летят с хеликоптери, за да водят кампанията си, докато той и други опозиционни кандидати пътували с часове по пътищата, за да достигнат до отдалечени населени места. Във времената на небивал недоимък властта също така използва глада сред венецуелците, раздавайки чували с храна в замяна на обещания за гласуване, каза той. \"Това е ужасяващ план\", заяви Суперлано, депутат от партията на Лопес \"Народна воля\", спечелил вътрешните избори на опозицията в Баринас. \"И въпреки това те пак губят!\" Нанесла удар със силно символно значение на чавизма, печелейки на изборите през 2015 г. пет от шестте мандата в парламента за щата Баринас, сега опозицията иска да сложи край на 18-годишното почти непрекъснато губернаторско управление на представители на рода Чавес. Въпреки че има ширещо се недоволство заради недостига на храна, пустеещите земи и увеличаващото се недохранване в плодородна област, която би трябвало да бъде житницата на Венецуела, правителството води неуморно своята кампания и определя Суперлано като \"кандидата на насилието\", имайки предвид тазгодишните протести. Привържениците на Мадуро казват, че опозицията, подкрепяна от венецуелските елити и правителството на САЩ, възнамерява да завземе властта силово, за да установи контрол над нефтеното богатство на страната. \"Те искат война за Венецуела. А ние искаме мир\", каза 65-годишният пенсионер Рамон Алваран, гордо носейки червена фланелка, на която е изобразен погледът на Уго Чавес. Мъжът участва в митинг на брата на бившия президент, Архенис. На други места обаче има осезаемо недоволство срещу Мадуро. \"Децата ми днес все още не са си сложили и една троха в устата\", каза 36-годишната Дарис Гонсалес, чиито деца не били яли за обяд. Подобно на много други в нейния бедняшки и някога твърдо чавистки квартал сега тя клони към опозицията. \"Трябва да има промяна. Не може да продължаваме така.\" В разрез с тези нагласи много от редовите млади привърженици на опозицията смятат, че лидерите им са ги продали - и са предали паметта на убитите протестиращи - като са се съгласили да участват в нечестна надпревара. На вота за опозицията може да се отрази евентуално нежелание на избирателите да отидат да гласуват. Ако в неделя изборите се окажат победоносни за опозицията, правителството може да ограничи ефекта от това, като намали финансирането и отнеме от правомощията на губернаторите, както е правило в миналото, когато такива постове са попадали у опоненти. Всякакви открити мръсни номера обаче крият риска от нови международни санкции или взривяване на и без това крехките преговори с опозицията с чуждестранно посредничество, от които Мадуро има нужда, за да подобри образа си във външен план. След изборите за губернатори опозицията иска да измести вниманието към искане за насрочване на дата и гаранции за свободно произвеждане на президентските избори през 2018 г., за да постигне крайната си цел да сложи край на социалистическото управление.  \"Хората са много ядосани и този гняв си има лице: Мадуро\", каза Карлос Окарис, кандидат на опозицията в щата Миранда, където ще се изправи срещу изгряващата звезда в правителствените редици Ектор Родригес. /БТА", "date": "2017.10.11", "title": "След кръвопролитията Мадуро и опозицията се борят за гласове"}
{"url": "http://www.dnevnik.bg/zdrave/2017/10/11/3057392_kakvo_pokazva_kantarut_v_mejdunarodniia_den_za_borba/", "text": "Почти една трета от хората по света -  2.2 млрд. души - са с наднормено тегло или са болестно затлъстели . Прогнозата е, че в рамките само на седем години (до 2025 г.) хората над нормата за здравословно тегло ще те ще са се увеличили с още половин милиард и епидемията ще засяга поне всеки трети. Трябва обаче да се предпримеат мерки, защото това е една от основните предпоставки за  болести на сърцето и сърдечно-съдовата система, от каквито умират две трети от българите , а също и за хронични заболявания, които понижават качеството на живота до самия му (в общия случай...) преждевременен край. По инициатива на Световната федерация за борба със затлъстяването 11 октомври е посветен на борбата с този проблем. По този повод вчера Българското сдружение за проучване на затлъстяването и съпътстващите го заболявания припомни статистиката, че  България е на пето място в Европа по детско затлъстяване , като при момчетата за десет години делът на засегнатите се е удвоил - от 3.3% през 2004 г. на 7.1% през 2014 г.  Според доц. Светослав Ханджиев от сдружението най-големият проблем е прекомерната консумация на сол, която за България е около два пъти повече от препоръчителното количество.  Навременното намаляване на солта може да спаси сърдечно-съдовата система  от инциденти с напредване на възрастта и това е нещо, което родителите могат да променят в домашното готвене, но засега обаче е проблем в хранителните стоки в магазините.  Обездвижването също играе съществена роля. Друго неотдавнашно проучване показа, че  българските деца  водят антикласацията и по време, прекарано пред телевизора или компютъра . Седмично те изкарват 25.7 часа пред мониторите или около 3-4 часа дневно, което ги нарежда на първо място в европейската класация, а за сравнение например в Холандия се падат по не повече от два часа на ден на дете или общо 14 за седмицата. Всичко това води до риск от затлъстяване, който на свой ред е предпоставка за диабет тип 2, инфаркти, инсулти, хипертония и други заболявания, коментира доц. Ханджиев. Освен намаляването на солта в ежедневието, той препоръчва на бъдещите майки да внимават с теглото си още от първите дни на бременността и да не качват повече от 15-20 кг. за целия период, защото това би застрашило и тях и бебетата им..  За здраве и нормално тегло специалистът препоръчва да се ходи пеша  поне по 45 минути или да се правят около 10 хиляди крачки  всеки ден.", "date": "2017.10.11", "title": "Какво показва кантарът в Международния ден за борба със затлъстяването"}
{"url": "http://www.dnevnik.bg/sviat/2017/10/11/3057175_kakvo_triabva_da_znae_trump_predi_da_se_zahvane_s_iran/", "text": "Съдбата на иранското ядрено споразумение е под въпрос. Президентът на САЩ Доналд Тръмп разполага със срок до 15 октомври да заяви пред Конгреса, че Техеран спазва седемстранното споразумение. Мнозина очакват, че американският президент ще откаже да потвърди това. Тогава американско-иранските отношения ще се върнат към състоянието на открита враждебност. Изглежда, не всички членове на правителството на САЩ споделят подхода на Тръмп за по-твърда линия спрямо Иран. Министърът на отбраната Джеймс Матис заяви публично, че Тръмп \"трябва да обмисли да остане\" в споразумението. Има съобщения, че държавният секретар Рекс Тилърсън се е обявил против отказа на Тръмп да потвърди коректността на Иран. В изявление след първата си среща с  иранския външен министър Джавад Зариф , Тилърсън изглежда показа готовност да предприеме по-дългосрочен подход, заявявайки, че в отношенията между Вашингтон и Техеран \"никога не е имало стабилен, щастлив момент\". \"Така ли ще бъде през останалата част от нашия живот, и през живота на децата ни, и през живота на внуците ни?\", попита той. Забележките на Тилърсън ми напомниха за среща, за която ми разказа Мохсен Рафикдост, бивш командващ на Корпуса на гвардейците на ислямската революция. През 1982 г. той се среща с аятолах Хомейни, основател на Ислямска република Иран. Рафикдост си спомня, че е предложил терена на посолството на САЩ в Техеран да бъде превърнат в база на Корпуса. Аятолах Хомейни отхвърлил идеята и попитал: \"Защо ще стигате дотам? Хиляда години ли няма да имаме отношения с Америка?\" Ясно е, че вследствие на десетилетията на отчуждение във Вашингтон се е стигнало до фундаментално неразбиране на Иран. Като не се броят ядрените преговори на правителството на предишния президент на САЩ  Барак Обама , всяко американско правителство след Иранската революция през 1979 г. се е провалило в декларираната си цел за сдържане на Иран. Ако Тръмп иска да освободи бъдещите поколения от притесненията относно напрежението между САЩ и Иран, трябва да обърне внимание на пет основни точки при формулирането на политиката си относно Техеран. Първо, представителите на американските власти трябва да спрат да говорят за Иран по заплашителен и обиден начин. Иранците се гордеят с хилядогодишната си история и преди всичко, смятат взаимното уважение за основна част от външните си отношения. Външният министър Зариф ми каза, че  речта на Тръмп пред Общото събрание на ООН  миналия месец е била и че тя \"е обезсмислила всякакъв потенциал за диалог със САЩ\". На второ място, политиката на Съединените щати за смяна на режима в Иран всъщност пречи на поставената цел. Американската политика, целяща подкопаване и промяна на иранската политическа система, е основна причина за трайното иранско недоверие към САЩ от революцията. През юни Тилърсън открито каза, че - изявление, подобно на което не е правено от високопоставен представител на САЩ от години и което постави началото на рязко отклоняване от обичайните за САЩ изказвания за опит за промяна на \"поведението\" на Иран. В рязък контраст с това предишният американски президент Барак Обама бе заявил пред ООН, че \"ние не се опитваме да постигнем смяна на режима и зачитаме правото на иранския народ да развива ядрена енергетика за мирни цели\". Затова той проведе успешни преговори с Иран за ядрената му програма и през юли 2015 г. постигна сключването на ядреното споразумение. Изпълнените с уважение писма, разменени между Обама и иранския върховен лидер аятолах Али Хаменей, помогнаха за започването на този процес. Това не би се случило днес дори ако Тръмп възприеме аналогичен подход, защото ключът към успешни преговори с Иран е първо да се откажете от политиката за смяна на режима. Трето, след оглавения от САЩ преврат през 1953 г., с който беше свален демократично избраният премиер Мохамад Мосадък, Политическият пейзаж от  консерватори, умерени и реформатори в Иран  до голяма степен е подобен на съревнованието между демократи и републиканци в САЩ. Следователно всякакви споразумения между Вашингтон и Техеран трябва да се договарят по начин, който да надхвърля партийните разделения във всяка страна, или ще бъде по начало нестабилно. Поставените от Републиканската партия препятствия, с които се сблъска във Вашингтон  ядреното споразумение , показват защо е необходимо това. Що се отнася до Иран, преговорите също трябва да се водят по начин, който отчита иранския политически ред и йерархия. На четвърто място, правителството на Тръмп трябва да приеме, че Иран, като голяма страна с огромни природни ресурси и образовано население, има основателни опасения за сигурността си и легитимни интереси в региона. Необходимо е Вашингтон да признае, че американската политика, целяща изолирането на Техеран, и отказът да се признае законната иранска роля в региона, доведоха само до това, че станахме свидетели на а влиянието на САЩ в Афганистан, Сирия, Ирак, Йемен и на други места отслабва. От гледна точка на Иран външната му политика след 1979 г. е насочена към възпиране на чужда агресия и защита на границите на страната, а не към постигането на регионална хегемония. След революцията иракският лидер Саддам Хюсеин нахлу в Иран, а през голяма част от последното десетилетие имаше хаос по простиращите се на хиляди километри граници с Афганистан, Ирак и Пакистан. Всички тези фактори принудиха Техеран да играе роля в региона. Ако Съединените щати искат да избегнат сценарии, при които страните от региона водят агресивна борба за влияние, то те трябва да насърчат създаването на регионална система за сигурност, включваща шестте държави от Съвета за сътрудничество в Залива, Иран и Ирак. И накрая, историята на преговорите между Иран и САЩ показва, че двувекторната политика на натиск и дипломация е обречена на провал. Тръмп изглежда се опитва да върне Иран на масата за преговори в по-слаба позиция, но иранските политици показват склонност да отговарят на натиска с ответни мерки. В неотдавнашна коментарна статия във в. \"Вашингтон пост\" бившият държавен секретар на САЩ Джон Кери подчерта, че по времето, когато той е започнал преговори с Иран, след години на санкции, Иран е бил \"овладял цикъла на ядреното гориво\" и е натрупал запаси от уран, достатъчни за създаването на 10 до 12 бомби. \"С други думи Иран вече беше държава, която има ядрен капацитет, но бе избрала да не го развива\", написа Кери. Урокът, който Вашингтон може да извлече от това, е, че ако се наложи да действа, Техеран ще се сдобие с разменни монети - а няма да капитулира пред лицето на каквито и да било заплахи, отправени, когато Тръмп произнесе следващата си реч за политиката към Иран. /БТА * * * * * * * * * * * * * ", "date": "2017.10.11", "title": "Какво трябва да знае Тръмп преди да се захване с Иран"}
{"url": "http://www.dnevnik.bg/sport/2017/10/11/3057422_fotogaleriia_sur_bobi_charltun_na_80/", "text": "Легендата на Англия и \"Манчестър юнайтед\" сър Боби Чарлтън навършва днес 80 години. Със световна титла (1966 г.), Купа на европейските шампиони (1968 г.) и \"Златна топка\" (1966 г.) Чарлтън продължава да бъде най-успешният британски футболист в историята.", "date": "2017.10.11", "title": "Фотогалерия: Сър Боби Чарлтън на 80"}
{"url": "http://www.dnevnik.bg/bulgaria/2017/10/11/3057444_jurnalisti_shte_protestirat_pred_ministerskiia_suvet/", "text": "Асоциацията на европейските журналисти-България организира протест в защита на журналистиката. Той ще започне в 9 часа пред Министерския съвет – малко преди редовното заседание на правителството. Повод са заплахите към журналиста Виктор Николаев в студиото миналата седмица и последващите реакции на властта като война. От АЕЖ, които организират събитието и във \"Фейсбук\" пишат, че не приемат ултиматуми и предпочитат \"празни столове, отколкото празни въпроси\". \"Не ни е страх, че столовете ни ще останат празни, и няма да се поддадем на натиска да задаваме празни, удобни въпроси\", казват те. Припомнят  ултиматума от вицепремиера Валери Симеонов , изпратен от пресслужбата на Министерския съвет. Депутатът от ГЕРБ Антон Тодоров, който също заплаши Николаев,  подаде оставка  в началото на седмицата, а днес тя ще  бъде гласувана от парламента .", "date": "2017.10.11", "title": "Журналисти ще протестират пред Министерския съвет"}
{"url": "http://www.dnevnik.bg/detski_dnevnik/2017/10/11/3038948_da_probvash_ili_ne_za_vrednite_vliianiia_v_jivota_na/", "text": "Т За всяко нещо си има първи път и всичко в тоя живот трябва да се опита поне по веднъж, казват възрастните. Тези \"мъдрости\" обаче добиват мрачен оттенък, когато става въпрос за собственото ти дете и идеята, че то може би вече е пробвало алкохол, цигари, трева, наркотици. Може би даже повече от веднъж. Темата  как да говорим с децата за алкохола  е стара и в \"Детски Дневник\" сме предлагали няколко много разумни съвети към родителите. Но родителското притеснение е неизчерпаема сила, затова отново сме на въпроса - този път за лошото влияние на съучениците или на самите родители (да, и на родителите, защото  личният пример особено за цигарите, е ключов рисков фактор ). Потърсихме мнението на училищния психолог Анет Маринова. - Не бих могла да посоча една определена възраст. И все пак училищната възраст между шестата и 12-а година е времето, което бележи промени в развитието на детето по отношение на уменията му в реалния живот и ученето, както и обмяната и приятелствата с връстниците. Въпреки че този период се счита за спокоен и утихнал след времето в детската градина и преди пубертета, всъщност тогава децата започват да мислят за себе си и за другите с повече вътрешни характеристики, насочени са към света на връстниците и очакват много от приятелите си. Това са първите уроци, които децата научават за груповите отношения, доминирането, съревнованието, изолирането, но и за специалните приятелства, лоялността, разбирането и доверието. Смятам, че това е времето когато се появява възможността да се изпробват нови поведения от детето, независимо дали в приятелската група или извън нея. Голямо влияние оказва статусът на детето в групата - дали е прието, има ли приятели, или е отхвърлено, или се самоизолира. В тази възраст се създават и затвърждават модели на негативно поведение, които се запазват дори и при смяна на средата.  Разбира се, отношенията между родителите и децата, както и климатът в семейството имат най-голяма роля за детското поведение. И тук не говоря само за суровата дисциплина, налагана от родителите, или ако има насилие в семейството, особено насилие върху майката. Кризи, които се преживяват от семейството, например развод, имат определен ефект върху децата в тази възраст и могат да ги тласнат към експериментиране в това число и употреба на алкохол и цигари. Родителите по-скоро обръщат внимание на проявите, а не толкова на причините довели до тях. За последното родителите имат нужда от партньори. Отделен въпрос в чие лице и къде могат да ги намерят. В училище най-силно се разпознава събуждането на интереса на децата към алкохола и цигарите, защото там те са извън опеката на родителите и се впускат в групата, която им осигурява заместители на ролевите модели от вкъщи. Има разлика в отношението на учителите към този интерес на децата в зависимост от възрастта, например над 16-ата година, която е границата на задължителната възраст за образование, се гледа по-еманципирано на младежите, особено когато обществото го позволява. - Порастването означава да се отделиш от родителите и да започнеш да поемаш отговорност за себе си и собственото си поведение. Първите стъпки са усвояването на правилата и изискванията на родителите, така че без тяхното присъствието детето да се ръководи от вътрешната си регулация не само за добро и лошо, правилно и грешно, но да се уповава на чувството си за ценене и грижа за собственото здраве, за себесъхранение и търсене на помощ при нужда. Този процес е продължителен и детето във всяка възраст се нуждае от възрастен, който да може да разговаря с него, да разбира въпросите, тревогите, но и противоречията, които неизбежно ще открие. Обясненията за вредата могат да имат добър ефект, но аз искам да обърна внимание към интереса и любопитството, които се раждат съвсем естествено, защото децата общуват помежду си - те много повече са привлечени от опита на техни връстници или на братята и сестрите, особено по-големите, които споделят на всеослушание и от които могат да чуят: \"Напих се като животно вчера!\" Срещата с алкохола може да мине по този начин, да бъде видяна в поведението на друг човек или детето само да изследва, проучва, мисли, фантазира, пита се. Възрасните правят грешка, когато продължават да поставят същите ограничения на порасналато дете, както когато е било малко. Говоря за юношите, които разбират света чрез идеалите, които търсят, изследват, намират и на които поверяват изборите си преди да започнат сами да се държат като възрастни. Трябва да обърнем специално внимание на юношите и на тяхната уязвимост, докато експериментират с различни роли, поведения и се увличат от различни идеологии. Защото идва момент, в който детето пораства и иска само да разбере разликата между реалния живот и фантазията, да намери ролеви модели, на които да се опре, да мине само по пътеката на войната, както казваме, за да изгради собственото си автономно съществуване. - Могат да дойдат от самото дете - когато причината е психичен проблем като депресия, тревожност, импулсивността също може да предизвика намирането на начини за справяне с преживяване, което детето не може да контролира. Също така, има психо-социални фактори от въздействия на средата - в училище и отношенията в групата от връстници, но също и от неблагоприятна ситуация или проблеми в семейството. Емоционално недостъпни родители могат да създадат риск за детето и себе-управлението на емоциите му и то да посегне към цигари или употреба на вещества, за да се успокоява. Да се движи детето в \"лоша среда\" обикновено се предхожда от история на неговото развитие, в която е имало или има обстоятелства, които оказват негативно влияние. Когато ситуацията вкъщи ги тревожи опитът на децата е травматичен, което директно води до проблеми в училище - закъсняват, не са мотивирани за учене, не могат да изпълняват рутинни задачи, не пишат домашни. Тези поведения прикриват и не позволяват да се разпознае истинската причина за трудностите. Дори много по-често отколкото предполагаме децата са изложени на риск от живеене в условия на хроничен стрес, който не могат да преодолеят по друг начин. Например, детето когато се притеснява дали семейството ще може да плаща разходите си или родителите няма да останат без работа. Бедата идва оттам, че в тези случаи родителите не успяват да бъдат до детето си и се губи комуникацията с него. Затова отговорност имат и училището и обществото, които трябва да изградят чувствителност и достигнат до тези деца, както и да се създадат условия за по-сигурен живот на семействата. Родителите не трябва да се фиксират върху \"лошата среда\", разследват, разпитват, дебнат или дисциплинират детето, когато то е намерило подобни начини да се справя или да му бъде забавно. Те трябва да потърсят възможност да се консултират, да разберат по-добре проблема и гледната точка на детето, и да възстановят доверието му. - Намирам подобен избор на родителя за смущаващ, доколкото детето буквално бива изложено на волята на възрастен, който напуска позицията си на източник на чувството за сигурност у детето. Родителят предполага, че детето ще бъде изкушено, поради същите нужди, каквито той самият има и контролира ситуацията. По този начин има риск да се отнеме от непосредствения опит на детето и откриването от самото него на решения, както и усвояването на вътрешните правила за добро и лошо, правилно и грешно, също може да се очакват трудности в отношенията с другите. Връзката с родителя може да бъде проблематична, защото той винаги ще знае и под неговия поглед детето ще греши, без да може да се оттласне в порастването си, защото не може да се отблъсне от авторитета. Разбира се, много е важно отношението на родителя, който възпитава и какво казва на детето си. В клиничната практика установявам случаи, че когато родителят по сходен начин се е заел да въвежа детето в света на големите, той е принуден все повече да се намесва в територия, която би трябвало да бъде личностно по-независима. Колкото повече се намесва, толкова повече трудности среща детето в себе-изявата си. Ако зависимостта от възрастния продължава в период, в който младия човек има нужда от връстниците си, това може да има съкрушителен ефект. В училище много често такива деца имат проблем с приемане на авторитета на учителя, който очакват да се отнася с тях по сходен с родителя начин и не могат да понесат дистанция с него. - Детето не става аутсайдер, защото не пие или не пуши, а обратно - понеже се чувства като аутсайдер и не намира достатъчно себе-уважително място сред връстниците си, то се самоизолира или бива отхвърлено от тях, което може да предопредели избора му на негативно поведение. Някои деца по този начин компенсират липсата на личен авторитет и добър статус в групата. Важно е да се обръща внимание на социалното развитие на детето. Има разлика в ролята на родителите, когато говорим за деца в училищна възраст, а също така и за тийнейджъри. Родителите има нужда много повече да напътстват децата си и да им казват какво очакват от тях, а не само директно да се намесват като подсилват едни прояви или моделират други. Тийнейджърите се срещат с въпросите на различието, интимността, дрехите, сексуалността, зависимостите. Те имат нужда да намерят и поставят собствените си граници и изградят собствени теории защо да правят или не едно или друго нещо. Трябва да си даваме сметка и да не забравяме, че те винаги са под чуждо влияние в смисъла на опита им в социализиращи среди извън семейството, идеалите, които следват и на които искат да подражават, търсенето на признание, нови преживявания, порива им да бъдат самостоятелни. Много често родителите минават от страната на губещите - тези, на които детето най-малко иска или изобщо не иска да прилича. Тогава убеждаването може да има обратен или никакъв ефект. Родителите, както казах, имат нужда от подкрепа и партньори, които да им помагат когато срещат трудности с порастването на децата, при кризите в семейството или промените, които ги тревожат. - Всеки път когато у родителят възникне тревога или въпрос е добре той да потърси професионално консултиране за себе си, особено когато една проява се счита за инцидент или тревогата на родителя няма въздействие върху детето. Има инциденти, които маскират психично страдание или преживявания за неуспех от социалния опит на детето с връстници или в училище. Най-силно е влиянието на семейството. Мисля, че поради промените в семействата на децата, някак подминаваме въздействието на фактори като самотен родител, развод, (разводът има различно влияние и различно се преживява от момчетата и от момичетата), нови партньори и конфигурации от възрастни около детето. Такива ситуации често носят рискове за различни проблеми, които се отключват в по-голямата възраст - нарастване на значението на света на връстниците ги катализира като става среда за подобни поведения.", "date": "2017.10.11", "title": "Да пробваш или не: за вредните влияния в живота на тийнейджърите"}
{"url": "http://www.dnevnik.bg/photos/2017/10/11/3057457_snimka_na_denia_na_ulica_peevska/", "text": "Активисти на \"Да, България!\" преименуваха ул. \"Славянска\" на ул. \"Пеевска\". Така те искат да покажат кой управлява Министерството на икономиката, чиято централа е на тази улица.", "date": "2017.10.11", "title": "Снимка на деня: На улица \"Пеевска\""}
{"url": "http://www.dnevnik.bg/sport/2017/10/11/3057466_s_tri_gola_magyosnikut_mesi_prati_arjentina_na/", "text": "Лионел Меси се превърна в спасител за аржентинския национален отбор по футбол, като го поведе към световното първенство. Небесносините  се справиха с напрежението  и се класираха за Русия 2018 след победа с 3:1 срещу Еквадор. Домакините поведоха още в първата минута, но с трите си гола Меси донесе ценната победа за отбора си. Аржентина беше пред угрозата за втори път в историята си (след Мексико 1970) да пропусне най-големия футболен форум. Преди последния кръг от квалификациите в Южна Америка съставът беше извън местата, даващи право на участие. Заключителните мачове се развиха така, че тимът се класира директно. Класиралият се вече Бразилия победи с 3:0 Чили у дома и така шампионът на Южна Америка е големия губещ, като няма да играе на световното. Освен \"селесао\" и Аржентина, директни квоти си осигуриха още Уругвай и Колумбия, а Перу ще играе плейоф. Още в първата минута Еквадор поведе и направи задачата на Аржентина максимално трудна. Ибара получи вляво в наказателното поле и с удар по земята отбеляза. Тогава Меси влезе в ролята, в която всички очакваха да го видят и поведе отбора си. В 20-ата минута небесносините вече водеха с 2:1 с два гола на нападателя. Най-напред в 12-ата той получи от Анхел ди Мария и отблизо изравни. Осем по-късно със силен удар в наказателното поле дойде обратът. Меси оформи хеттрика си в 61-ата минута. Той напредна и с много техничен удар преодоля вратаря на съперника.", "date": "2017.10.11", "title": "С три гола магьосникът Меси прати Аржентина на световното"}
{"url": "http://www.dnevnik.bg/razvlechenie/2017/10/11/3057388_noviiat_film_na_roman_polanski_otkriva_sinelibri_dnes/", "text": "Новият филм на Роман Полански \"По действителен случай\" ще даде старт на фестивала за кино и литература \"Синелибри\" днес. За първи път в 3-годишната си история единственият фестивал за екранизации по романи ще има и конкурсна програма, в която ще бъдат показани последните заглавия на режисьори като София Копола, Фолкер Шльондорф, Раду Михайлеану и други. Откриването е от 19 ч. в Зала 1 на НДК. Обратно на заглавието си, \"По действителен случай\" е адаптация на романа на Делфин дьо Виган, отличен с \"Гонкур\" на гимназистите и награда \"Рьонодо\". Във филма съпругата на режисьора Еманюел Сене играе писателка в творческа криза, която се сприятелява със своя обсебваща почитателка (Ева Грийн). За събитието излиза и автобиографията на 84-годишния режисьор, чийто път го отвежда от Полша до оскарите в САЩ и обратно, в  бягство от присъда за секс с малолетна.  \"Роман за Полански\" излиза под знака на организаторите от \"Колибри\".  участват \"Вечерята\" по романа на Херман Кох с Ричард Гиър, Лора Лини и Стийв Куган, \"Измамените\" - най-новият филм на София Копола, с Никол Кидман, Колин Фарел и Ел Фанинг, Кирстен Дънст, \"Изгубеният град Z\" по бестселъра Дейвид Гран, \"Червеният Истанбул\" на Ферзан Йозпетек, по едноименната му книга, \"Дама пика\" по Пушкин с реж. Павел Лунгин, \"История на любовта\" по Никол Краус, с режисьор Раду Михайлеану, \"Ана Каренина. Историята на Вронски\" по Толстой, режисирана от Карен Шахназаров и \"Завръщане в Монтаук\" - последния филм на именития немски режисьор Фолкер Шльондорф, който ще е специален гост на фестивала на 17 октомври. Другото голямо име, което пристига за \"Синелибри\" е пресният носител на международния \"Мен Букър\" Давид Гросман. Израелският писател ще представи екранизацията по книгата си \"Ще бягаш ли със мен\" и романа, за който получи отличието - \"Един кон влязъл в бар\", съответно на 16 и 18 октомври. В рамките на фестивала ще бъде чествана и 95-годишнината на писателя и сценарист Анжел Вагенщайн, чийто биографичен филм \"Изкуството е оръжие\", от американската режисьорка Андреа Саймън (17 октомври, Дом на киното). Третото издание на фестивала продължава до 22 октомври с редица допълнителни събития в програмата си - фотографска изложба, концерт на Софийската филхармония и други. Над 90% от филмите ще са премиерни. Местата са кината \"Люмиер\", \"Одеон\", \"Дом на киното\", \"Г8\", \"Влайкова\", както и редица салони в търговски центрове. Билети могат да бъдат купени и онлайн от  сайта на фестивала.  ще се състои в   и ще бъде съпроводена с прожекция на филма \"Ана Каренина. Съдбата на Вронски\" на режисьора Карен Шахназаров. Водещ на церемонията ще бъде Драгомир Симеонов. Вече са в продажба и билетите за  в   CineLibri отбелязва 80-годишния юбилей на зала \"България с оркестъра на Софийска филхармония и специална прожекция на \"Дама Пика\". Дългоочакваният нов филм на руския режисьор Павел Лунгин е създаден по мотиви от ексцентричната  повест на Пушкин.  Преди прожекцията ще прозвучат две арии от операта \"Дама Пика\" на П. И. Чайковски в изпълнение на възхитителните солисти Мария Цветкова-Маджарова (сопран) и Росица Павлова-Инджева (мецосопран). Тази година фестивалът ще се състои  . Освен прожекции на най-добрите екранизации, създадени през последните две години, фестивалът ще предложи атрактивна паралелна програма от киносъбития, обединени в няколко цикъла, документални продукции, късометражни филми, безплатни прожекции, дни на различни култури, пърформанси, срещи и дискусии с бляскави личности от света на киното, литературата и музикалното изкуство. Почетни гости на CineLibri 2017 са носителят на международната награда \"Ман Букър\"   и един от основоположниците на немското кино – режисьорът  , чийто филм \"Завръщане в Монтаук\" е включен в конкурсната програма.", "date": "2017.10.11", "title": "Новият филм на Роман Полански открива \"Синелибри\" днес"}
{"url": "http://www.dnevnik.bg/politika/2017/10/11/3057469_zanapred_koito_reagira_kato_anton_todorov_triabva_da/", "text": "Депутатите от ГЕРБ днес ще решат по време на заседанието на парламента дали да подкрепят или отхвърлят подадената от техния депутат Антон Тодоров оставка. Това обяви пред БНТ народният представител Десислава Атанасова след като снощи парламентарната група не излезе с решение по въпроса. Тя посочи, че случилото се задава стандарт за бъдещето - всеки, който си позволи да реагира по този начин, следва да подава оставка. С уточнението, че е неприемливо за казаното да се подава оставка, а за купуване на гласове -не. Много често и политици, и журналисти и хора, нарекли себе си журналисти, казват какво ли не. На тази тема трябва да сложим точка в контекста на единственото число Антон Тодоров и съответния журналисти срещу него, обобщи Атанасова. Тя на свой ред отново защити Тодоров и каза, че той говорел и за много неудобни истини, за което бил призван като народен представител. Трябва да говорим за глобалните проблеми и тук нямаме проблем със свободата на словото, посочи депутатът, но самата тя даде примери от близкото минало, които опровергават това. По повод проваленото заседание на Консултативния съвет по национална сигурност при президента в понеделник Атанасова посочи, че има 100% манипулация какво се е случило там. Там са присъствали 20 човека, които може да кажат как е минал, дали някой е бойкотирол или това е поредната причина г-жа Нинова да си спечели  онзи прякор , допълни Атанасова. Тя подчерта и че въпреки \"всички компромати\" ГЕРБ печели безапелационно.", "date": "2017.10.11", "title": "Занапред, който реагира като Антон Тодоров, трябва да подава оставка, заяви Десислава Атанасова"}
{"url": "http://www.dnevnik.bg/bulgaria/2017/10/11/3057460_zabranata_za_piene_na_bira_v_parkovete_e_diskusionna/", "text": "Преди да се предлагат забрани в Наредбата за обществения ред, трябва да се зададе въпросът кой може да контролира прилагането им, за да бъде ефективно. Това коментира пред Би Ти ви кметът на София Йорданка Фандъкова по повод предложението на общински съветник да има глоби за пиенето на бира в градинките и парковете, придружено с нарушения на обществения ред. По думите на Фандъкова ограничението за бирата в парковете е дискусионно, самите родители пиели бира или друго в присъствието на децата си. \"Ако някой нарушава обществения ред независимо дали е пил бира, или не, трябва да е санкциониран\", каза тя. Кметът припомни, че сегашната наредба е приета през 90-те години и вече е остаряла. \"Полицията трябва да има инструмент и регламент, за да може да си върши работата,\" подчерта Фандъкова. ", "date": "2017.10.11", "title": "Забраната за пиене на бира в парковете е дискусионна, каза Фандъкова"}
{"url": "http://www.dnevnik.bg/na_put/2017/10/11/3057161_da_jiveesh_v_gora_posadena_vurhu_nebosturgach/", "text": "Над 20 000 растения и дървета (това е равносилно на два хектара гори), върху две жилищни сгради. Родени от въображението на италианския архитект Стефано Боери, двете вертикални кули Bosco Verticale (в превод от италиански - \"вертикална гора\") в Милано породиха силен интерес и се изнасят в цял свят - от Холандия до Китай. В миланския квартал \"Порта Нуова\" всички погледи са приковани към тези два небостъргача, покрити със зеленина. Там живеят няколко известни личности, сред които е и Иван Перишич, хърватският футболист на \"Интер\". Лиственици, черешови, ябълкови и маслинени дървета, букове... На всеки балкон има десетки растения, подбрани и разположени според устойчивостта им на вятър и предпочитанията им за светлина и влажност. Този проект \"се роди от силната ми страст към дървета\" и от размисъл за \"начина, по който те могат да станат основен елемент от архитектурата\", обяснява пред АФП Стефано Боери. Неговата дейност има и екологични цели: \"Бях в Дубай през 2007 година и гледах този град, който расте сред пустинята, с над 200 стъклени кули, които подсилват ефекта на топлината\", припомня си той. Така се ражда идеята за сграда, която расте, \"освен да приютява живота, да допринесе за намаляването на замърсяването, защото дърветата поглъщат микрочастиците и въглеродния двуокис\". \"Днес градовете произвеждат близо 75% от въглеродния двуокис в атмосферата, а \"присъствието на повече дървета в града означава позиционна битка с врага\", отбелязва архитектът. Най-красивата сграда в света Bosco Verticale е комплекс от две кули с височина съответно 110 и 76 метра и е завършен през есента на 2014 година. Други жилищни сгради, повече или по-малко озеленени, има и другаде по света, по-специално в Сингапур, но и в Париж с \"Tower Flower\". Само че мащабът и оригиналността на Bosco Verticale с нейните 20 000 растения и дървета, ѝ донесоха през 2014 г. престижната награда за високи жилищни сгради - International Highrise Award (Франкфурт), а през 2015 година - титлата за най-красивата и най-иновативната в света сграда, дадена ѝ от Съвета по високите сгради и градската среда (Council on Tall Buildings and Urban Habitat Чикаго). \"Да се живее тук е нещо уникално, ние сме в пряк контакт с растенията в самия център на града и в съвременен небостъргач\", казва Симона Пици, която може да се наслаждава на планините от апартамента си на 14-ия етаж. \"През последните три години растенията много се развиха, виждаме ги как се променят от сезон на сезон\", допълва тя с усмивка. Боери е работил с ботаници цели три години, за да създаде разсадник с 1000 дървета, които са били \"обучени\" да растат в специални условия, а след това да ги засади. Предизвикателствата, които е трябвало да се преодолеят, са били множество: от височината до структурата на балконите и парапетите, на които е трябвало да се сложи растителността, до начина за укрепване на корените на дърветата, като се мине през тежестта и състава на почвата. Тестовете за устойчивост са се правели в специализиран център по ураганите в Маями. \"На всеки човек, който живее в сградата се падат близо две дървета, 10 храста и 40 растения\", отбелязва Боери. Калинки Проектът освен това е изпълнен с поезия - вместо пестициди 9000 калинки са поставени със задачата да се борят срещу паразитите. \"Случи се нещо изключително, което също не очаквахме и това бе невероятният брой птици, които долетяха тук, за да си направят гнезда. Имаме малки соколи на покрива както и дългокрили лястовици, които преди бяха изчезнали от Милано\", с радост разказва архитектът. Боери и неговият екип днес работят по десетки проекти за Bosco Verticale в света: в Лозана (Швейцария), Утрехт (Холандия), Сао Пауло (Бразилияl), Тирана (Албания)... В Айндховен, Холандия, целта е да бъде построено социално жилище - нещо много по-различно от луксозните апартаменти на Bosco Verticale в Милано, които струват средно 11 000 евро за квадратен метър. \"Този проект много ми харесва\", подчертава Боери, обяснявайки, че той е напълно изпълним, защото дърветата не струват скъпо. В Китай се строят две кули в град Нанцзин, проектира се хотел в Шанхай, а в Лячжоу трябва да изникне \"горски град\" с близо 200 сгради. \"Китай е на път да си даде сметка за драматичния проблем със замърсяването на въздуха, но и с дивашката урбанизация\", обяснява архитекта. \"Когато 15 милиона селяни напускат всяка година родните си места, за да се преместят в града, трябва да се мисли за отговорите, с нови зелени градове\", допълва той. Именно поради тази причина той е решил да не патентова Bosco Verticale и дори е разкрил \"всички нейни тайни и техники\" в една книга. \"Бих бил щастлив, ако това стане начин за развитие на градовете\", казва той. /БТА", "date": "2017.10.11", "title": "Да живееш в гора... посадена върху небостъргач"}
{"url": "http://www.dnevnik.bg/sport/2017/10/11/3057078_sur_bobi_charltun_-_futbolniiat_djentulmen_na_angliia/", "text": "Терените днес са като писти за боулинг. Ако имахме същите терени тогава, Кристиано Роналдо и Лионел Меси нямаше да бъдат споменавани... Шегувам се, те са двама от най-великите играчи на всички времена, но Боби Чарлтън също принадлежи към тази графа\", казва легендарният треньор на \"Манчестър юнайтед\" сър Алекс Фъргюсън за великия Боби Чарлтън. Днес емблематичният голмайстор от 60-те и 70-те години на миналия век  навършва 80 години . Той оставя трайна следа в световния футбол както с националния отбор на Англия, така и с клуба на своето сърце - \"Манчестър юнайтед. Заради своята скромност на и извън терена бившият нападател е смятан от мнозина за \"невъзпятия герой на нацията\". Кариерата му е съпътствана от моменти на радост и тъга. Чарлтън е един от малцината играчи на \"Юнайтед\" (познати като \"бебетата на Бъзби\"), които оцеляват в самолетната катастрофа в Мюнхен през 1958 г. По-късно се превръща в сърцето и водещата сила за възраждането на \"червените дяволи\" и връщането им обратно на световната сцена. Чарлтън е юноша на \"Манчестър юнайтед\" и прекарва почти цялата си кариера на \"Олд трафорд\". От 1956 до 1973 г. изиграва 758 мача във всички турнири за \"червените дяволи\", в които вкарва 249 гола. Единствено уелсецът Райън Гигс има повече изиграни срещи за клуба (963), а Уейн Рууни е водещият голмайстор с 253 попадения. За националния отбор на Англия Чарлтън има 49 гола в 106 участия. Той дълго време беше рекордьор, преди да бъде задминат от Уейн Рууни през 2015 г. Удостоеният с титлата сър бивш футболист има участия на световните първенства през 1962, 1966 и 1970 г., както и на европейското през 1968 г. През 1966 г. Чарлтън извежда своята страна до първата и единствена световна титла във футболната й история. Той е избран за най-добър играч на шампионата, а по-късно същата година печели \"Златната топка\" и отличието за футболист на годината в Англия. Две години по-късно Чарлтън е в основата на още един паметен момент от историята на английския футбол. Той повежда \"Манчестър юнайтед\" към триумф в Купата на европейските шампиони - десет години след трагедията в Мюнхен. Трагедията в Мюнхен  Водени от треньора Мат Бъзби, младият отбор на \"Юнайтед\" е на път към дома от Белград след равенство (3:3) \"Цървена звезда\" и с общ резултат 5:4 се класира за финала на Европейската купа. На 5 февруари 1958 г. някои млади и перспективни играчи никога не получават шанс да развият пълния си потенциал. Самолетът на тима от Белград закъснява с час, а в Мюнхен спира, за да зареди с гориво. Направени са два неуспешни опита за излитане, като третият се оказва фатален. При отделянето на самолета от пистата, той губи височина и се разбива в оградите на летището. \"Не знаех къде се намирам. Просто си седях в седалката, която по някакъв начин се беше изтръгнала отдолу. Мислех, че съм си затворил очите за миг. По-късно Хари Грег и Бил Фоулкс ми казаха, че съм бил в безсъзнание около четвърт час\", спомня си Чарлтън. В инцидента загиват 23-ма от общо 44-ма пътници на борда, сред които осем играчи на \"Юнайтед\", хора от щаба на клуба и британски журналисти. Чарлтън, който тогава е на 20 години, като по чудо успява да се спаси заедно с треньора Бъзби и още няколко футболисти. \"Имаше светлина и тъмнина, удари и искри, неща, които ни удряха в главата\", разказва оцелелият вратар Хари Грег пред Би Би Си. Той е измъкнал Чарлтън от мястото на инцидента, влачейки го за панталоните. Стражът допълва, че е намерил Чарлтън на 15 метра от останките на самолета, препасан с колан за седалката. В продължение на десетилетия той отказва да говори публично за трагедията. \"Мислех си защо точно аз? Защо съм тук, без да ми се случи нищо, а всички тези приятели са мъртви. Чувствах, че не е справедливо. Отне ми много време, за да се почувствам по-добре\", споделя той през 2007 г. Към върха След трагедията Чарлтън се превръща в ключова фигура за възраждането на \"Юнайтед\". Той дава тласък на \"червените дяволи\", като ги извежда до две титли на Англия - 1965 и 67 г., както и до първи в историята на английските отбори триумф за КЕШ. \"Юнайтед\" побеждава \"Бенфика\" с 4:1 след продължения, а Чарлтън вкарва два от головете - първия и последния. \"Той определи принципите и ценностите на \"Манчестър юнайтед\". Той е нашият герой, нашата светлина\", казва бившият бранител на \"червените дяволи\" Гари Невил за легендата на клуба. Преди да вдигне най-ценното отличие в клубния футбол, Чарлтън стига и до най-големия триумф на национално ниво. Той отбелязва три гола по пътя към световната титла през 1966 г., два от които при победата с 2:1 в полуфинала с Португалия. Въпреки сериозните си успехи английският национал остава здраво стъпил на земята. След професионалната си кариера като футболист Чарлтън за кратко се пробва като треньор в \"Престън\". Опитът е неуспешен и той се насочва към бизнес начинания в сферата на туризма, бижутата и др. Освен това ръководи няколко футболни училища във Великобритания, САЩ, Канада, Австралия и Китай. През 1984 г. Чарлтън е поканен да замени сър Мат Бързи в борда на директорите на \"Манчестър юнайтед\". В момента той продължава да бъде посланик на клуба. През 2016 г. на негово име беше кръстена южната трибуна на \"Олд трафорд\". \"Той (Чарлтън) никога не е използвал славата, за да си помогне. Успехът може да промени хората, но никога не промени Боби Чарлтън. Той е фантастичен\", каза бившият полузащитник на \"Юнайтед\" Дейвид Бекъм.", "date": "2017.10.11", "title": "Сър Боби Чарлтън - футболният джентълмен на Англия"}
{"url": "http://www.dnevnik.bg/sport/2017/10/11/3057473_otborut_na_sasht_se_provali_i_niama_da_igrae_na/", "text": "Футболистите на САЩ няма да играят на световно първенство за първи път от 1986 г. Американците се провалиха в последния кръг от квалификациите и след загуба с 1:2 от Тринидад и Тобаго отпаднаха. Преди заключителния си мач те бяха в добра позиция и зависеха само от себе си. Поражението като гост срещу най-слабия отбор в групата, който имаше пет поредни загуби и само пет вкарани гола, заедно с другите резултати, доведе до разместване. Мексико и Коста Рика вече си бяха осигурили класиране за Русия 2018. С късен гол Панама победи с 2:1 костариканците и за първи път в историята си ще играе на световни финали. Хондурас постигна 3:2 срещу Мексико и изпревари САЩ, като ще играе плейоф. Тринидад и Тобаго поведе в 17-ата минута след автогол на Гонсалес, а 20 по-късно Алвин Джоунс удвои. В началото на второто полувреме Кристиан Пулишич намали изоставането на САЩ. До края той и съотборниците му владееха повече топката и атакуваха по-често. Превъзходството им в отправените удари те не успяха да стигнат поне до изравняване.", "date": "2017.10.11", "title": "Отборът на САЩ се провали и няма да играе на световното в Русия"}
{"url": "http://www.dnevnik.bg/biznes/2017/10/11/3057458_grajdanskata_otgovornost_moje_da_poskupne_s_200_za/", "text": "Определянето на размера на застраховката \"Гражданска отговорност\" според нарушенията може да не влезе в сила от първия ден на 2018 г., но все пак това ще е факт в началото на новата година. Това обяви в сутрешния блок на БиТиВи заместник-председателят на Комисията за финансов надзор Ралица Агайн. За така наречената система бонус-малус се говори от много отдавна, но до въвеждането й се стига едва сега. Една от важните стъпки за въвеждането й е да се свържат информационните системи на застрахователите с тези на МВР, което се очаква да стане факт в скоро време. При определянето на цената на задължителната застраховка ще се взимат предвид всички регистрирани нарушения и влезлите в сила наказателни постановления. Идеята е шофьорите без нарушение да плащат по-ниска цена от базовата, която се плаща в момента, а хората с нарушения – по-висока. За най-недисциплинираните шофьори цената може да скочи до 200% спрямо базовата, за изрядните намалението е около 50%, уточни Агайн. Тя посочи, че според данните най-много са нарушенията, свързани с превишената скорост - общо 1 млн. в периода 2014-2017 г. Другите нарушения, които ще влияят на цената на застраховката са отнемане на предимство, рязка смяна на посоката на движение, неспазване на дистанцията.", "date": "2017.10.11", "title": "\"Гражданската отговорност\" може да поскъпне с 200% за някои нарушители"}
{"url": "http://www.dnevnik.bg/biznes/2017/10/11/3057483_vzeti_sa_merki_tazi_zima_centralite_za_studen_rezerv/", "text": "Електроенергийната система се подготвя за зимния сезон и няма опасност от режим на тока. Това коментира пред държавното радио изпълнителният директор на Електроенергийния системен оператор Иван Йотов и добави, че до месец ще приключат планираните ремонти на централите. Предстои още да се довърши проправянето на просеки край далекопроводите. Въпросът за недостига на ток се появи за пръв път след години през миналата зима, когато заради ниските температури се оказа, че на системата не могат да помогнат дружествата, която играят ролята на студен резерв. Причината да не се активира така нареченият студен резерв бяха замръзнали въглища или аварии. Заради недостиг всички страни в региона отказаха да изнасят ток. И тази зима Електроенергийният системен оператор щe разчита на същите централи, които миналата година трябваше да осигурят допълнителни количества ток, но не успяха да заработят.. За да не се стига до подобна ситуация и тази година, са взети допълнителни мерки, посочва Йотов. \"Много мерки бяха предписани от оператора и много проверки бяха извършени. Доколкото разбирам, скоро ще има нова проверка от министерството към централите, които доставят резерва. Увеличихме четири пъти санкциите към тях. Те, имайки предвид това нещо, и изхождайки от средствата, които биха загубили при евентуално непредоставяне, не виждам кой друг механизъм би ги задължил сами да поддържат собствените си инсталации\", уверява той.", "date": "2017.10.11", "title": "Взети са мерки тази зима централите за студен резерв да нямат проблеми"}
{"url": "http://www.dnevnik.bg/biznes/2017/10/11/3057485_rabotodatelite_se_oplakvat_ot_negativna_kampaniia/", "text": "Асоциацията на работодателите възрази с писмо до медиите срещу все по-честите негативни обществени кампании, насочени към уронване на престижа и подкопаване на доверието към българските предприемачи. Това ставало на основа на единични, изолирани негативни практики. Освен това са зачестили случаите на кампанийното рекламно популистко законотворчество, се посочва в писмото. Затова се напомня, че предприемаческата инициатива в реалния сектор е в основата на генерирането на икономически растеж и устойчиви работни места и е единственият сигурен път към повишаването на доходите и жизнения стандарт в страната. Предприемачите са най-креативната част от обществото, която осигурява работа, създава стойност, плаща заплати и данъци, допълват от асоцияцията и посочват, че доверието, особено в инвестиционния процес, заедно със стабилна законова среда, е задължително условие за успешен бизнес. Като изразители на интересите на отговорните български работодатели сме длъжни да заявим, че общественият просперитет изисква насърчение и подкрепа за бизнеса, а не неоснователно насаждане на негативни настроения към него. Всеки може да регистрира фирма в рамките на по-малко от седмица, срещу разход до минималната работна заплата, но не всеки може да успее и да се утвърди като успешен и отговорен работодател, предприемач и инвеститор, посочват работодателите. Нашето общество трябва да си дава сметка, че успехът на българската индустрия заслужава адекватно отношение и подкрепа, а не неоснователно охулване. Добросъвестните предприемачи, каквито са огромното мнозинство от предприемачите в България, трябва да бъдат ценени, подкрепяни и насърчавани, а не обругавани, отблъсквани и прогонвани, се казва в писмото, но не се посочват примерите, които го провокират. Не бива да отъждествяваме цялото българско предприемачество с псевдо бизнесмени, печелещи неправомерно от държавния бюджет и ощетяващи всички чрез корупционни договори или нагласени обществени поръчки или такива, които не плащат на своите работници и контрагенти, допълват в позицията си организациите. Посочват, че след преминалата голяма икономическа криза оцеляха успешните, компетентните и работливите, отговорните и креативните предприемачи. Именно на тях се дължат годишно 250 милиарда лева продажби /приходи/ на компаниите – при едва 6 милиарда лева общ обем на обществените поръчки (т.е. по-малко от 2.5% от продажбите на компаниите у нас). Близо милион българи не се оплакват, че не им плащат достатъчно, а са взели живота си в свои ръце, не разчитат на нагласени обществени поръчки, монополно положение или държавни помощи, а осигуряват работа на себе си и околните, създават стойност, плащат заплати и данъци, допълват от организацията. Най-креативната и предприемчива част от обществото следва да получи уважение и признание, а не оклеветяване и охулване от синдикални и политически популисти, се посочва още в текста.", "date": "2017.10.11", "title": "Работодателите се оплакват от негативна кампания срещу предприемачите в България"}
{"url": "http://www.dnevnik.bg/evropa/2017/10/11/3057491_v_suveta_na_evropa_sa_pritesneni_ot_politiziraneto_na/", "text": "Парламентарната асамблея на Съвета на Европа (ПАСЕ) ще разгледа днес доклад, посветен на върховенството на закона, предаде БТА. Документът е изготвен от комисията по правни въпроси и човешки права към Съвета на Европа, и обхваща примери с България, Румъния, Полша, Молдова и Турция. В документа е изразена загриженост от опитите за политизиране на Висшия съдебен съвет (ВСС) и на съдилищата у нас, в Полша и в Турция, и заради корупцията (в България, Молдова и Румъния). Комисията отправя препоръки към петте обхванати от доклада държави. В проект на резолюция, която предстои да бъде гласувана днес, се изразява загриженост от последните събития, застрашаващи върховенството на закона и особено независимостта на съдебната система и принципа за разделението на властите. Корупцията, която е голямо предизвикателство за върховенството на правото, остава широко разпространена в България, Молдова и Румъния, се посочва в текста. В отправените към българските власти препоръки се съдържа призив за продължаване на реформата на ВСС, съдебната система и прокуратурата, както и за усилване на борбата с корупцията. В проекта на резолюция се препоръчва нашата страна да създаде агенция за противодействие на корупцията.", "date": "2017.10.11", "title": "В Съвета на Европа са притеснени от политизирането на съдебния съвет"}
{"url": "http://www.dnevnik.bg/politika/2017/10/11/3057501_dps_shte_iska_ostavkata_na_valeri_simeonov/", "text": "ДПС ще иска оставката на Валери Симеонов заради езика на омразата, който той си позволявал да използва. Това обяви днес депутатът Йордан Цонев, според когото вицепремиерът ставал символ на омразата. \"Какъв език има вицепремиерът Валери Симеонов? Той не е ли един от тези, които са пионери на този език\", попита Цонев в парламента днес. Според него езикът на омразата няма място в Народното събрание. Преди няколко дни Симеонов обвини \"Нова телевизия\", Би Ти Ви, БНТ и БНР, че водят \"мащабна организирана клеветническа кампания\" срещу него  и ги заплаши със съд, ако не му се извинят в срок до 24 часа . Вицепремиерът постави ултиматума на тези медии да получи извинение за начина, по който беше отразено участието му в \"Нова телевизия\" преди няколко дни. Във вторник движение \"Да, България\", ДСБ/\"Нова република\", \"Зелените\", Българският земеделски народен съюз и ДЕОС излязоха с обща позиция, че  искат оставката на Симеонов . Днес журналисти излязоха на протест пред Министерския съвет в защита на журналистиката. В него БСП видя доказателство, че  гейтове, схеми и модели на управляващите изграждат система, която да оказва безпрецедентен натиск върху медиите\". \"Гражданите за европейско развитие водят България и нейната журналистика към дъното. Няма кой да затвори устата на българските медии, не се и опитвайте да го правите\", обяви от парламентарната трубина депутатаът от \"БСП за България\" Иван Ченчев.", "date": "2017.10.11", "title": "ДПС ще иска оставката на Валери Симеонов"}
{"url": "http://www.dnevnik.bg/sviat/2017/10/11/3057486_kreditorite_na_ispaniia_izchisliavat_cenata_na_krizata/", "text": "Ще пострадат и каталунската, и испанската икономика като цяло. В най-лошия сценарий бюджетният дефицит на Испания ще достигне 7% от БВП. Повечето финансова автономия за Каталуня означава и повече разходи за централното правителство в Мадрид. Това са част от основните изводи, които кредитори на Испания правят по повод кризата с кампанията на автономната власт в Барселона за независимост на Каталуня. Късно във вторник правителството на Каталуня подписа Декларация за независимост, която няма правна стойност, не е ясно дали ще предизвика някакви конкретни решения от Каталуня, а и премиерът Карлес Пучдемон обяви преди това, че е за отлагане на действието ѝ в търсене на диалог с Мадрид. Еврото леко поевтиня при речта на Пучдемон в парламента в Барселона, след което бързо си върна обменния курс, когато той обяви, че думите му са символични. \"Всичко, което показва, че Каталуня е отворена за разговори, ще се отрази добри на европейските активи\", коментира за \"Ройтерс\" Джоуи Манимбо, старши анализатор в Western Union Business Solution във Вашингтон. Въпреки това инвеститори, отпускащи всяка година милиарди евро на Испания, се опитват да изчислят икономическия ефект от събитията в район, даващ близо една пета от БВП и една четвърт от износа на четвъртата по големина икономика в еврозоната. Мениджър на инвестиционен фонд казва за \"Ройтерс\", че положението \"е толкова сложно, че в сравнение с него Брекзит прилича на приятна разходка в парка\". Ето част от първите анализи при различни сценарии за изход от кризата: 1. Независимост Мнозина анализатори смятат, че е невероятно това да се случи. Последиците ще са особено тежки за цялостното финансово състояние на Испания, за икономиката ѝ и за цената, на която правителството ще може да получава кредити. От отделянето ще пострада и икономиката на Каталуня, за която също ще стане по-скъпо да намери кредитиране. Напускането автоматично изважда провинцията от еврозоната и сигурността и евтиното кредитиране на каталунските банки от централната европейска банка. Според ABN AMRO независимост на Каталуня може да увеличи дела на дълговете на правителството в Мадрид спрямо БВП от сегашните около 99% на 115%. Това означава Испания да надмине по задлъжнялост Кипър и Белгия и да стане четвъртата в еврозоната по големина по този показател в еврозоната. Властите в Барселона казват, че ще поемат отговорност за своя дял от дълговете на правителството на Испания. Реалният проблем е как Испания ще балансира бюджета си без приходите от Каталуня. И в момента страната е с най-високия дефицит в еврозоната - 4.5% от БВП през 2016 г. Според Fathom Consulting, ако Каталуня си тръгне, шокът за икономиката ще е толкова силен, че в продължение на години недостигът в бюджета на Испания ще се задържи около 7%, т.е. на нивата от най-тежките моменти от кризата в еврозоната. В ABN AMRO прогнозират дефицит от 5.5-6 процента. 2. Засилена автономия Мнозина анализатори очакват най-тежката политическа криза в Испания от 36 години да приключи именно с това. Възможно е автономните права на Каталуня да бъдат увеличени повече от това, с което разполага в момента Страната на баските, ползваща се със значителна финансова независимост. Според споразумението на Баската автономна област с Мадрид регионът събира почти всички данъци, които са в размер на около 13 млрд. евро тази година. От тях той връща на централната власт 800 млн. евро, които да покрият националните разходи от типа на сигурност и инфраструктура. Но още една щедра фискална автономия може да излезе скъпо на Мадрид. Ако икономически силната Каталуня получи същите условия, централният бюджет ще изгуби около 16 млрд. евро годишно, или 13% от бюджета за 2018 г., показва проучване от 2014 г. на института CSIC. \"Икономически ще е болезнено\", казва Тим Дейвис, главен инвестиционен стратег във Fathom Consulting. \"Бюджетният дефицит на Испания ще се увеличи и ще се наложат нови съкращения на разходите, за да се запълни дупката. В противен случай банките ще отпускат пари на Мадрид при по-неизгодни условия.\" 3. Запазване на статуквото Не се вижда изход, при който икономиката на Испания да остане незасегната. Рейтинговите агенции вече казаха, че напрежението може да има отрицателен ефект върху кредитния рейтинг на страната, да отблъсне инвеститори и да отслаби способността на управляващата в правителство на малцинството Народна партия на Мариано Рахой да реализира планираните политики. Кризата вече взе една жертва - отложено е приемането на бюджета за 2018 г. Напрежението само ще се покачва, ако Каталуня продължи да се противопоставя на Мадрид и започне процес за отделяне от Испания в следващите дни. Това може да бъде спряно със задействането от правителството на Рахой на процедурата по чл. 155 от конституцията, с която да се замрази каталунската автономия и да се разпуснат нейните органи за управление и законотворчество. Подобно нещо не е правено никога в историята на Испания.", "date": "2017.10.11", "title": "Кредиторите на Испания изчисляват цената на кризата с Каталуня"}
{"url": "http://www.dnevnik.bg/politika/2017/10/11/3057534_parlamentut_prie_ostavkata_na_anton_todorov_dopulnena/", "text": "Парламентът прие оставката на депутата от ГЕРБ Антон Тодоров днес. За гласуваха 153 народни представители, 14 бяха \"против\" и 11 се въздържаха. До  оставката на Тодоров се стигна  след негова реплика към журналиста от \"Нова телевизия\" Виктор Николаев, че употребява много силни думи, които могат да му изядат хляба. \"Вече изядоха хляба на колежката ви - и тя беше тръгнала малко в някаква посока, но  нещо виждам, че липсва столчето й \", каза още в интервюто си Тодоров. Минути след Тодоров вицепремиерът Валери Симеонов каза на водещия, че може да му спретне един \"Викторгейт\". По време на дебатите за оставката в парламента днес депутатът от \"БСП за България\" Драгомир Стойнев обяви, че Антон Тодоров е явление, което разкрива кухнята на ГЕРБ. Според него маската паднала и се видяло, че \"ГЕРБ е вътрешна сила, която подрива демокрацията и авторитетът на институциите\". \"Антон Тодоров е символ как в политиката влизат хора, които я превръщат в мръсна работа\", каза още Стойнев. Тодоров не бил по-лош от Добрев Лидерът на \"Воля\" Веселин Марешки обяви, че депутатите му ще гласуват против, тъй като Антон Тодоров не е по-лош от Делян Добрев или Валери Симеонов. Депутатът от ДПС Йордан Цонев пък каза, че ще  искат оставката на Симеонов, тъй като бил символ на езика на омразата . От името на парламентарната група на ГЕРБ се изказа Тома Биков, който обяви, че групата не приема, че Антон Тодоров и Валери Симеонов са заплашвали журналист. \"Езикът на омразата съществува, но не във формата: управляващите говорят с езика на омразата, а опозицията - с езика на любовта\", каза още Биков. Той обяви, че ГЕРБ няма да влезе в тона на опозицията, а правителството ще продължи да изпълнява програмата си. Борисов бил против оставката на Тодоров След като оставката му бе приета, Тодоров обяви пред журналисти, че премиерът и лидер на ГЕРБ Бойко Борисов бил против оставката му. \"Два дни съм се срещал с него и той изключително много държеше да остана в парламента. Разбирайте оставката ми като опит за вкарване на друг морал в политиката, колкото и да звучи помпозно. Наистина съм морален човек\", каза още Тодоров. Той се призна за \"грубиян\" и обяви, че ще се занимава с журналистика. Каза още, че има няколко предложения за предавания, които ще обмисли с премиера. От думите на Тодоров се разбра, че Валери Симеонов е имал последващ разговор с Виктор Николаев. \"Звъннете на Виктор Николаев и го питайте в разговора с Валери Симеонов какво е казал. Казал е - мен никой не ме е заплашвал\", каза още Тодоров. \"Няма да позволя името ми и това, което ми беше вменено, да се превърне в тегоба за ГЕРБ\", каза още Тодоров. Докато течаха дебатите са оставката на Тодоров, пред Министерския съвет журналисти излязоха на протест в защита на журналистиката.", "date": "2017.10.11", "title": "Парламентът прие оставката на Антон Тодоров (допълнена)"}
{"url": "http://www.dnevnik.bg/politika/2017/10/11/3057553_ninova_iska_izslushvane_na_borisov_v_ns_zaradi/", "text": "Лидерът на БСП Корнелия Нинова поиска премиерът Бойко Борисов да бъде изслушан от парламента заради  информацията от понеделник, че НАТО задейства базирана в Румъния международна военна част  в отговор на милитаризирането на Крим от Москва и засиленото руско присъствие в Черно море. Според Нинова въпросът е от изключителна важност за националната сигурност и външната политика на България. Нинова цитира медии, че в региона ще бъдат разположени допълнителни кораби и самолети, а \"към българските пристанища ще бъдат изпратени още бойни съдове\". \"Преди година и половина премиерът Борисов категорично отхвърли идеята за формирането на черноморска флотилия на НАТО. Припомням и позицията на българския премиер:  \"Аз искам в Черно море да виждам платноходки, яхти, туристи, мир и любов.  Не искам в курортите ни да се разхождат военни фрегати напред и назад\", заяви Нинова от парламентарната трибуна и попита какво е наложило промяната в позицията на българското правителство, ако то е участвало във взимането на решението. Най-редно е българското правителство да информира официално българския парламент по тази тема, която е изключително важна за България, за нейната национална сигурност, а не да научаваме за това от международни медии, заяви още Нинова.", "date": "2017.10.11", "title": "Нинова иска изслушване на Борисов в НС заради флотилия на НАТО в Черно море"}
{"url": "http://www.dnevnik.bg/sport/2017/10/11/3057550_hubchev_polojitelnite_neshta_siakash_biaha_poveche_v/", "text": "Селекционерът на националния отбор по футбол Петър Хубчев заяви, че въпросът за бъдещето му не трябва да бъде задаван на него. Думите му дойдоха след последния мач от квалификациите за световното първенство. Българските футболисти  направиха 1:1 с Люксембург като гост , като за пръв път в историята не успяха да победят този съперник. Националите не са се класирали на световни финали от 1998 г., а последното им участие на голямо първенство е от Евро 2004 в Португалия. \"Сега не е моментът да коментирам бъдещето на отбора, както и моето лично. Не това е най-важното в момента\", каза Хубчев. \"Ако направя сега оценка, няма да бъде обективна. Позитивните неща сякаш са повече през този квалификационен цикъл, но има още много върху какво да работим. Но винаги съм говорил за постоянството, големите отбори не допускат такива резки колебания. Когато дойдат големите мачове, момчетата горят в тях\", продължи селекционерът. Той посочи, че срещу Люксембург мачът е започнал слабо. \"Много отпуснато играхме. Единственото позитивно е реакцията през второто полувреме. Просто играта не се получаваше. Единственото, от което може да се извадят изводи, единственото позитивно, е реакцията.\" Хубчев допълни: \"Още нещо се доказа, което се прави от години - не всеки мач се играе на 100 процента.\"", "date": "2017.10.11", "title": "Хубчев: Положителните неща сякаш бяха повече в тези квалификации"}
{"url": "http://www.dnevnik.bg/sport/2017/10/11/3057537_grigor_dimitrov_spasi_tri_machbola_i_zapochna_s/", "text": "Григор Димитров показа характер и постигна изключително драматична победа срещу Райън Харисън в първия си мач в турнира от сериите \"Мастърс\" в Шанхай. Българският тенисист спаси три поредни мачбола в тайбрека на решителния трети сет и спечели с 3:6, 6:3, 7:6 (6) след 153-минутна битка. Двубоят премина през много драма и инфарктни моменти. Димитров загуби първия сет, изоставаше с 2:4 в третия, а след това изглеждаше обречен при 3:6 в тайбрека. Той обаче демонстрира железни нерви в края на двубоя и спечели пет последователни точки, за да стигне до четвъртата си победа от пет мача с Харисън.  За пръв път в своята кариера 26-годишният българин достига до третия кръг в Шанхай. В предишните си пет участия той четири пъти отпадаше във втория и веднъж в първия. В опит да се класира за четвъртфиналите световният номер 9 ще се изправи срещу друг американец - поставения под №10 Сам Куери или преминалия през квалификациите Франсис Тиафо. Харисън започна днешния мач много по-уверено. Той печелеше с лекота своите подавания, а Димитров не намираше отговор на началния му удар. В същото време българинът изпитваше доста трудности с вкарването на първия си сервис и логичното се случи в четвъртия гейм. Американецът проби за 3:1, след което без проблем затвърди предимството си. Той удържа аванса си до 5:3 и получи възможност да сервира за спечелването на сета. Това се оказа единственият момент в първата част, когато Димитров притисна съперника на негов сервис. Българският тенисист спаси сетбол, след което се добра до първата си възможност за пробив. Харисън успя да се измъкне благодарение на началния си удар. Битката продължи с пълна сила, а Димитров отрази още три сетбола. При петата си възможност обаче американецът сложи край на първата част. Във втория сет Димитров започна да сервира много по-солидно. Той пласира шест аса, спечели всяка от 15-те точки, когато вкарваше първи сервис, и не даде на съперника нито един шанс за пробив. Българинът имаше четири и реализира един. Това се случи в осмия гейм за 5:3, след което световният номер 9 нямаше трудности със спечелването на сета. Истинска драма се разигра в решителната трета част на двубоя. Тя започна перфектно за Димитров, който проби още в първия гейм, след което затвърди предимството си - 2:0. След това обаче българинът изпадна в дупка и загуби четири поредни гейма.  Харисън също не се възползва от момента. Веднага след като поведе с 4:2, американският тенисист допусна пробив. Димитров изравни при 4:4, след което двамата стабилизираха началния си удар, за да се стигне до тайбрек.  Решаващият гейм започна много лошо за българина. Той загуби четири от първите пет точки, а Харисън се озова на прага на победата при 6:3. Димитров обаче не се предаде. Той спаси първите два мачбола при свой сервис, след което американецът изкара воле в аут, за да се стигне до равенство - 6:6. Димитров спечели първото разиграване след размяната на полетата и на свой ред получи възможност да приключи двубоя. С 16-ата си директна точка от сервис българинът реализира първия си мачбол и сложи точка на зрелищната битка.", "date": "2017.10.11", "title": "Григор Димитров спаси три мачбола и започна с инфарктен обрат в Шанхай"}
{"url": "http://www.dnevnik.bg/bulgaria/2017/10/11/3057558_parlamentut_glasuva_dvama_zam-predsedateli_na/", "text": "Парламентът избра Диана Йорданова и Бойко Атанасов за зам.-председатели на Комисията за финансов надзор (КФН). В тяхна подкрепа гласуваха 117 народни представители, против бяха 6, а 23-ма се въздържаха, съобщава \"Фокус\". Диана Йорданова бе избрана за заместник-председател на КФН, който да ръководи управление \"Осигурителен надзор\". Бойко Атанасов пък ще поеме контрола на управление \"Надзор на инвестиционната дейност\". Това беше вторият опит на председателя на регулатора Карина Караиванова да попълни комисията, която функционира в намален състав още от времето на предишния й шеф Стоян Мавродиев. През юли Народното събрание отхвърли тогавашните експертни предложения на Караиванова, която по закон единствена има право да издига кандидатури. Диана Йорданова е магистър по икономика от Великотърновския университет и магистър по математика. Тя е депутат от ГЕРБ и бивш бургаски общински съветник. Бойко Атанасов е зам.-министър на финансите и бивш изпълнителен директор на НАП. Той оглави данъчната агенция при управлението на Пламен Орешарски и остана на поста при втория кабинет на Бойко Борисов. Според \"Капитал\" зад кандидатурата му за зам.-председател на КФН стоят \"Обединени патриоти\".", "date": "2017.10.11", "title": "Парламентът гласува двама зам.-председатели на Комисията за финансов надзор"}
{"url": "http://www.dnevnik.bg/citat_na_deniia/2017/10/11/3057571_citat_na_denia_ako_politikata_uspee_da_skochi_vurhu_mi/", "text": "Обяздва те, получаваш предложение, на което не можеш да устоиш. Затова ви казвам, че ако ме настигне и успее да скочи върху ми, може би ще се включа в политиката. По-нататък обаче, ще видим кога. Това казва в интервю за днешния броя на вестник \"24 часа\" директорът на Националния исторически музей в оставка проф. Божидар Димитров. Попитан като какъв би се включил в политиката, той уточнява: \"Главно като експерт.\" \"Не бих могъл да бъда партиен лидер, нито партиен секретар\", допълва Димитров. Шуробаджанащината не е проблем Коментирайки актуалния скандал с назначенията на роднини на високи постове, директорът на НИМ в оставка подчертава, че шуробаджанащината не е проблем. \"В много страни няма такъв закон като в България. И правилно! Ако човекът е завършил това, което е нужно, работил е дълги години, имал е определени успехи, да си ходи само защото някой от родата е станал еди-какъв си, е безумно\", обобщава Димитров И допълва: \"Вземете съпруга на Корнелия Нинов, който работел в \"Лукойл\" - та той работи в частна фирма, по дяволите! И в частно предприятие ли няма право да се труди? Какво означава това? Че ако ти си на властова позиция, трябва да изкарат всичките ти роднини някъде и да ги разстрелят?!?\" Димитров използва случая да обяви, че обвиненията срещу него за даване на частни фондации на парите, които държавата отпуска за реставрация, са неверни. \"И да искам, не мога да направя подобно нещо, защото процедурата за реставрация е сложна, изисква реставрация да прави не книгоиздателска къща или фирма, която прави дарения, а строителна фирма с така наречения лиценз М. Такъв имат 7-8 фирми в България, които могат да правят реставрация и разполагат със специалисти\", допълва той. На въпрос дали му е мъчно, че излиза в пенсия от 1 ноември, директорът на НИМ в оставка казва, че няма такова нещо. Като несвършена своя работа той посочва незавършената реставрация на Голямата базилика в Плиска. Димитров дори изразява надежда, че новият директор на НИМ може да го остави да работя по нея. Божидар Димитров посочва и рецепта за справяне с демографската криза - даване на гражданство на българи, оказали се по исторически причини извън пределите на страната, и на християни. Той уточнява, че това е изпробвано от страни като Германия, Унгария и Румъния и работи. \"Те дават гражданство на 500 хиляди души годишно от своята диаспора, която е няколко милиона, също като нашата. Така решават демографските си проблеми, докато ние даваме гражданство на 5-6 хиляди годишно\", казва Димитров. Проблемът с третия пол На въпрос дали усилията за повишаване на раждаемостта няма да имат подобен ефект, професорът посочва, че няма как да стане и изброява няколко причина. Първата е, че в наши дни хората не раждат по 7-10 деца, както в миналото. \"Тогава са ги раждали не заради новите технологии, а за работна сила. Днес обаче децата не се раждат, за да работят на нивите. Раждат се за възпроизводство, да имаш на кого да се радваш, на кого да завещаеш постигнатото като имоти и т.н. Едно-две деца са напълно достатъчни\", допълва той. Като втора причина Божидар Димитров посочва порасналият брой на хората от третия пол. \"У нас те са 28% според европейски проучвания... Всички опити, които представители на тази група са правили през годините да се сдобият с наследници, не дават резултат в масовия случай. Затова двойките, които правят деца, трябва да имат по три и четири деца, за да запълнят този дефицит\", обяснява директорът на НИМ в оставка. Един залив на мое име стига В края на интервюто Божидар Димитров е попитан, след като има залив в Антарктида на негово име, дали се чувствате достоен и за други подобни почести. Отговорът му е: \"Не, това ми стига. Заливът в Антарктида на мое име е голям колкото созополския.\"", "date": "2017.10.11", "title": "Цитат на деня: Ако политиката успее да скочи върху ми, може би ще се включа в нея"}
{"url": "http://www.dnevnik.bg/sviat/2017/10/11/3057565_dialog_nezavisimost_ili_izbori_kakvo_sledva_za/", "text": "Ще обявим независимост, но по-късно, сега нека преговаряме – това послание отправи каталунският лидер  Карлес Пучдемон снощи , преди правителството да подпише  декларацията за независимост . Тя трябва да бъде одобрена и от парламента, но Пучдемон призова депутатите да отложат това засега, за да дадат шанс на диалога с Мадрид. В отговор Испания окачестви провъзгласяването на независимост като недопустимо и основано на един недействителен референдум. Испанският министър на външните работи Алфонсо Дастис нарече вчерашната реч \"номер\", но заяви, че има пространство за преговори в рамките на испанската конституция, предаде \"Ройтерс\". Той каза това в интервю за френското радио \"Европа 1\", посочвайки също така, че испанската конституция не позволява произвеждането на нов референдум. \"Не можем да приемем част от каталунците да решава за цяла Испания\", каза Дастис. Ето няколко сценария за бъдещото развитие на кризата. Правителството в Мадрид отвръща на удара Испанското правителство се събира днес на извънредно заседание, за да обсъди следващите стъпки във възпрепятстването на Каталуня. По-късно испанският премиер  Мариано Рахой  ще участва в дискусия в парламента по темата и ще представи намеренията си. Късно снощи той се срещна с лидера на опозицията Педро Санчес. Възможно е властите да използват \"ядрената опция\" -  активирането на чл. 155  от конституцията, който разрешава отмяната на правомощията на местните власти и свикването на избори. Той никога не е използван досега и премиерът няма право да го задейства едностранно. Той трябва първо да призове председателя на правителството на въпросния регион да възстанови конституционния ред и да му даде срок, в който да направи това. Ако това не стане, Рахой сезира Сената, където неговата Народна партия има мнозинство, и съобщава какви \"необходими мерки\" смята да приложи. По принцип се събира сенаторска комисия, а след това всички членове на горната камара на пленарно заседание. Ако предложенията на премиера бъдат одобрени с абсолютно мнозинство, той получава право да ги приложи. Процесът обаче може да отнеме време. \"Дори при съкратена процедура е възможно да е необходима една седмица\", каза един сенатор пред АФП. Според Перес Ройо този срок е 8-10 дни. Който и път да поеме, Рахой ще се изправи пред критика или заради  грубите опити за спиране на вота , или за недостатъчните си действия срещу сепаратизма. Диалог Засега тази опция изглежда най-малко вероятна. Документът, подписан от регионалната власт снощи, провъзгласява \"пълен суверенитет\" за Каталуня, но не е известно дали има правна стойност, още повече че влизането му в действие е отложено за неопределено време. Централното правителство веднага отвърна, че преговорите трябва да се водят в рамките на закона и че Пучдемон няма право да изисква преговори. Формално обявяване на независимост Антикапиталистическата партия \"Кандидатура на народното единство\" (CUP), която има непропорционално голямо влияние на фона на малкия си размер, настоява, че трябва да бъде проведен вот за одобрение на декларацията за независимост. Засега тя подкрепя правителството, но му даде едномесечен срок за преговори, в противен случай заедно с друга сепаратистка партия - Junts pel Si, ще призове депутатите формално да одобрят документа. Испанският Конституционен съд незабавно ще блокира това гласуване, а правителството ще бъде принудено да отвърне с повече сила. Регионални избори Ако нито се проведе диалог, нито декларацията за независимост бъде одобрена, CUP може да оттегли подкрепата си и това да доведе до избори в Каталуня. Пучдемон също може да прибегне до този вариант, за да засили позициите си срещу Мадрид.", "date": "2017.10.11", "title": "Диалог, независимост или избори: какво следва за Испания и Каталуня"}
{"url": "http://www.dnevnik.bg/bulgaria/2017/10/11/3057575_evroparlamentut_shte_razgleda_peticiia_s_iskane_v_es/", "text": "Петиция с искане българският език да бъде признат в Европейския съюз за предмет, по който може да бъде държана матура, е в Европейския парламент и очаква разглеждане. Петицията е организирана от Асоциацията на българските училища в чужбина, която настоява темата да бъде един от приоритетите по време на българското председателство на Съвета на ЕС, което започва от януари, съобщава БНР. Целта е българският език да бъде със статут на матуритетен и балообразуващ. Камелия Конакчиева, която живее и работи във Франция, обяснява, че там и сега може да се държи матура по български език, но като трети чужд език, което носи много по-малко точки, отколкото ако можеше да се държи като първи или втори. Тя посочва, че има езици на страни извън ЕС, които във Франция са със статут на матуритетни, например сръбски или някои азиатски езици. Сега петицията е успяла да влезе в Европарламента, въпреки че има становище,че е недопустима, тъй като проблемите в образованието в ЕС се решават на двустранно ниво. Евродепутатът Светослав Малинов (ЕНП/ДСБ), който е и член на комисията по петициите, каза пред държавното радио, че ще подкрепи документа. Според него обсъждането на въпроса означава, че може да се стигне до някакъв вид специални изследвания, включително дали петицията да се вдигне на по-високо вино като съвет към комисията. \"Това трябва обаче да го решат нейните членове след дебат, а после трябва да се отправи искане за становище до Европейската комисия\", посочи той. Асоциацията на българските учители в чужбина е предложила на министъра на образованието въпросът с матурите на български език да влезе за обсъждане на заседание на министрите на образованието в ЕС по време на българското председателство. Все още няма отговор от министерството.", "date": "2017.10.11", "title": "Европарламентът ще разгледа петиция с искане в ЕС да се признават матури по български език"}
{"url": "http://www.dnevnik.bg/sport/2017/10/11/3057505_snimka_na_denia_udar_v_liceto/", "text": "Българският национален отбор по футбол завърши с грешна стъпка участието си в квалификациите за световното в Русия. Воденият от Петър Хубчев състав се представи на приливи и отливи в опита да стигне до голям форум за първи път след Евро 2004. Еуфорията дойде от домакинските победи срещу Холандия и Швеция, но въпреки това съставът спечели само една точка в гостуванията си. Квалификациите приключиха с шамар, след като за пръв път в историята  . На снимката: нападателят Андрей Гълъбинов, който влезе като резерва, опитва да играе с топката.", "date": "2017.10.11", "title": "Снимка на деня: Удар в лицето"}
{"url": "http://www.dnevnik.bg/biznes/2017/10/11/3057576_hotelierite_otchitat_sus_75_poveche_chujdenci_i_s_46/", "text": "През най-натоварения за летния туристически сезон месец - август, хотелиерите отчитат застой при заетостта на фона на повече легла, повече туристи и нощувки и повече приходи, се вижда от данните на Националния статистически институт.", "date": "2017.10.11", "title": "Хотелиерите отчитат със 7.5% повече чужденци и с 4.6% повече българи през август"}
{"url": "http://www.dnevnik.bg/bulgaria/2017/10/11/3057584_do_24_oktomvri_vunshnoto_ministerstvo_priema_dokumenti/", "text": "Желаещите да участват в конкурса на Министерството на външните работи за назначаване на 15 държавни служители на длъжност \"стажант-аташе\" могат да подадат документи до 24 октомври, съобщиха от ведомството. Целта е да бъдат привлечени повече млади хора в българската дипломатическа служба. За да бъдат допуснати до конкурса, кандидатите трябва да отговарят на следните условия: да са български граждани и да нямат друго гражданство освен на държава - член на ЕС; да имат завършено висше образование със степен \"магистър\" в хуманитарни науки, социални, стопански и правни науки, сигурност и отбрана; да владеят най-малко два чужди езика, поне единият от които да е официален за ООН или работен за Европейската комисия; да притежават компютърна грамотност; да не страдат от хронично психическо заболяване; \"Онези кандидати, които владеят езици като албански, арабски, гръцки, иврит, италиански, китайски, корейски, румънски, руски, скандинавски езици, турски, фарси, хинди, холандски и японски, имат предимство при равни резултати с техни конкуренти от писмената и устната част от изпита\", се казва в съобщение на МВнР. Изпитът е в две части – писмен и устен. Писменият има три етапа – решаване на тест от затворен тип за проверка на общата култура и тест от психолог, аналитично есе по външнополитическа тема и аналитично есе на един от езиците, с които се кандидатства. Устната част включва развиване на въпрос от същия конспект, както и отговор на въпроси от членове на изпитната комисия. Конспектът от теми може да бъде намерен  тук . Необходимите документи могат да бъдат намерени  тук .", "date": "2017.10.11", "title": "До 24 октомври външното министерство приема документи на кандидати за \"стажант-аташе\""}
{"url": "http://www.dnevnik.bg/sviat/2017/10/11/3057279_avstriia_vurvi_nadiasno_a_mladiiat_sebastian_kurc_-/", "text": "От 2007 г. Австрия е управлявана от канцлери социалдемократи. Въоръжен с доза популизъм и твърда позиция за имиграцията, Себастиан Курц възнамерява да сложи край на тази ера. Катица Гигович въодушевено сграбчи ръката на Курц, когато 31-годишният външен министър на Австрия посети нейната фабрика в хода на предизборната си кампания. \"Вие сте моят фаворит. Вие сте толкова амбициозен\", каза работничката, обърквайки думите \"амбициозен\" и \"сензационен\", за да охарактеризира водача на консерваторите за парламентарните избори в неделя. Гигович работи в \"Евва\", виенска компания, производител на ключалки и системи за контролиран достъп - уместна визита на Курц, чиято популярност е пряко свързана с твърдата му позиция за имиграцията и сигурността на границите.  Откакто  Курц оглави Австрийската народна партия  (АНП) през май, той работи упорито за нейното преобразуване в народно движение, подобно на онова, което изведе  Еманюел Макрон до победата  на президентските избори във Франция. Подкрепен от популярни лица от света на спорта, науката и промишлеността, Курц обещава да ореже данъците и да намали бюрокрацията.  Но има един въпрос, който разграничава Курц от Макрон, както и от социалдемократическия канцлер  Кристиан Керн -  нелегалната имиграция и заплахата, която той вижда в  радикалния ислям . В реч след реч и в интервю след интервю консервативният пръв дипломат призовава за спиране на миграцията през Средиземно море, за закриване на  центровете за социални грижи, управлявани от мюсюлмански групи , за установяване на контрол върху джамиите и за намаляване на детските надбавки за работещи в Австрия родители, чиито деца живеят в чужбина.  Когато наскоро в серия интервюта с деца за таблоида \"Кронен цайтунг\" едно 12-годишно момче попита Курц за бъдещето на пенсионната система, министърът отговори, че е важно да има достатъчно хора с вноски в системата. След това той добави: \"Ние обаче трябва да спрем имиграцията, която е в тежест за нашата социална система. В противен случай няма да можем да я финансираме.\" През последните десет години АНП на Курц е младши партньор на Австрийската социалдемократическата партия (АСДП) във все по-проблемни коалиции. Вече месеци наред АСДП изостава в социологическите проучвания от АНП, а в неделя даже може да остане зад крайнодясната Австрийска партия на свободата (АПС).  Петдесет и една годишният Керн, който е бивш бизнес мениджър, гради кампанията си повече около икономическия подем в Австрия и плановете си за създаване на работни места, отколкото върху имигрантите. Въпреки че Керн не се отличава много от Курц, когато става дума за подкрепата за строго ограничаване на миграцията, той се въздържа да я слага в центъра на политиката си. \"Въпросът за миграцията е много деликатен и има потенциала да разделя обществото\", предупреди той по време на телевизионен дебат няколко дни преди изборите.  Има обаче и друга причина защо социалдемократите не говорят много по тези теми - партията е дълбоко разделена по тях. Докато Керн и други застават на либерални позиции, други биха желали канцлерът да бъде по-твърд. \"Керн трябва да събира широк спектър вътре в партията\", каза пред ДПА политическият анализатор Катрин Щайнер-Хемерле.  Кампанията на канцлера бе затруднена и от скандал, предизвикан от самия него. Две седмици преди вота разкрития по медиите принудиха АСДП да признае, че един екип израелски експерти по дезинформация, наети от Керн, тайно е създавал уебсайтове за очернящи кампании срещу политически опоненти.  Отслабването на Керн отвори вратите за крайнодясната АПС, която много желае да се включи в следващото правителство като коалиционен партньор. Председателят на АПС Хайнц-Кристиан Щрахе, която на младини е имал връзки с неонацисти, придвижва партията към центъра и роля в управлението, като направи по-умерен езика по адрес на миграцията. Щрахе освен това смекчи тона в своята анти-ЕС реторика. Той вече не говори за евентуалното излизане на Австрия от Европейския съюз, а вместо това за по-малко централизиран съюз. \"АПС става все по-безмълвна през последните седмици\", отбеляза Щайнер-Хемерле.  А какво да кажем за \"Зелените\"? Екологичната партия все още изглеждаше силна през декември. Тогава австрийските гласоподаватели избраха за свой президент бившия лидер на \"Зелените\"  Александър ван дер Белен , който спечели на балотажа срещу крайнодесния кандидат Норберт Хофер. След това \"Зелените\" затънаха във вътрешна борба за власт, довела до раздяла с тяхното младежко движение и до напускането на един от най-изтъкнатите им депутати, който се зае със създаването на своя партия.  Очаквайки потенциално изместване вдясно на парламентарните избори, Ван дер Белен каза миналия месец, че всяко ново правителство ще трябва да гарантира, че Австрия остава страна \"на взаимното уважение и конституционни фундаментални права\". /БТА", "date": "2017.10.11", "title": "Австрия върви надясно, а младият Себастиан Курц - към върха"}
{"url": "http://www.dnevnik.bg/bulgaria/2017/10/11/3057599_pravitelstvoto_otpusna_26_mln_lv_za_vaksini_protiv_sin/", "text": "Правителството отпуска 2.63 млн. лв. за доставка на ваксини против болестта \"син език\" по преживните животни. Целта е да не се допуска разпространението на болестта на територията на страната и да се предотвратят икономически загуби, които биха възникнали при появата ѝ, посочва правителствената информационна служба. Вследствие на предприетите мерки се очаква да се избегнат неблагоприятни последици за българското животновъдство. Парите се осигуряват по бюджета на Министерството на земеделието, храните и горите и са за сметка на неизразходваните средства за налагане на мерки за ограничаване и ликвидиране на болестта \"инфлуенца по птиците\".", "date": "2017.10.11", "title": "Правителството отпусна 2.6 млн. лв. за ваксини против \"син език\""}
{"url": "http://www.dnevnik.bg/bulgaria/2017/10/11/3057606_kabinetut_udulji_sroka_v_koito_italianski_iztrebiteli/", "text": "Правителството удължи с две седмици срока, в който италианските изтребители \"Еврофайтър Тайфун\" участват в съвместната операция за опазване на въздушното пространство на България. С приетата днес  промяна на решението от юни  мисията по т.нар. еър полисинг ще продължи до 1 ноември. Не са посочени мотиви за промяната, но се отбелязва, че останалите параметри на решението се запазват. Охраната на въздушното пространство на НАТО е мирновременна колективна отбранителна мисия. Нейното предназначение е да гарантира целостта и сигурността на въздушното пространство на съюзниците от алианса. Планирането на съвместната операция е направено още през януари 2016 г., когато италиански военен транспортен самолет \"Спартан\" кацна аварийно на летище София. Италия изпрати официално писмо до българските институции, в което се изразява готовност за еър полисинг още през декември 2015 г. в отговор на циркулационно питане, изпратено от българското правителство до НАТО и страни съюзници. През септември 2016 г. американски изтребители F-15C също участваха в съвместен еър полисинг за около седмица.", "date": "2017.10.11", "title": "Кабинетът удължи срока, в който италиански изтребители ще пазят небето на България"}
{"url": "http://www.dnevnik.bg/razvlechenie/2017/10/11/3057586_obvineniiata_sreshtu_harvi_uainstiin_prerasnaha_ot/", "text": "Анджелина Джоли, Гуинет Полтроу и още десетки жени от шоубизнеса се присъединиха към обвиненията в сексуален тормоз срещу холивудския продуцент Харви Уайнстийн, които междувременно прераснаха и в твърдения за изнасилване. Три от проговорилите, включително италианската актриса Азия Ардженто, заявиха, че Уайнстайн ги е малтретирал в нова статия в сп. \"Ню Йоркър\", където е публикуван и запис от полицейска операция срещу продуцента. Той отрича да е упражнявал сексуално насилие срещу жени. Уайнстийн, съосновател на компаниите \"Мирамакс\" и \"Уайнстийн\" и носител на шест оскара за най-добър филм, бе отстранен от филмовото си студио, след като \"Ню Йорк таймс\" разкри, че от десетилетия се е възползвал от влиянието си, за да изисква сексуални услуги от млади момичета. Според свидетелствата той е ползвал свои служители жени като примамка, за да накара начинаещи актриси да дойдат в хотелската му стая, но често ги е посрещал сам и чисто гол. Ардженто твърди, че продуцентът й налетял в хотелска стая през 90-те, когато била млада и тепърва пробивала в Холивуд. Сцената присъства и във филма Scarlet Diva, който актрисата режисира през 2000 г. За разлика от версията на екрана обаче тя не успяла да го отблъсне. Актрисата признава, че след този случай е имала и други сексуални контакти с него, по свое съгласие. Чувствала се е объркана, а и задължена. \"Всеки път щом го видя се връщам към момичето, което бях на 21 години, малка, глупава и слаба. След изнасилването той просто победи\", казва тя пред \"Ню Йоркър\". Актрисата Лучия Еванс, както и още една жена, чието име не е разкрито, също твърдят, че продуцентът ги е насилил да бъдат интимни с него. Разкритията са направени пред Ронан Фароу - синът на Мия Фароу, който от години подкрепя твърденията на сестра си Дилън, че е била малтретирана от втория си баща Уди Алън като дете, и обвинява медиите и култа към личността на режисьора за мълчанието им. От скандала, който започва да приема гигантски размери, се разбра, че много хора в компанията на Уайнстийн, както и бордът на директорите, са били наясно с поведението му, а в средите на Холивуд то е било публична тайна. Някои от пострадалите са получили обезщетения по извънсъдебни споразумения, които са ги задължили да не повдигат въпроса отново. Гуинет Полтроу, получила \"Оскар\" за ролята си във \"Влюбеният Шекспир\", продуциран от Уайнстийн, разказа, че скоро след като е била наета той я повикал в стаята си и поискал да му направи масаж. Тя отказала, а по думите й тогавашният й приятел Брад Пит заплашил Уайнстийн с физическа саморазправа. Анджелина Джоли - доскорошната съпруга на Пит, написа, че веднъж като млада имала подобен неприятен инцидент с Уайнстийн, заради който решила никога повече да не работи с компанията му и предупреждавала и колегите си. Такива истории споделиха още Розана Аркет, Мира Сорвино, Ашли Джъд, актриси и служителки от Лос Анджелис до Великобритания и Австралия. Макар Уайнстийн да отрича, че отказите са водели до негативни последици за жертвите му, актриси като Сорвино смятат, че застоят в кариерата им е свързан и с него. През 2015 г. Уайнстийн прилага подобна тактика към италианския модел Амбра Гутиерез, хващайки я за гърдите. Тя обаче се оплаква в полицията и в резултат е изпратена обратно при продуцента да го запише тайно. На записа, публикуван от \"Ню Йоркър\", се чува как той настойчиво увещава момичето да влезе в стаята му и \"да не си разваля приятелството с него за 5 минути\". На въпроса защо я е докосвал по гърдите Уайнстийн отвръща, че \"така е свикнал\". Гутиерез накрая отказва да влезе в стаята, а по-късно полицията и прокуратурата решават, че няма достатъчно доказателства, за да повдигнат обвинение. Журналистка от The Wrap пък обвини самите \"Ню Йорк таймс\", че погребали нейно разследване по въпроса преди десет години, след като Уайнстийн, Мат Деймън и Ръсел Кроу оказали натиск на редакцията. Хилари Клинтън, семейство Обама и десетки видни демократи, получили милиони в дарения от Уайнстийн през годините, както и растящ брой холивудски знаменитости, се отрекоха от продуцента. В последните години - белязани от изказването на Доналд Тръмп като кандидат президент, че \"когато си известен, можеш да правиш всичко с жените\" - редица влиятелни лица бяха изправени пред съда за подобно поведение, или загубиха работата си, след като то стана публично. Сред тях бяха директорът на телевизия \"Фокс\" Роджър Ейлс, известният им водещ Бил О'Райли и комикът Бил Козби.", "date": "2017.10.11", "title": "Обвиненията срещу Харви Уайнстийн прераснаха от тормоз в изнасилване"}
{"url": "http://www.dnevnik.bg/photos/2017/10/11/3057531_fotogaleriia_s_pishtni_ceremonii_tailandcite_pogrebvat/", "text": "С пищна петдневна церемония тайландците ще се сбогуват с обичния си крал Бумибол Адулядей, който почина на 13 октомври миналата година. Очаква се стотици хиляди хора в траур да лагеруват около двореца в Банкок, за да могат да гледат церемониите, които ще приключат на 26 октомври с кремацията на тялото на краля. 78 000 полицаи ще охраняват събитието.  На снимката: скулптури, които ще бъдат разположени в крематориума.", "date": "2017.10.11", "title": "Фотогалерия: С пищни церемонии тайландците погребват обичния си крал Бумибол"}
{"url": "http://www.dnevnik.bg/bulgaria/2017/10/11/3057583_protest_mediinoto_mulchanie_obslujva_zadkulisieto/", "text": "Журналисти и граждани се събраха пред Министерския съвет за протест. Повод станаха  заплахите на вече бившия депутат Антон Тодоров и вицепремиера Валери Симеонов срещу водещия на сутрешния блок на \"Нова телевизия\" Виктор Николаев. Акцията беше организирана от Асоциацията на европейските журналисти. Символ на акцията бяха празните столове, три от тях бяха наредени пред бившия Партиен дом. Повод за това станаха думите на Тодоров към Николаев: \"Много силни думи употребявате, ще ви изядат хляба. Вече изядоха хляба на колежката Ви - и тя беше тръгнала малко в някаква посока, но нещо виждам, че липсва столчето й.\"  На протеста нямаше скандирания, а само различни лозунги. Журналисти държаха надписи: На протеста се появи водещият Виктор Николаев, иначе присъствие отбелязаха журналисти от националните телевизии, онлайн медии, вестници и радиа. На протеста бяха дошли и от \"Прас прес\", както и активисти. Александър Пелев, който е бивш журналист, а сега адвокат, заяви пред \"Дневник\": \"Не е нужно да казваш, че си привърженик на свободата на словото, за да си тук. Това, което се случва, е абсурдно. Дано има повече журналисти, които да се включат, защото иначе силните на деня ще продължат да си правят, каквото си искат\", заяви Пелев. Според него ефект ще има, \"когато журналистите филтрират хората, които си позволяват своеволия в ефир и по време на интервюта, да бъдат включени в черен списък\". \"Дойдох да видя кои са свободните медии, защото досега не съм срещал такива\", заяви Красимир Димитров, който също беше дошъл на протест. Той се информира от националните телевизии основно. \"Важно е какво изразяват медиите и каква свобода искат те. Медийната ситуация е много лоша. И това се дължи на корупция\", заяви още той. Според председателя на Асоциацията на европейските журналисти Ирина Недева \"властимащите не могат да определят редакционно съдържание\". По думите й управляващите не могат да определят кои въпроси да бъдат задавани. В началото на акцията около протеста се появи малка група от момчета, които държаха плакати с искане за оставката на вицепремиера Валери Симеонов. До разпъването им обаче не се стигна. Имаше и друга малка група от младежи, които наблюдаваха акцията от тротоара пред Министерския съвет. Докато траеше протестът,  депутатите гласуваха оставката на Антон Тодоров.", "date": "2017.10.11", "title": "Протест \"Медийното мълчание обслужва задкулисието\" събра журналисти и граждани (видео)"}
{"url": "http://www.dnevnik.bg/morski/2017/10/11/3057636_varna_poluchi_85_mln_lv_za_mashtabni_ulichni_remonti/", "text": "Правителството отпусна днес 85 млн. лв. за улични ремонти във Варна, съобщи правителствената пресслужба. Част от парите се предоставят за изграждане на бул. \"Васил Левски\" в участъка от ул. \"Подвис\" до ул. \"Девня\". Финансирането е и за изграждане на пробив на бул. \"Сливница\" от бул. \"Ян Хунияди\" до бул. \"Атанас Москов\". Очаква се с двата проекта да се разрешат  проблемите с трафика на града  като потокът от автомобили, навлизащ от магистрала \"Хемус\" на път за курортите, ще бъде отклонен извън центъра. При посещение във Варна през август  премиерът Бойко Борисов се ангажира  държавата да помогне на града да реши проблема като посочи, че парите ще дойдат и от бюджета и от Европейската инвестиционна банка. ", "date": "2017.10.11", "title": "Варна получи 85 млн. лв. за мащабни улични ремонти"}
{"url": "http://www.dnevnik.bg/skorost/2017/10/11/3057632_pravitelstvoto_shte_otpusne_nad_158_mln_lv_za/", "text": "Правителството взе решение да отпусне от държавния бюджет до 158.292 млн. лв. за модернизация на пътя от Калотина до Софийския околовръстен път. Предвижда се проектът да бъде изпълнен със средства по Механизма за свързване на Европа и от държавния бюджет. Планираната обща стойност е 177 милиона лева, като евросредствата са 47.374 млн. лв. За момента министрите решиха само да поемат ангажимент за осигуряване на останалите средства, като не се посочва кога ще бъдат отпуснати те. Парите са за разширение на пътя от Граничния контролно-пропускателен пункт \"Калотина\" до пътен възел \"Драгоман\". Отсечката е с обща дължина 14.5 км, като се предвижда строителство на автомагистрала с габарит 25.5 м, както и множество съоръжения - мостове, надлези, подлези, пътни възли и тунели за преминаване на едри бозайници. Обществената поръчка за избор на изпълнител беше обявена от Агенция \"Пътна инфраструктура\" миналия месец, като оферти се подават до 13 ноември. Срокът за изпълнение е 852 календарни дни след възлагане на договора. Тепърва се прави проект за втората част на магистралата От АПИ обявиха и обществена поръчка за изготвянето на технически проект и строителство за отсечката между Драгоман и Сливница. И в този участък ще бъде направено разширение до габарит 27 м, като пътят ще стане четирилентов. Срокът за изпълнение на поръчката е 910 календарни дни. Кандидатите могат да подават офертите си до 16 ноември т. г. В момента от околовръстния път до Сливница има по две ленти за всяка посока, а след това остава по една. През август беше съобщено, че  китайски инвеститори имат интерес  да финансират изграждането на пътя. Пътят между ГКПП \"Калотина\" и околовръстното на София е част от основната трансевропейска транспортна мрежа и осигурява връзка към трансевропейски коридор \"Ориент/Източносредиземноморски\". Трасето е част от направлението Лондон – Будапеща – Белград – Ниш – София – Пловдив – Истанбул – Калкута, което е най-краткият път, свързващ Западна Европа с Близкия и Средния изток. Модернизацията на пътния участък ще подобри трансграничната връзка между България и Сърбия, ще помогне за постигане в голяма степен на завършеност на магистралната мрежа по направлението запад – изток на българска територия, ще се намали времето за пътуване и ще се осигурят комфортни и безопасни условия за движение, се посочва в мотивите за решението. До края на 2017 година се очаква Сърбия да е готова с магистралата от Ниш до Калотина, както и с магистралния участък към границата с Хърватия. Това, както и последващото пускане на разширения път в българския участък, ще доведе до сериозно намаляване на времето за пътуване. Построяване на аутобана Калотина – София наред със завършването на магистралния пръстен на страната чрез ускорено доизграждане на \"Хемус\" и \"Струма\" (от Благоевград до Сандански) е сред  акцентите в секция \"Транспорт\"  на четиригодишната управленска програма на правителството на ГЕРБ и \"Обединени патриоти\".", "date": "2017.10.11", "title": "Правителството ще отпусне над 158 млн. лв. за разширение на пътя Калотина - София"}
{"url": "http://www.dnevnik.bg/bulgaria/2017/10/11/3057645_svetovnata_banka_shte_konsultira_agenciiata_po/", "text": "На днешното си редовно заседание кабинетът одобри проект на споразумение, според който Световната банка ще консултира Агенцията по обществени поръчки (АОП). Услугите на банковата институция ще са насочени към преглед и оценка на актуалното състояние на системата на обществените поръчки в България. Функциите на Комисията за защита на конкуренцията, Върховния административен съд, Сметната палата и Агенцията за държавна финансова инспекция също ще бъдат обхванати от проверката на МБВР. Ще бъдат изследвани и обменът на информация, координацията и съгласуваността на действията на органите за предварителен и за последващ контрол. Парламентът раздели в три категории предвидените дейности. В първата от тях ще бъде извършен анализ на капацитета на АОП за ефективно и ефикасно изпълнение на възложените задачи. Ще бъдат разгледани още функционалната организация, бизнес процесите, системите и ресурсната обезпеченост на агенцията. Особено внимание ще бъде отделено на функцията на АОП, свързана с извършване на различни видове предварителен контрол. С цел установяване на ефективността на системата за възлагане на обществени поръчки вторият компонент включва количествен и качествен анализ на наличните данни за процедурите за обществени поръчки и сключените договори. В изготвената оценка ще бъде включена също така и ролята на управляващи, сертифициращи и одитиращи органи в контекста на финансовите корекции, произтичащи от несъответствия при обществените поръчки. От направените констатации експертите на банката ще изготвят три доклада, съдържащи конкретни краткосрочни и дългосрочни препоръки за подобрение, а също така план за изпълнение. Дейността им ще бъде финансирана по оперативна програма \"Добро управление\".", "date": "2017.10.11", "title": "Световната банка ще консултира Агенцията по обществените поръчки"}
{"url": "http://www.dnevnik.bg/biznes/2017/10/11/3057638_raifaizenbank_ochakva_rustut_na_ikonomikata_da_e_4_za/", "text": "Експертите на Райфайзенбанк (България) очакват икономиката на България да завърши 2017 г. с ръст от 4%, за който ще допринесат не само потреблението на домакинствата, но и брутното образуване на основен капитал, стимулирани от по-ниските лихви по депозити и кредити. Нетният експорт ще остане положителен, но с по-слабо влияние, смята икономическият анализатор на банката Емил Калчев. Анализаторите на банката отчитат, че през второто тримесечие на 2017 г. БВП се увеличи в реално изражение с 4.2% на годишна база. От компонентите на БВП крайното потребление нарасна с 4.1%, реално на годишна база, а бруто капиталообразуването с 2.4% през тримесечието. От своя страна износът на стоки и услуги се увеличи с 6.3%, а вносът - с 5.7%. От страна на предлагането и през второто тримесечие най-солиден принос за растежа на БВП имаше секторът на услугите (2.3 пр.п.), следван от индустрията (1.2 пр.п.) и селското стопанство (0.1 пр.п.). Очаквано в сектора на услугите водещ принос имаха операциите с недвижими имоти (0.7 пр.п.), финансовите и застрахователните дейности (0.4 пр.п.) и търговията и ремонтът на автомобили, хотелиерството и ресторантьорството (0.4 пр.п.), анализират от банката. \"Картината на приносите на отделните групи услуги отразява случилото се в този сектор през второто тримесечие на годината – по-активни покупки на недвижими имоти и автомобили поради ниските лихви по депозитите и кредитите на фона на растящи работни заплати. Съответно на това развитие се наблюдаваше и ръст на кредитирането и финансовите дейности\", посочва Калчев, цитиран в анализа на финансовата институция. Паричната статистика на БНБ отново отчeтe ръст на кредитите към бизнеса и домакинствата с общо 3.8% на годишна база към юли, което представлява растеж за десети пореден месец. В рамките на тази тенденция това бе третият най-висок ръст (4.3% за май и 4.0% за април 2017 г.). При кредитите към нефинансовите предприятия годишният ръст беше 2.8%, докато кредитите към домакинствата повишиха равнището си от юли миналата година с 5.5%.", "date": "2017.10.11", "title": "Райфайзенбанк очаква ръстът на икономиката да е 4% за 2017 г."}
{"url": "http://www.dnevnik.bg/bulgaria/2017/10/11/3057637_prokuraturata_otkaza_na_valeri_simeonov_da_razsledva/", "text": "Софийската градска прокуратура няма да образува досъдебно производство по сигнал на вицепремиера Валери Симеонов срещу депутата от БСП Елена Йончева за издаване на държавна тайна Сигналът  на Симеонов беше за интервю на Йончева пред Би Ти Ви от юни, в което тя показа снимки на оградата по границата, които според вицепремиера поставяли под риск националната сигурност на страната и давали насока на имигрантския поток. Освен това той цитира друго нейно интервю пред \"Нова телевизия\", в което тя обяснява, че голяма част от оградата била едноредова, а трябвало да е двуредова. Тогава депутатите от БСП реагираха с внасяне на сигнал  за нарушения при строежа на възпрепятстващото съоръжение. Градската прокуратура е възложила извършване на проверка на ДАНС за това нарушени ли са разпоредбите на законодателството с разпространяването на информация, която е поверена или достъпна по служба и от която могат да последват значителни вреди за държавата, в т.ч. риск за националната сигурност на страната. Снети са писмени обяснения от множество лица, изискана е информация от ГД \"Гранична полиция\", Министерския съвет, Държавната комисия по сигурност на информацията и други, уточняват от държавното обвинение. Прокуратура стига до извод, че Йончева не е извършила престъпление, а разпространената от нея информация е публично достъпна и се основава на отговора на служебния министър на вътрешните работи Пламен Узунов при проведеното през май месец заседание на Народното събрание. \"Информацията за оградата и прилежаща инфраструктура по българско-турската граница не представлява класифицирана информация. Не е класифицирана и информацията относно проектирането (извършено от публична фирма), заготовката на материалите (също от публични фирми) и последващото изграждане на аналогично ИВС от Българската армия през 2014 г. в района от Гранична пирамида (ГП) 206 до ГП 268 по същата граница\", пишат от Софийската градска прокуратура. Информацията, изнесена от Елена Йончева, по съдържанието си не би могло да се определи като информация, представляваща държавна тайна, поради което не е извършила престъпление по чл. 357 НК (разгласяване на държавна тайна) и чл.284 НК (съобщаване на поверена информация във вреда на държавата).", "date": "2017.10.11", "title": "Прокуратурата отказа на Валери Симеонов да разследва Елена Йончева"}
{"url": "http://www.dnevnik.bg/bulgaria/2017/10/11/3057666_naredba_shte_namali_bjurokraciiata_v_obuchavaneto_na/", "text": "Правителството днес прие нова наредба, с която се определя  държавния образователен стандарт за приобщаващото образование . Според вносителите от Министерството на образованието акцент при приобщаващото образование е поставен върху директната работа с децата и учениците  за сметка на намаляването на административните задължения . В документа е предвидено административната работа на учителите да се намали 10 пъти, като се очаква в училище с 15 деца, нуждаещи се от допълнителна подкрепа за личностно развитие, изготвяните писмени документи да бъдат сведени до около 45 годишно. С новата наредба се увеличават възможностите за допълнително обучение по учебен предмет и за консултации на децата и учениците. За децата на възраст от 3 до 3 години и половина е предвидено при постъпване в детска градина да бъде извършвана оценка на риска от обучителни затруднения. С разрешение от родител ще се прилага скрининг тест, разработен от учени и експерти и съобразен с възрастта на децата. Предвидено е децата с изявени дарби да получават допълнителна подкрепа. Документът въвежда процедура за насочване на ученици със специални образователни потребности след 7 и 10 клас за продължаване на образованието в профили и в специалности от професии. Наредба дава възможности центровете за специална образователна подкрепа да бъдат подкрепяща образователна институция за тези деца и ученици със специални потребности, които не могат напълно да бъдат обхванати в образователния процес в детските градини и училищата.", "date": "2017.10.11", "title": "Наредба ще намали бюрокрацията в обучаването на деца със специални потребности"}
{"url": "http://www.dnevnik.bg/zelen/2017/10/11/3057667_kabinetut_reglamentira_deinostta_na_raboteshtite_s/", "text": "Парламентът реши на днешното си редовно заседание да отмени старата наредба за реда и начина за обучение и издаване на документи за хора, които извършват дейности с оборудване, съдържащо флуорсъдържащи парникови газове. Отмененият нормативен документ е заменен от действаща наредба, която регламентира дейностите. С решението на кабинета се актуализира и образецът на заявление за лица, които ще употребяват бои, лакове и авторепаратурни продукти за възстановяване и поддръжка на обекти (сгради или стари превозни средства) със статут на културни ценности. От правителството подчертават, че по този начин се покриват част от изискванията на директива на Европейския парламент за намаляване на националните емисии на някои атмосферни замърсители. С промените в нормативната уредба се създават и предпоставки за по-голяма прозрачност, съгласуваност, сравнимост, пълнота и точност на националните инвентаризации и прогнози на емисиите на вредни вещества в атмосферата, между които са серен диоксид, азотни оксиди, неметанови летливи органични съединения, амоняк и фини прахови частици. Тези инвентаризации са един от инструментите, които се използват за оценка и управление на замърсяването на въздуха.", "date": "2017.10.11", "title": "Кабинетът регламентира дейността на работещите с флуорсъдържащи продукти"}
{"url": "http://www.dnevnik.bg/biznes/2017/10/11/3057669_bezsmislena_deklaraciia_podavana_ot_160_hil_firmi/", "text": "Държавата се отказа да бъде уведомявана от работодателите за това, че условията за труд във фирмите им не са се променили. Днес Министерският съвет одобри такава промяна в Закона за здравословни и безопасни условия на труд. Ако Народното събрание я приеме, работодателите, в чиито предприятия през предходната година не е имало промяна в условията на труд, ще бъдат освободени от задължението да подават писмено уведомление до териториалната дирекция \"Инспекция по труда\", с което да удостоверяват този факт. Според сегашните текстове в закона всяка година до 30 април работодателите трябва да подават писмено уведомление, че през предходната година не е имало промени, свързани с адреса на предприятието, вида и характера на производствената му дейност, броя на работниците, условията на труд, рисковите фактори и мерките, които гарантират недопускането на аварии и злополуки. Уведомленията не съдържат данни, които биха подпомогнали контролната дейност, а само потвърждават липсата на промяна на вече декларирана информация. Подаването на документите е необоснована административна тежест за работодателите. С промяната около 160 000 фирми ще бъдат освободени от това задължение. С други промени в закона се създава законово основание Службите по трудова медицина да извършват своята дейност по стандарти, утвърдени от министъра на здравеопазването и министъра на труда и социалната политика. Целта е да се подобри качеството и контрола върху дейността им. Предлага се Националният съвет по условия на труд да изпълнява функциите на Националния съвет за инспектиране на труда. По този начин се премахва дублирането на функциите на двата съвета и се създават условия за ефективен социален диалог на национално равнище в областта на безопасността и здравето при работа, се казва в съобщението.", "date": "2017.10.11", "title": "Безсмислена декларация, подавана от 160 хил. фирми годишно, е на път да отпадне"}
{"url": "http://www.dnevnik.bg/sviat/2017/10/11/3057664_ispanskiiat_premier_kataluncite_da_kajat_obiavili_li/", "text": "Днес ще запитаме формално каталунското правителство дали е обявило независимост или не, заяви премиерът Мариано Рахой на брифинг по повод кризата с Каталуня. Това е първото нещо, което трябва да се направи, преди всички други мерки, предвидени от чл. 155 от конституцията. Това е членът, който позволява на Мадрид да отнеме властта на регионалните институции - на практика формалното уточняване на положението на Каталуня е първата стъпка към активирането му. Вчера лидерът на Каталуня  Карлес Пучдемон заяви , че има мандат да обяви независимост, но засега отлага влизането в сила на  подписаната от кабинета декларация . Тя трябва да бъде одобрена и от парламента, но той призова депутатите да отложат това засега, за да дадат шанс на  диалога с Мадрид . В отговор Испания окачестви  провъзгласяването на независимост  като недопустимо и основано на един  недействителен референдум . Испанският министър на външните работи Алфонсо Дастис нарече вчерашната реч \"номер\", но заяви, че има пространство за преговори в рамките на испанската конституция, предаде \"Ройтерс\". \"Нито господин Пучдемон, нито който и да е друг може да налага посредничество, без да се върне към законността и демокрацията. Диалогът между демократите се провежда в рамките на закона\", реагира вицепремиерът Сорая Саенс де Сантамария.", "date": "2017.10.11", "title": "Испанският премиер: Каталунците да кажат обявили ли са независимост или не"}
{"url": "http://www.dnevnik.bg/biznes/2017/10/11/3057681_ministrite_odobriha_proekt_na_nov_zakon_za_pazarite_na/", "text": "Министерският съвет одобри проект на нов Закон за пазарите на финансови инструменти (ЗПФИ), съобщи правителствената пресслужба. С него в българското законодателство се въвеждат изискванията на една европейска директива и три регламента, а целта е увеличаване прозрачността на пазарите на финансови инструменти, по-добра защита на инвеститорите, укрепване на доверието и недопускане на нерегламентирана търговия с финансови инструменти.", "date": "2017.10.11", "title": "Министрите одобриха проект на нов закон за пазарите на финансови инструменти"}
{"url": "http://www.dnevnik.bg/biznes/turizam/2017/10/11/3057695_pravitelstvoto_tursi_koncesioneri_na_plajove_v_nesebur/", "text": "Правителството открива процедури за търсене на концесионери на плажовете \"Несебър–юг\", \"Слънчев бряг-север\", \"Росенец-север\" и \"Свети Влас-болницата\", съобщиха от пресслужбата на Министерския съвет. Концесионерите ще бъдат определени след конкурс, организиран от министъра на туризма и проведен от комисия, назначена от премиера. Целта е да се осигури водно спасяване, обезпечаване на прилежащата акватория, здравното и медицинското обслужване и санитарно-хигиенното поддържане на плажовете. Срокът на концесиите ще бъде 15 години. Минималното годишно концесионно заплащане за плажа в Несебър е 247 497, за този в Слънчев бряг–север 1 375 662 лв. без ДДС, за ивицата в Росенец 8975 лв. и за Св. Влас 54 006 лв. без ДДС. Размерът на заплащането е определен съгласно приета от Министерския съвет методика за определяне минималния размер на концесионното плащане за морски плажове. Плажът \"Росенец-север\" се намира непосредствено до т.нар.  морски сарай  на почетния председател на ДПС Ахмед Доган. През пролетта беше обявена процедура за избор на концесионер, но и двете фирми, проявили интерес, се отказаха. През лятото се състоя втора процедура, като концесионната такса от 48 000 лева беше намалена на 11 553 лева. Плажната ивица в района е с дължина само 370 метра и вероятно това е причината да няма интерес. Критериите за формиране на комплексната оценка са съобразени с решение на правителството от 2016 г. за утвърждаване на минимални критерии при провеждане на конкурс за определяне на концесионер на морски плаж.", "date": "2017.10.11", "title": "Правителството търси концесионери на плажове в Несебър, Слънчев бряг, Росенец и Свети Влас"}
{"url": "http://www.dnevnik.bg/analizi/2017/10/11/3057635_zapadnite_balkani_prioritet_ili_paravan_na/", "text": "В последните месеци донякъде изненадващо се откроява един натрапчив лайтмотив в изказванията на българските политици за председателството на Съвета на ЕС, което страната ни поема от януари 2018 г. – този за евроинтеграцията на Западните Балкани. Независимо дали говори Екатерина Захариева пред западнобалкански лидер, президентът Радев пред Еманюел Макрон или пред Антониу Гутериш, или  Лиляна Павлова  пред местната публика, посланието е отчетливо – България ще работи усилено по време на своето първо председателство, за да катализира приобщаването на западнобалканските държави към ЕС. В този текст подхождам аналитично към въпроса, като първо щриховам местния и европейския контекст на процеса; след това очертавам какво (не) може да направи България като председател на съвета; в заключение посочвам два възможни сценария на развитие. След предоставянето на далечна перспектива за членство в ЕС на страните от Западните Балкани през 2000 г. процесът тече с различна динамика за всяка държава – Хърватия се присъедини през 2013 г., а Босна и Херцеговина например все още няма статут на кандидат. Поредицата кризи вътре в самия ЕС в началото на десетилетието изместиха разширяването от списъка с приоритетни политики на съюза, а при встъпването си в длъжност настоящият председател на ЕК Жан-Клод Юнкер обяви, че до края на мандата му през 2019 г. ЕС няма да приема нови членове. Западнобалканските лидери с присъщите си авторитарни тенденции се възползваха от ситуацията, като прекратиха усилията за демократични реформи, изграждайки това, което анализатори определят като \"стабилокрации\". Накратко, това са режими, които черпят легитимност и подкрепа от външни фактори с обещанието за вътрешна стабилност, докато се отдалечават от демократичните стандарти на ЕС и съответно преграждат пътя на страните си към членство. По абсурден начин това се оказва в интерес на елитите на тези държави, които биха желали съчетанието от предприсъединителна помощ и неоспорвана власт да продължи в един дълголетен евроинтеграционен процес. Днес пропукванията се виждат с просто око. Гражданите на тези държави са все по-неудовлетворени от средата (както ясно показва  Balkan Barometer 2016 ), като периодичните улични протести от Тирана до Белград са недвусмислен израз за това. Друг такъв е и фактът, че голяма част от населението на тези страни живее в чужбина, като тенденцията е най-осезаема в Албания и Босна и Херцеговина – 44%. Това не е изненада предвид незавидните икономически показатели (БВП на Сърбия на глава от населението например е едва 73% от този на България при годишен ръст от 1%). Освен това други играчи на международната сцена също се борят за влияние в региона. Кремъл цели да препятства членството на страните в НАТО и ЕС, подкрепяйки всяка реакционна политическа сила без идеологически предразсъдък, независимо дали това са националистите ВМРО-ДПМНЕ на Никола Груевски в Македония или социалдемократите СНСД на Милорад Додик в Босна и Херцеговина. Турция на Ердоган укрепва позициите си сред мюсюлманското население, но най-притеснително е нарастващото влияние на силно консервативното движение в сунитския ислям  , достигащо от Арабския полуостров чрез саудитски проводници, като обхватът му вече не се ограничава само в Босна и Херцеговина. Според доклад на Балканската мрежа за разследваща журналистика BIRN от 2016 г. стотици мюсюлмани от всички западнобалкански държави са се радикализирали, присъединявайки се към редиците на ИДИЛ в Сирия и Ирак. Тези фактори наред с мигрантската криза от 2015 г., в която маршрутът през Западните Балкани се оказа ключов, дават ясен сигнал, че застоят в евроинтеграцията на страните е съществен риск за сигурността на самия ЕС. В този контекст Германия, традиционно един от привържениците на разширяването, зае лидерска позиция, предприемайки дипломатическа инициатива за преодоляване на трудностите в евроинтеграцията на Западните Балкани, наречена Берлински процес. България за разлика от Хърватия и Словения не участва в нея. Потенциално по-важeн обаче е анонсът от юни т.г. за своеобразен инвестиционен \"план Маршал за Балканите\", засега наречен \"Берлин плюс\". Макар да не са известни конкретните му параметри, вероятно скоро след съставянето на нова управленска коалиция в Германия процесът ще се задвижи. Съдейки по външните белези, явно в Берлин надделява възгледът, че застоят в евроинтеграцията на западнобалканските държави и съпътстващата го нестабилност биха били по-скъпи от мащабна инвестиция в съживяването на икономиките в региона. Подобна рационална сметка бе обосновка и на присъединяването на България и Румъния, макар през миналото десетилетие да изоставаха значително от останалите страни от Централна и Източна Европа. Разбира се, разширяване дори със сегашните първенци Черна гора и Сърбия скоро надали ще има, но завъртане на зъбците на   на разширяване е силно вероятно. Междувременно България е затруднена в подготовката за първото си председателство на съвета поради редица разнообразни фактори: от независещи от нея обстоятелства (Брекзит, съкратил сроковете за подготовка с половин година), през предвидими вътрешни кризи (смяната на три правителства ведно с основни фигури, работещи по подготовката), та до откровено нелепо безразсъдство (съмнителни обществени поръчки, скандалите около НДК,  сайтът  с достолепен дизайн от миналото десетилетие). Обяснимо, обявяването на приоритетите на председателството се забави до юли, когато бяха сведени до \"трите К\" ( ) на \" консенсус, конкурентоспособност и кохезия \". Във всеки от тях според министър Павлова има по няколко направления (дигитален пазар, сигурност, черноморски регион), а когато разгънем изцяло това тристранно оригами, се оказва, че списъкът с приоритети е твърде дълъг, за да бъде списък именно с приоритети. В този контекст изглежда логично българското правителство на думи да възприеме една приоритетна област, в която има достатъчно индикации за задвижване в първата половина на 2018 г., за да създаде впечатлението, че страната ни е лидер и че председателството е било успешно. Настойчивото повторение на лайтмотива за Западните Балкани вероятно създава нереалистични очаквания относно ролята на председателството на съвета – впрочем още по-свита след Лисабонския договор – за политиката на разширяване. Откроявам три основни направления, в които България ще може да влияе на процеса в първата половина на 2018 г. Преди всичко България, охотно или не, ще бъде   и като такъв ще може да държи въпроса в дневния ред на ЕС – както на институционално равнище, така и в публичното пространство. Тя ще може и да лансира законодателни инициативи, свързани с процеса на разширяване, като например намаляването на таксите за роуминг между ЕС и Западните Балкани. Подобни малки стъпки могат да се окажат и най-съществения принос на българското председателство. Второ, България ще изпълнява функцията на   в съвета, а вероятно и при уреждането на спорове между кандидатите. Прокарването на евроинтеграционната линия ще бъде значително предизвикателство за българската дипломация при вероятните неразбирателства между страните членки и/или кандидатите. И трето, България ще бъде   на съвета при отношенията с кандидатите, изразявайки общите позиции на държавите членки. Тази роля е важна и при потенциалните кризисни ситуации, които често насищат региона. Не подценявам тези правомощия, но те могат да имат единствено   влияние върху процеса на разширяване. Към това добавям и факта, че важните решения за политиката на разширяване се вземат с единодушие от всички членове на ЕС, т.е. всяка държава има право на вето; а председателството трае шест месеца. Добра новина е, че за Австрия, която поема щафетата през юли 2018, приобщаването на Западните Балкани е от стратегически интерес и съответно може да се очаква приемственост. При все това България може и извън функциите си на ротационен председател на съвета да работи за приобщаването на региона към ЕС и ефективно да влияе върху процеса. Преди всичко евроинтеграцията на Западните Балкани трябва да бъде осъзната като дългосрочен външнополитически приоритет, а не само шестмесечен дискурс по време на председателството. В този ред на мисли подписването на Договора за приятелство, добросъседство и сътрудничество с Македония определено е голяма крачка напред спрямо конфронтационната линия със западните съседи, която бе лансирана от външния министър Николай Младенов през 2012 г. Предстои обаче неговата ратификация от Народното събрание и сформирането на двустранна комисия, която да уреди спорните исторически въпроси. Невъздържани емоции в пленарната зала или неразумни историци в състава на комисията могат да сгромолясат досегашните усилия. Тлеещи двустранни въпроси със Сърбия също могат да се окажат високо препятствие, били те правата на българското малцинство или екстрадицията на един бивш банкер. В крайна сметка България трябва да повтори рационалната сметка на Германия и да осъзнае, че би спечелила много повече от евроинтеграцията на региона, отколкото от балкански номера на дребно. Второ, България трябва да насърчава икономическите връзки със западнобалканските държави. Разбира се, би било добре мащабни инфраструктурни начинания като вековния блян за железница до Скопие да се осъществят (по прецедента на втория мост на Дунав); но не по-малко важни са и икономическите връзки, които няма да стигнат до заглавна страница, да кажем, в областта на високите технологии. Бърза справка разкрива, че за 2016 г. стокообменът със съседна Сърбия например е едва 770 млн. евро (съпоставен с 960 млн. евро с Чехия, 1380 с Унгария и 3880 с Румъния). Същината на европейската интеграция все пак е в това да направи враждебността между членовете на ЕС не просто етически укорима, а икономически неизгодна. Трето, България може да предложи помощ и съвети във възприемането на нормите на ЕС в областите, в които самата тя го е извършила успешно. Не трябва да се отричат постиженията на България в предприсъединителния период в области като административен капацитет и околна среда; в обсега на мониторинга на ЕК обаче трябва да се концентрираме върху решаването на собствените си проблеми. Вероятно за мнозина тезата, че България може да помогне на западнобалканските държави в борбата с корупцията и организираната престъпност, звучи гротескно; ала за регионалния ъндърграунд вероятно е най-фина музика. Също така не трябва да забравяме, че нашият път към членство бе значително по-лек, тъй като за щастие в близкото минало не е трябвало да се изправим пред последиците от тежък военен конфликт. Динамиката на процеса на разширяване в крайна сметка зависи от договорката за бъдещето на съюза, която ще достигнат групите държави около Германия като традиционен поддръжник на разширяването и тези около Франция като негов скептик; както и от параметрите и приложението на плана \"Берлин плюс\". Откроявам два основни възможни разклона в развитието на процеса. В първия членовете на ЕС достигат консенсус за катализиране на процеса на разширяване. Планът \"Берлин плюс\", представен официално по време на българското председателство, е обвързан със строга и целенасочена условност, която да спомогне за   реформи, възприемащи нормите на ЕС, отразени и   чрез придвижването на страните през етапите към членство. Гражданите на западнобалканските държави възприемат ЕС като най-добрия възможен шанс за развитие на страните си, а махалото се залюлява на другата страна и авторитарните инстинкти на елитите са потиснати. Създава се позитивна конкуренция между кандидатите, като по-напредналите страни се присъединяват в рамките на 7-8 години. Във втория вариант консенсус има единствено за овладяване на ситуацията. Инвестициите не са обвързани с политически условия, а обещанията за реформи на западнобалканските лидери са просто мимикрия, която не заблуждава никого. По време на българското председателство все пак са направени няколко кухи формални стъпки – отворени са няколко преговорни глави със Сърбия, затворени са някои от по-маловажните с Черна гора, Босна и Херцеговина получава статут на кандидат – което кара българското правителство да си припише заслугите и да обяви първото председателство на страната за успех. След като траншът за крепене на стабилокрациите е изчерпан обаче, напрежението и несигурността нарастват, а регионът отново затъва в краен национализъм. Не би трябвало да има съмнение за кой от двата сценария е нужно България да положи всякакво усилие.", "date": "2017.10.11", "title": "Западните Балкани – приоритет или параван на председателството"}
{"url": "http://www.dnevnik.bg/bulgaria/2017/10/11/3057684_naprejenie_mejdu_slujitelite_i_rukovodstvoto_na/", "text": "\"Сопотенски в действие!!!\", пише над картинката на оплезена каменна скулптура, публикувана в личния профил на директора на болницата за спешна медицина \"Н. И. Пирогов\" Асен Балтов. В писмо до медиите, подписано от \"Лекарите и сестрите на \"Пирогов\", е споделена картинката и критики към директора за това, че обижда и гони служители, които са си позволили да изказват позиции срещу управленските му решения публично. Стоян Сопотенски, към когото е насочена \"обидата\", е зам.-директор на \"Пирогов\" и беше сред протестиращите пред болницата след  случая на уволнен екип от спешния кабинет 126, след като се разбра, че лекарите там са отказали да приемат пациент по спешност , който впоследствие почина.  Колеги на уволнените, включително и Сопотенски, излязоха на протест с обвинение към директора , че решението му за уволнения е прибързано. \"Директорът на УМБАЛСМ \"Пирогов\" проф. Асен Балтов започна да обижда лекари, които са протестирали против уволнението на колеги. В своя фейсбук профил той е публикувал каменна скулптура и е написал \"Сопотенски в действие\". Става въпрос за Стоян Сопотенски, зам.-директор на \"Пирогов\". Той беше един от протестиращите лекари. Недопустимо е по този начин да бъдат унижавани лекари и големи професионалисти в спешната помощ\", пише в писмото до медиите. В сигнала се изтъкват и качествата на д-р Сопотенски, който има специалности по обща и гръдна хирургия, както и магистратура по здравен мениджмънт. От 2007 г. е началник на Спешно приемно и консултативно отделение, заместник-директор по лечебната дейност от ноември 2012 г. и е заместник-председател на контролната комисия на Българския лекарски съюз, изтъкват недоволните служители. \"Не може протестиращите лекари да бъдат обиждани и гонени, след като изказват своята позиция публично. Това е недопустимо за демократична България, още повече за директор на най-добрата спешна помощ\", пишат служителите. Напрежение между тях и Балтов имаше също и покрай  прекратения договор на Милан Миланов , а след случая, който предизвика протести, беше разпространено анонимно писмо с обвинения, че директорът раздува администрацията и възнагражденията й без основание. Министърът на здравеопазването Николай Петров коментира, че анонимното писмо не е потвърдено и не са известни подобни проблеми в \"Пирогов\", а ако има - ще бъдат забелязани от контролните органи.", "date": "2017.10.11", "title": "Напрежение между служителите и ръководството на \"Пирогов\" заради \"обида\" във \"Фейсбук\""}
{"url": "http://www.dnevnik.bg/photos/2017/10/11/3057688_snimka_na_denia_princesata_v_ochakvane/", "text": "Херцогинята на Кеймбридж Катрин се появи на обществена проява за пръв път след обявяването на третата й бременност. Заедно със съпруга си британския принц Уилям тя присъства на церемония в Бъкингамския дворец по повод Световния ден на психичното здраве. Досега тя избягваше публичността заради пристъпи на сутрешно гадене.", "date": "2017.10.11", "title": "Снимка на деня: Принцесата в очакване"}
{"url": "http://www.dnevnik.bg/sport/2017/10/11/3057719_grigor_dimitrov_otnovo_shte_igrae_s_amerikanec_v/", "text": "Григор Димитров ще играе със Сам Куери в третия кръг на мастърса в Шанхай. За българския тенисист това ще е ново американско препятствие, след като по-рано  спечели драматично срещу Райън Харисън . Шестият в схемата на надпревара губеше с 3:6 точки в тайбрека на третия сет, но съумя да се спаси и с пет поредни точки стигна до победата. Куери се справи в два сета за 6:3, 7:6 (7) срещу сънародника си Франсис Тиафо. Поставеният под номер десет в надпреварата имаше нужда от по-малко от час и половина, като направи 24 аса. Димитров и Куери ще играят за трети път, като до момента българинът има пълна успеваемост. През 2013 г. той се наложи с 6:2, 6:3 на твърди кортове във Вашингтон, а две години по-късно направи обрат за 4:6, 6:3, 6:4 в турнира на трева в Куинс. При нов успех Димитров ще играе с победителя от мача между водача в световната ранглиста Рафаел Надал и Фабио Фонини. Двамата с Надал  се срещнаха в полуфинала в Пекин миналата седмица, като испанецът спечели .", "date": "2017.10.11", "title": "Григор Димитров отново ще играе с американец в Шанхай"}
{"url": "http://www.dnevnik.bg/biznes/2017/10/11/3057703_proverki_ne_ustanoviha_otkloneniia_v_obiaveniia_gramaj/", "text": "Държавната агенция за метрологичен и технически надзор не е установила отклонения от обявеното количество върху проверени от нея пакетирани продукти - сухи варива. Това съобщават от ведомството, след като са проверили такива продукти като превантивна мярка. Проверени са общо 2655 хил. броя опаковки продукти, взети на случаен принцип от общо наличните за продажба в търговските обекти. На извадков контрол са били подложени 318 партиди сухи варива, пуснати на пазара от 53 български производители. Инспекциите са били осъществени в 66 търговски обекти от различен мащаб в цялата страна – големи национални вериги, регионални вериги, супермаркети и малки квартални магазини за хранителни стоки. Те се извършват с цел проследяване на спазването на разпоредбите на Закона за измерванията и Наредбата за предварително опакованите количества продукти от лицата, които произвеждат (пакетират) и предлагат за продажба тези продукти.", "date": "2017.10.11", "title": "Проверки не установиха отклонения в обявения грамаж на пакетирани варива"}
{"url": "http://www.dnevnik.bg/bulgaria/2017/10/11/3057644_psihologut_margarita_bakracheva_vseki_moje_da_se/", "text": "Част от пострадалите от \"Александър Николов\" не искат да разказват публично за това, защото са и засрамени или ядосани, че са се доверили или че са подвели и свои реални приятели. Други, които не са потърпевши, но са имали съмнения, съжаляват, че не са намерили начин да ги споделят въпреки липсата на доказателства, трети са в позицията на \"знаехме си\". (Как работи схемата \"Александър Николов\" четете  тук .) \"Дневник\" се свърза с психолога доц. Маргарита Бакрачева с молба да прегледа  профила на \"Александър Николов\" във \"Фейсбук\"  - в частта, в която е публично достъпен, и да разкаже наблюденията си. Тя е специализирала в секцията \"Психология на личността\" в Института по психология при БАН; член е на Дружеството на психолозите и Съюза на учените в България, както и на Международната асоциация за психоаналитична аз-психология. Попитахме я да обясни защо наистина  хората са се подвели масово  и да ни даде съвети за какво да внимаваме в социалните мрежи, особено когато се съмняваме в автентичността на профилите. Ето нейния коментар: \"Александър\" не прилича на типичен фалшив профил  Фалшивите профили са много широко разпространени. Често се правят с цел следене на интимен партньор или безопасно скрито създаване на комуникации. Обикновено в такива профили отсъства лична информация или тя е оскъдна. В случая информацията е само за родния град и местоживеене. Вторият фактор, който разкрива фалшивите профили, е липсата на лични снимки. Най-малък процент от потребителите на социалните мрежи са т.нар. традиционалисти, които поддържат в кръга приятели единствено хора, които познават реално. Вероятно някои читатели, ако погледнат собствения си профил, ще установят, че имат \"общи\" приятели с въпросното лице.  Устроени сме така, че да довършваме образа, и когато информация липсва, ние несъзнателно я довършваме в цялостна картина. Активността в мрежата може да е висока като в случая, когато човек целенасочено използва профила с определена цел. В практиката си съм била свидетел на хора, формирали любовни чувства към виртуален образ, към когото подхождат с голяма степен на себеразкриване. Това, което в най-висока степен може да ни предпази, е  . Напоследък хората стават по-резервирани на базата на собствения си опит в разкриването и поддържането на комуникация. За съжаление всеки може да се подведе, било  , както сме свикнали да използваме мрежата. Защо се доверяваме В профила на \"Александър Николов\" това, което най-силно създава чувството за достоверност, е на първо място редовното поддържане на профила и емоционалния му тонус. Липсата на време е нещо, характерно за хората, които са ангажирани истински с делата си. Емоционалният тон на умората и здравословните проблеми като негативна информация, споделяни там, също допълват степента на доверие, която се развива. Обяснението е, че по принцип  . В съвременния свят, в който онлайн и офлайн комуникацията не могат да бъдат разграничени по никакъв начин, хората прекарват времето си в известна степен и чрез създаването и приемането на виртуални образи. Изследванията, които сме правили през последните години, разкриват една тенденция, която може да обясни случая – хората с готовност приемат покани, изпратени от непознати, независимо от пола, възрастта и предварително определените като \"привлекателни\" и \"непривлекателни\" лица. Това е едно от израженията на мястото на социалните мрежи в живота ни. Това трансформира и самата същност на социалните мрежи, доколкото преди време те бяха основно за поддържане на лични контакти, днес са основен информационен източник, който хората предпочитат, за да селектират информацията, която стига до тях, а това съответно повишава степента на доверие. Да не забравяме и колко голяма част от стоките и услугите, които си набавяме днес, са от интернет, което допълнително снижава степента на критичност. Динамиката на ежедневието, многото информация, липсата на време за проверяването и отсяването й наред с факта, че живеем паралелно на улицата и в мрежата, са причина хората да не разделят двата свята.", "date": "2017.10.11", "title": "Психологът Маргарита Бакрачева: Всеки може да се подведе от \"Александър Николов\""}
{"url": "http://www.dnevnik.bg/sport/2017/10/11/3057729_jujnoamerkanski_strasti_kak_mesi_i_arjentina/", "text": "\"Няма как световното първенство да остане без Меси, защото той е най-добрият футболист\", каза селекционерът на аржентинския национален отбор Хорхе Сампаоли след  победата с 3:1 срещу Еквадор като гост . И трите гола вкара Меси, а небесносините успяха да се класират директно за световното. В съблекалнята аржентинците отпразнуваха бурно измъкването от трудното положение. Преди мача те бяха изправени пред угрозата за втори път в историята да не се класират за световно. \"В един от последните ни разговори в съблекалнята се разбрахме да бъдем единни и да играем като отбор, за да си помогнем да се класираме. Меси свърши много работа в тази насока. Радвам се, че съм около него и този отбор в такива моменти\", каза Сампаоли. Меси заяви, че успехът е напълно заслужен. \"Важен ден за Аржентина. Този отбор напълно заслужи правото да играе на световното първенство в Русия. Важно беше да се обединим около общата цел и всички заедно, ръка за ръка, да я изпълним. Давам всичко от себе си във всеки мач. Такъв силен отбор като Аржентина нямаше как да не се класира\", каза Меси. По-късно Меси добави във \"Фейсбук\": \"Напред, Аржентина. Целта е изпълнена, ще се видим в Русия на световното първенство.\"", "date": "2017.10.11", "title": "Южноамеркански страсти: как Меси и Аржентина отпразнуваха класирането за Русия 2018 (видео)"}
{"url": "http://www.dnevnik.bg/bulgaria/2017/10/11/3057763_jurnalisti_ot_varna_postaviha_prazen_stol_i_pred/", "text": "С празен стол пред сградата на областната администрация днес петнадесет журналисти от Варна подкрепиха протеста в защита на свободата на медиите, организиран от Асоциацията на европейските журналисти – България, с призива \"Медийното мълчание обслужва задкулисието\" . Събитието във Варна се състоя успоредно с това  пред сградата на Министерския съвет в София . В днешния протест във Варна участваха единствено журналисти, работещи за национални и чуждестранни медии. До недоволството им се стигна, след като вече бившият депутат от ГЕРБ Антон Тодоров и вицепремиерът Валери Симеонов  отправиха в ефир заплахи към журналиста от \"Нова телевизия\" Виктор Николаев . \"Много силни думи употребявате, ще ви изядат хляба. Вече изядоха хляба на колежката Ви - и тя беше тръгнала малко в някаква посока, но нещо виждам, че липсва столчето й\", бяха думите на Тодоров, отправени към водещия на сутрешния блок на \"Нова телевизия\" Виктор Николаев. Заради тези думи, докато траеше протестът,  Народното събрание гласува оставката му . Скандалът ескалира и след като със съобщение, разпространено от Пресцентъра на Министерския съвет, Симеонов поиска от bTV, \"Нова телевизия\", БНТ и БНР извинение за начина, по който е било отразено поведението му. Съпредседателят на Патриотичния фронт дори постави ултиматум, според който извинението на националните медии трябваше да бъде обявено в срок от 24 часа.", "date": "2017.10.11", "title": "Журналисти от Варна поставиха празен стол и пред сградата на областната администрация в града"}
{"url": "http://www.dnevnik.bg/sport/2017/10/11/3057762_remontut_na_zimniia_dvorec_shte_zapochne_v_ponedelnik/", "text": "Ремонтът на Зимния дворец в София ще започне на 16 октомври, съобщи Министерството на младежта и спорта. Модернизацията на съоръжението ще струва 4 млн. лева без ДДС. От общата сума 3 млн. лева са по договор с гарантиран резултат (ЕСКО ДОГОВОР) за енергийна ефективност, а 1 млн. лева са отпуснати с 10-годишен кредит за строително-монтажни дейности. На 25 септември за изпълнител на обществената поръчка беше избран консорциум \"Зимен дворец 2017\" ДЗЗД, в който влизат \"Политрейд кънстръкшън\" ЕООД и \"Климатроник\" ЕООД. На 9 октомври изтече срокът за обжалването. От министерството изтъкват, че Зимният дворец \"не е бил обект на сериозна реконструкция от пускането му в експлоатация през 1983 г.\". Ремонтът включва въвеждане на енергоефективни мерки и строително-монтажни дейности по основната и тренировъчната зала на двореца. Целта е след ремонта разходите на електроенергия и топлоенергия да паднат с около 40%.  Графикът на работата е съгласуван с Българската федерация по кънки, а състезателите от националните отбори по фигурно пързаляне и шорттрек ще получат възможност да провеждат подготовка в съоръжението, допълват от министерството.  През 2016 г. министърът на спорта Красен Кралев обяви , че вместо планираните в миналото мащабни реконструкции ще се направи ремонт, за да бъде пригодено съоръжението за тренировъчен център. \"Тъй като не смятаме провеждането на международни състезания за приоритет на държавата, подготвяме ново задание за извършване на ремонт, който да приведе залата в готовност за провеждане на тренировки и състезания от държавния календар\", каза тогава министърът. По времето на кабинета \"Орешарски\" тогавашният спортен министър Мариана Георгиева се опита да прокара поръчка за реконструкцията на Зимния дворец за 50 милиона лева, а за изпълнител беше избран консорциум с водеща компания \"Главболгарстрой\". Поръчката беше спряна на финалния етап  от служебния спортен министър Евгения Раданова през 2014 г. Впоследствие екипът на Кралев довърши съдебната битка за отмяната й. През април 2015 г.  Върховният административен съд окончателно сложи край на сагата . След половин година забавяне и по-точно формулиране на заданието държавната компания \"Академика 2001\", която стопанисва обекта, пусна нова процедура за 35 милиона лева. Това беше сумата, отпусната за ремонт от правителството на Орешарски. Този път поръчката беше  отменена още на етап подаване на оферти  по изрично настояване на Бойко Борисов, след като премиерът бил информиран, че някои от неудобните в този момент фирми като \"Джи Пи груп\" и \"Водстрой 98\" са проявили интерес. Като мотив за прекратяването на поръчката \"Академика 2011\", чийто принципал е спортното министерство, обяви непредоставени документи за обследването за енергийна ефективност на залата, която се намира в Студентски град. Само месец по-късно  кабинетът прехвърли парите за Зимния дворец за реконструкция на зала \"Арена Бургас\" . Строител на залата в Бургас обаче е консорциум с участието на същата тази \"Водстрой 98\", свързвана с депутата Делян Пеевски.", "date": "2017.10.11", "title": "Ремонтът на Зимния дворец ще започне в понеделник"}
{"url": "http://www.dnevnik.bg/kultura/2017/10/11/3057730_spektakul_za_afrikanskata_legenda_fela_kuti_zakriva/", "text": "Танцов спектакъл за легендарния африкански музикант и активист Фела Кути ще закрие фестивала One Dance Week в неделя, 15 октомври, съобщават организаторите. \"Република Калакута\" е дело на хореографа от Буркина Фасо Серж Еме Кулибали и едно от 9-те представления от различни краища на света, гостували на юбилейното издание на танцовия форум от 22 септември досега. Ден преди това, на 14 септември, ще се играе белгийският спектакъл \"Майка\" на носителите на награда \"Оливие\" Peeping Tom. Нигериецът Фела Кути е икона на африканската музика и на опозицията срещу колониализма и различни потисническите режими. Създател на музикалния стил афробийт, албумът му \"Зомби\" от 1977 г. е разпознат като остра критика срещу военната хунта, чиято армия напада Кути и съратниците му, пребивайки над 60 души, включително възрастната му майка, която умира. В противоречивия си път на активист и дори политик (не е допуснат да се кандидатира за президент) той е арестуван над 200 пъти от различни правителства и се превръща в символ на свободата и културата на цяла Африка. Спектакълът \"Република Калакута\" е наречен на комуната, която Кути основава през 70-те години в Нигерия и която е нападната от нигерийската армия. Там се раждат най-известните му протестни песни, които ще озвучат представлението. То ще се играе на 15 ноември от 19.30 ч. в Дома на културата \"Борис Христов\". Също от 19.30 ч., но в събота вечер, ще се играе един от  големите акценти на фестивала  - спектакълът \"Майка\" на белгийския колектив Peeping Tom, носители на награди като британската \"Оливие\", холандския приз за съвременен танц и много други. ", "date": "2017.10.11", "title": "Спектакъл за африканската легенда Фела Кути закрива One Dance Week този уикенд"}
{"url": "http://www.dnevnik.bg/skorost/avtomobilna_industriia/2017/10/11/3057771_folksvagen_shte_investira_14_mlrd_evro_v_elektricheski/", "text": "Германският концерн \"Фолксваген\" планира да инвестира 1.4 млрд. евро в задвижвани от електричество автобуси, камиони и микробуси, както и в технологии за автономно придвижване за тях. \"Фолксваген трък енд бъс\" ще наблегне също на двигатели, използващи биодизел, природен газ, както и в хибридни задвижващи системи. Групата \"Фолксваген\" притежава марките за камиони и автобуси МАН и \"Сканиа\". Към днешна дата прогнозите са, че в сегмента на превозните средства за доставки към 2025 година делът на електрическите превозни средства ще е 5%. В същото време за електромобилите делът е 25 на сто. Основният недостатък на електрическите камиони и бусове е, че батериите в тях заемат твърде много място и прибавят излишно тегло, което прави използването им неефективно. Въпреки това от \"Даймлер\" вече обявиха планове за електрически автобуси и камиони. Дори от \"Тесла\" имат планове за компактен товарен автомобил на ток. От \"Фолксваген трък енд бъс\" обявиха още, че системите за автономно шофиране ще се фокусират върху превозните средства, които се използват в сравнително изолирана среда - летища, логистични центрове, складове, заводи, мини и т.н. Компанията има готовност да пусне първите подобни модели до две години. На фирмено събитие, което се проведе вчера в Дортмунд, беше обявено, че автономни камиони за нуждите на минната индустрия вече са подготвени за експедиция към купувач от САЩ.", "date": "2017.10.11", "title": "\"Фолксваген\" ще инвестира 1.4 млрд. евро в електрически и автономни камиони и автобуси"}
{"url": "http://www.dnevnik.bg/biznes/2017/10/11/3057767_direktorut_na_olaf_napuska_posta/", "text": "Джовани Кеслер е преназначен към италианската митническа служба, съобщи днес Европейската комисия. Досега Кеслер, който е италианец, бе генерален директор на Европейската служба за борба с измамите със средства от ЕС (ОЛАФ), съобщи БТА. В съобщението пише, че Кеслер е пренасочен \"в интерес на работата\". Временно ръководството на ОЛАФ ще бъде поето от британеца Николас Илет. Очаква се нов директор на ОЛАФ да бъде назначен в първите месеци на следващата година. Илет работи в ЕК от 2002 година, уточнява комисията. Той временно е ръководил европейската служба за борба с измамите през 2010 година. Миналата година ЕК лиши Кеслер от дипломатически имунитет, за да бъде разпитан от белгийското правосъдие по случая с оттеглянето на малтийския еврокомисар Джон Дали през 2012 година. Дали бе принуден да напусне комисията, след като бе обвинен от ОЛАФ в търговия с влияние в полза на тютюнопроизводители. Кеслер бе заподозрян, че е прибегнал до средства за уличаването на Дали, незаконни според белгийското законодателство.", "date": "2017.10.11", "title": "Директорът на ОЛАФ напуска поста"}
{"url": "http://www.dnevnik.bg/bulgaria/2017/10/11/3057776_cacheva_za_ninova_neobiasnimo_e_jurist_da_slaga_znak/", "text": "Министърът на правосъдието Цецка Цачева се оплака, че докладът й пред Консултативния съвет по национална сигурност е бил некоректно цитиран и отделни фрази, поставени извън контекста, са били свързани в едно изречение и така образували \"неистинско съждение\". Цачева направи коментар след правителственото заседание и очевидно визира изказването на лидера на БСП Корнелия Нинова, която вчера пред Би Ти Ви говори за консултативния съвет по национална сигурност и цитира доклад на Цачева, в който по думите й пишело, че \"невинаги корупцията е престъпление\". \"За мен е необяснимо юрист, бивш следовател, да поставя знак за равенство между понятието корупция и корупционни престъпления, които са само част от него\", отбеляза Цачева, цитирана от БТА. По думите й в доклада ставало дума за определяне на понятието корупция. \"Най-близо за целите на закона, внесен от Министерския съвет в парламента, сме ползвали дефиницията на \"Трансперънси интернешънъл\", заяви министърът. В доклада се казвало следното: \"За да е успешно противодействието на корупцията, е необходимо да се даде отговор на въпроса защо до този момент борбата с корупцията до голяма степен е неефективна. Този въпрос има повече от един от един отговор, но една от основните причини за несправяне с явлението е, че на практика липсва ясна дефиниция на понятието корупция\", цитира Цачева. По думите й проектът на ГЕРБ, който наскоро беше приет от правителството, прави крачка напред, като дава дефиниция за нуждите на закона. \"Корупционните престъпления са състави, част от Наказателния кодекс. Със заповед на главния прокурор от 2014 г. е въведен каталог на корупционните престъпления. Вярно е, че в нашето наказателно право има нужда от актуализация на тези престъпления и в момента в Министерството на правосъдието се работи по предложение за промени в Наказателния кодекс, където се предвижда различна формулировка на различните състави по отношение на активния и пасивния подкуп. За пример давам длъжностното присвояване да важи не само за длъжностни лица, но и за частния сектор, например банките\", обясни още Цачева. В парламента са внесени два законопроекта за борба с корупцията - единият на ГЕРБ, другият на БСП.", "date": "2017.10.11", "title": "Цачева за Нинова: Необяснимо е юрист да слага знак за равенство между корупция и корупционни престъпления"}
{"url": "http://www.dnevnik.bg/bulgaria/2017/10/11/3057731_ima_li_opasnost_ot_haos_v_sistemata_sled_otmianata_na/", "text": "Националната здравноосигурителна каса може да изпадне в безтегловност, след като Върховният административен съд отмени преди дни наредбата за основния пакет здравни услуги, които се покриват от публичния фонд. Отменената наредба №2 беше въведена от Петър Москов като част от плана услугите в здравеопазването да се поделят на основни и допълнителни, но както  повечето му нововъведения в законодателството  и това не издържа пред съда, а още след приемането на съответните промени в Закона за здравното осигуряване те бяха  обявени за противоконституционни . Това е и в основата на мотивите на ВАС сега - министърът не е имал право да одобри наредбата, щом Конституционният съд е взел решение срещу основния текст. Тричленен състав на ВАС обяви за нищожна наредбата, определяща основния пакет от здравни дейности, които са гарантирани от бюджета на здравната каса, но решението може да се обжалва на по-висока инстанция. Дотогава на практика това може да постави касата в правен вакуум, без да има нормативна рамка, по която да работи, но според организациите, които оспориха наредбата пред съда - напротив, сега системата ще може да работи по-добре, облягайки се на договорените дейности и стойности директно с лекарите. , коментират от Националното сдружение на частните болници и Центъра за защита правата в здравеопазването.  посочват още двете организации, които атакуваха решенията на Москов пред съда. Според тях няма да има проблем в дейността на здравната каса, предвид че има и действащ национален рамков договор с лекарския съюз, в който са разписани здравните услуги и цените им. Преговорите за новия НРД между лекарите и политическите партии вече започнаха, като лекарският съюз ще се бори тази година за увеличение на здравния бюджет с около 500 млн. лв.", "date": "2017.10.11", "title": "Има ли опасност от хаос в системата след отмяната на основната наредба за здравни услуги"}
{"url": "http://www.dnevnik.bg/photos/2017/10/11/3057634_fotogaleriia_mastilenite_belezi_na_voinata/", "text": "Група от израелци, пострадали физически и психически по време на престрелки, самоубийствени атентати и военни операции, получиха безплатни татуировки. Целта на идеята е те да получат подкрепа при възстановяването им от причинените рани.", "date": "2017.10.11", "title": "Фотогалерия: Мастилените белези на войната"}
{"url": "http://www.dnevnik.bg/bulgaria/2017/10/11/3057827_pravitelstvoto_dade_na_varna_85_mln_lv_za_da_zapochne/", "text": "На днешното си заседание кабинетът гласува решение за отпускането на 85 млн. лв. за предстоящата реконструкция на възловия бул. \"Васил Левски\" във Варна. Проектът е част от мащабна инвестиционна програма, която общината трябва да изпълни до 2020 г. Част от финансирането, отпуснато днес, ще трябва да покрие разходите по реконструкцията и ремонтните работи на пътната инфраструктура във Варна, чиято цел е извеждането на трафика от центъра на града към автомагистрала \"Хемус\". Общинската администрация вече качи на сайта си информация за предстоящото попадащи в трасето на предстоящата реконструкция на бул. \"Васил Левски\". Според публикуваната информация за тях Варна ще плати общо около 70 хил. лв., или по около 170 лв. на квадратен метър. Имотите, за които вече е в ход процедура по отчуждаване, са с площ от 140 до 200 кв.м. Общият брой на имотите, които предстои да бъдат отчуждени в хода на подготовката за изпълнението на инфраструктурни проекти в община Варна в следващите три години, е над 200. Заради предстоящите строителни работи общината е започнала и разчистване на терени, попадащи в ромското гето \"Максуда\". Според оповестена по-рано информация една от дейностите по разчистването е извозване на около 2 хил. т. битови отпадъци, трупани в продължение на десетки години в гетото. До този момент местната администрация не забелязваше проблема, включително и по време на две предизборни акции за премахване на незаконни постройки в махалата. Пак заради пътните строежи по проекта трябва да започне и разположени край бул. \"Васил Левски\". Собствениците и наемателите им обаче имаха само 6 дни, за да изнесат оборудването и стоките си от тях, както и да премахнат павилионите, след като от администрацията на районното кметство \"Приморски\" публикуваха уведомлението за това едва на 4 октомври т.г. Така от днес община Варна вече има право да премахне павилионите за сметка на собствениците, без да носи отговорност за имуществото им. След близо 20-годишен тежък застой, който превърна Морската столица в крайморска провинция, програмата звучи амбициозно. По време на едно от посещенията си във Варна през август т.г. премиерът Бойко Борисов и кметът на града Иван Портних обявиха, че сумата на предстоящите инвестиции за следващите две години е 128 млн. лв. Според двамата целта е Варна да модернизира инфраструктурата си, да подобри средата за правене на бизнес, да се превърне в дестинация за целогодишен туризъм и дори в \"град на знанието\".  Или, както Борисов го обобщи - да настигне Бургас . Обявената сума е - огромна по мащаб инвестиция за българска община, където капиталовите разходи обикновено не надминават 10%. Колко точно са парите, с които Варна ще разполага за модернизацията си, обаче така и не стана съвсем ясно. В отговор на въпроси, зададени от \"Капитал\" през август, общинската администрация съобщи, че въпросните 127.7 млн. лв. са  инвестиционната програма по оперативна програма \"Региони в растеж\" , към чието отпускане Борисов и правителството му нямат особен принос. От тях обаче сигурни са само 85 млн., които също трябва да бъдат инвестирани до 2022 г. В друг разговор от общината уточниха, че кметът на Варна Иван Портних е поискал още 126 млн. лв. от Борисов, а за пътни проекти и строителството на Математическата гимназия. В инвестиционната програма на общината идеята за превръщането на Варна в \"град на знанието\" е защитена с проекти на стойност 10 млн. лв. С тези пари са планирани строителството на нова сграда за Математическата гимназия и основен ремонт на френската. Районът в северната част на града, където ще съжителстват двете училища, е планиран като образователен кампус още през 70-те години на миналия век. На същото място тогава са построени Професионалната гимназия по химически технологии и Институтът за усъвършенстване на учители. Други над 16 млн. лв. от програма \"Региони в растеж\" са предназначени за ремонта на 7 училища, три детски градини и две професионални гимназии. които Варна очаква до 2020 г. По оперативна програма \"Околна среда\" с 33 млн. лв. трябва да бъдат покрити разходите по проекта за реконструкция, модернизация и разширение на пречиствателната станция в туристическия комплекс \"Златни пясъци\" и да бъде рехабилитирана канализационна мрежа в курортната зона \"Ален мак\".", "date": "2017.10.11", "title": "Правителството даде на Варна 85 млн. лв., за да започне догонването на Бургас"}
{"url": "http://www.dnevnik.bg/zdrave/2017/10/11/3057866_nov_zdraven_portal_za_sofiia_dava_vuzmojnost_za_onlain/", "text": "Столичната община пусна в интернет  нов здравен портал , в който е събрана актуална информация за всички общински лечебни заведения в София и специалистите, които работят в тях. Около 500 от специалистите са предоставили своите графици, така че през страницата пациентите могат да си запазят час онлайн. Останалите лекари са дали телефони за директна връзка. Платформата беше представена днес от зам.-кмета Дончо Барбалов, председателя на комисията по здравеопазване в Столичния общински съвет д-р Веселин Милев и инж. Детелин Кръстев, управител на Global System Solution. В портала има информация за близо 800 лекари от 35 специалности, които работят в 37 общински лечебни заведения – многопрофилни и специализирани болници, медицински и дентални центрове, болници за долекуване на територията на Столичната община. Освен да запишат час в страницата жителите на София ще могат да проверяват и резултатите от направени изследвания в конкретната болница или диагностично-консултативен център. Целта е да бъдат улеснени пациентите и лекарите, като се спестява чакането пред кабинетите, посочват от общината. В здравния портал има информация и карта с адреса на всяко лечебно заведение, посочени са и контактите им, както и кратка информация за всеки специалист. За да ползват услугите на портала, потребителите трябва да се регистрират. След това ще имат право да си направят до пет резервации за преглед. Ако се установи, че потребителят е злонамерен и умишлено заема часове, без да има нужда от тях, профилът му ще бъде блокиран. За пациентите под 18-годишна възраст е необходимо да се регистрира родител, от чието име да се записват часове. Търсачките в здравния портал са различни, така че има възможност да се правят различни видове справки: за конкретен специалист, по район или за дадено лечебно заведение.", "date": "2017.10.11", "title": "Нов здравен портал за София дава възможност за онлайн записване на час за преглед"}
{"url": "http://www.dnevnik.bg/sviat/2017/10/11/3057798_snimka_na_denia_putin_s_novoto_si_pale/", "text": "Пале от породата алабай получи руският президент Владимир Путин по време на посещението си в Туркменистан.", "date": "2017.10.11", "title": "Снимка на деня: Путин с новото си пале"}
{"url": "http://www.dnevnik.bg/ot_vas/novini_ot_vas/2017/10/11/3057250_bialata_kula/", "text": "Бялата кула е символът на Солун, построена е през XVI-ти век като фортификационно съоръжение.", "date": "2017.10.11", "title": "Бялата кула"}
{"url": "http://www.dnevnik.bg/skorost/avtomobilna_industriia/2017/10/11/3057953_euratek_otchete_44_000_prodadeni_shkodi_za_chetvurt_vek/", "text": "Официалният вносител на чешките автомобили \"Шкода\" вчера отбеляза 25 години работа на българския пазар. Това е една от компаниите с най-дълга история в бранша, като отстъпва единствено на вносителя на марките \"Форд\", \"Волво\", \"Ленд Роувър\" и \"Ягуар\" \"Мото-Пфое\". За четвърт век българско-чешката компания е продала 40 000 нови автомобила \"Шкода\". Най-търсеният модел в България е \"Октавия\", които последните две години е без конкуренция в сегмента си. Първите автомобили от Млада Болеслав пристигат в България през 20-те години на миналия век и са още с марката \"Лаурин&Клемент\". След известно прекъсване по време на Втората световна война от 1953 година колите \"Шкода\" започват да се продават в България от държавното предприятие за външна търговия \"Металимпорт\". През 70-те вноса се поема от дружеството \"Автоимпекс\", което започва и лицензно производство на камиони \"Шкода\" в завод Мадара в Шумен. След падането на социализма до 1991 година автомобилите \"Шкода\" не присъстват официално в България. През 1992 година се появява българско-чешкото дружетво \"Еуратек\", първият шоурум на което е на бул. \"Тотлебен\". Още първата година са продадени 450 коли. Първата изложбена зала на марката се ползва от дружеството и до днес, но през годините представителствата стават 14 в 13 града. Предстои откриването на нови центрове на \"Шкода\" в Русе и Плевен, както и трета локация в София. Традиционно \"Еуратек\" е в челната тройка по продажби на нови автомобили. \"Шкода\" е рекордьор по титли \"Автомобил на годината в България\". Отличията са шест, като те са присъдени от пишещите за автомобили журналисти на \"Октавия\" II (2005 г.), \"Руумстър\" (2007),  \"Супърб\" I (2009) , \"Йети\" (2010),  \"Октавия\" III  (2014) \" Фабия\" III  (2015) и  \"Супърб\" II (2017) . През 1999 \"Еуратек\" става първата компания, която прави едномарков рали шампионат в България. На отбелязването на юбилея снощи чешкият посланик Душан Щраух пожела след две години в България не само да се продават, но и да се произвеждат автомобилите \"Шкода\". Търговският директор в \"Шкода Ауто\" за Централна и Източна Европа Павел Шолц пък подчерта, че шоурумите на \"Еуратек\" са сред най-големите на \"Шкода\" в Европа. Той допълни, че през годините са се променяли клиентските предпочитания, но доброто партньорство между \"Шкода\" и \"Еуратек\" остава.", "date": "2017.10.11", "title": "\"Еуратек\" отчете 44 000 продадени шкоди за четвърт век"}
{"url": "http://www.dnevnik.bg/sviat/2017/10/11/3058066_snimka_na_denia_mujkata_mona_liza_izliza_na_turg_za/", "text": "Последното оцеляло живописно платно на Леонардо да Винчи, намиращо се в частни ръце, ще бъде предложено на аукцион на 15 ноември, съобщи \"Кристис\" (Christie's). Salvator Mundi (Спасителят на света) изобразява Исус Христос с кристално кълбо (символизиращо Вселената) и се предполага, че е нарисувана около 1500 година. От Леонардо са оцелели по-малко от 20 картини, за които е известно, и оценителите очакват наддаването за нея да достигне 100 милиона долара, но пазарът ще определи цената. Това би я направило едно от най-скъпите произведения, предлагани някога на аукцион. \"Това наистина е Светият Граал в преоткриването на изкуство\", коментира Алън Уинтърмют от \"Кристис\". Наричана още \"Мъжката Мона Лиза\", картината за пръв път се появява записана в частната колекция на крал Чарлз I през 1763г., но след това дълги години е смятана за изгубена или унищожена. Днес се оказва, че върху нея е рисувано и американец я купува през 1958г. от \"Сотбис\" (Sotheby's) за 45 паунда. Отново е продадена през 2005г. и новият собственик започва внимателна реставрация, разкрила след 6 години, че това е шедьовър на повече от 500 години. През 2011г. \"Спасителят на света\" бе изложена в Националната галерия в Лондон. Сега не се съобщава името на продавача - европейски частен колекционер. Това е първата преоткрита творба на Да Винчи от 1909г. насам.", "date": "2017.10.11", "title": "Снимка на деня: \"Мъжката Мона Лиза\" излиза на търг за $100 млн."}
{"url": "http://www.dnevnik.bg/sport/2017/10/11/3058074_visshata_liga_obsujda_vuvejdaneto_na_nov_chas_za/", "text": "Нетрадиционен час за начало на мачовете от Висшата лига в събота, обсъжда ръководството на лигата. Президентът Ричард Скъдамор иска последният мач за деня да започва в 19.45 ч. местно време (21.45 ч. българско – бел. ред.), а не както досега в 17.30 ч. Това обаче може да се промени най-рано през 2019 г., след като следващият договор за телевизионните права е за срока между 2019 и 2022 г. Наскоро елитните клубове се  срещнаха с ръководството на Висшата лига , като беше обсъдено ново предложение за разпределение на парите. Според новата идея на Скъдамор късни мачове ще има в събота, а в неделя няма да има подобен начален час на двубоите. Те ще бъдат концентрирани както и до момента в 13.30 и 16 ч. Подобен късен начален час на мачовете в Англия има единствено през делничните дни, когато хората традиционно са на работа. През уикендите Висшата лига прави срещите по-рано, за да улеснява пътуващите фенове. Евентуално въвеждане на вечерен час за срещите в събота обаче може да доведе до дублиране с шоупрограмите Strictly come dancing и X Factor, които се излъчват по BBC One и ITV. Скъдамор е обещал в първоначалните разговори, че дербитата няма да бъдат насрочвани в този часови пояс, за да се стига до отлив в рейтинга. В момента телевизиите, които излъчват срещите от Висшата лига – Sky Sports и BT Sport плащат по около 10.2 млн. паунда за всеки един двубой от шампионата. Те държат да има повече двубои по празниците, а не в делничните дни. Последното недоволство на клубовете и феновете е свързано с графика около празничната програма. Освен традиционния кръг на 26 декември \"Боксинг дей\", сега срещи ще има и на Бъдни вечер, който се пада в неделя. От Висшата лига трябва да обявят програмата за празниците на 19 октомври, но от сега вървят слухове, че ще има мач от 16 ч. местно време, което разгневи феновете. По всяка вероятност това ще бъде сблъсъка между \"Арсенал\" и  \"Ливърпул\"  на \"Емиратс\".", "date": "2017.10.11", "title": "Висшата лига обсъжда въвеждането на нов час за мачове в събота вечер"}
{"url": "http://www.dnevnik.bg/skorost/2017/10/11/3057939_nisan_gt-r_obikoli_silvurstoun_upravliavan_s_djoistik/", "text": "Нисан\" и \"Сони Юръп\" обединиха усилия и създадоха специална версия на спортния автомобил GT-R, управляван изцяло чрез дистанционен контролер за игрална конзола \"Плейстейшън\". \"Зад волана\" застана победителят в академията за развитие на пилоти на \"Нисан\" GT Academy и пилот на \"Низмо\" Ян Марденборо. За да има поглед върху пистата, той e управлявал колата от борда на хеликоптер. Автомобилът успя да достигне максимална скорост над 210 км/ч. Повод за интересния експеримент е лансирането в Европа на новото поколение на играта Gran Turismo Sport на 18 октомври и навършването на 20 години от участието на \"Нисан\" в състезателния симулатор Gran Turismo. Управляваният дистанционно GT-R е способен да развие максимална скорост от 315 км/ч. Автомобилът е подготвен във Великобритания от JLB Design Ltd., като е използван стандартен модел от 2011 година, задвижван от V6 двигател с мощност 542 к.с. В най-бързата обиколка на Марденборо (1:17,47 мин.) GT-R /C постигна средна скорост от 122 км/ч и достигна максимална скорост от 211 км/ч. Обиколката с дължина 2.6 км е част от реалното трасе на пистата, като с пилот зад волана тя е завъртяна със средна скорост от 134 км/ч. GT-R /C е бил оборудван с четири робота, които контролират волана, трансмисията, спирачките и газта. Шест компютъра, монтирани в багажника, актуализират подаваните команди със скорост 100 пъти в секунда. Непромененият контролер PS4 DualShock 4 е бил свързан с микрокомпютър, който интерпретира сигналите от джойстика и бутона и ги предава към бордовите системи на GT-R /C. Безжичното управление е с първичен обхват на действие от един километър.", "date": "2017.10.11", "title": "\"Нисан\" GT-R обиколи \"Силвърстоун\", управляван с джойстик за \"Плейстейшън\" (видео)"}
{"url": "http://www.dnevnik.bg/sport/2017/10/11/3058090_iordan_lechkov_na_vsiaka_cena_triabva_da_se_klasirame/", "text": "Вицепрезидентът на Българския футболен съюз (БФС) Йордан Лечков постави положителна оценка на националния отбор след края на световните квалификации. Бившият халф обясни след прибирането от  Люксембург , че е бил прав в началото на кампанията, че тимът няма шанс да се класира, но е видял подобрение при Петър Хубчев. \"Където ни е мястото, там ни е мястото. Футболът отдавна е изравнен с изключение на отбори като Франция, Испания, Германия, които са много класни. Това не ни топли, нямаме поредно класиране. Надявам се на по-благосклонен жребий за следващите квалификации\", каза Лечков пред \"Диема спорт\". Той постави и конкретна задача пред националния отбор за  Евро 2020 , което ще бъде едва второто в историята с 24 участника. \"Ще бъде желателно да се класираме за европейското, на всяка цена даже. Ако питате мен, с Петър Хубчев ще търсим това класиране. Има подобрение в организацията на играта, в желанието, което показват играчите, може да се надгражда\", каза още Лечков. Той обясни, че разговори с Хубчев тепърва предстоят, след като неговият договор изтича. Селекционерът не се прибра заедно с националния отбор, като отиде при семейството си в Германия. За пореден път Лечков обяви, че единственият кандидат за Конгреса на БФС е настоящия президент  Борислав Михайлов .", "date": "2017.10.11", "title": "Йордан Лечков: На всяка цена трябва да се класираме за Евро 2020"}
{"url": "http://www.dnevnik.bg/bulgaria/2017/10/11/3058092_arestuvan_e_policeiski_shef_v_podozrenie_za_telefonni/", "text": "Заместник-директорът на Трето районно управление в Пловдив Стоян Павлов е бил арестуван по подозрение, че е участвал в схема за телефонни измами. Това е потвърдил пред БНТ началникът на полицията в Пловдив, но отказал подробности, защото разследването продължава. Стоян Павлов е задържан от служители на Вътрешна сигурност след серия телефонни измами в Пловдив и региона, при които за десетина дни бяха измамени възрастни хора с хиляди левове. При акция на полицията наскоро бяха задържани 6 телефонни измамници, като двама от тях остават в ареста.", "date": "2017.10.11", "title": "Арестуван е полицейски шеф в подозрение за телефонни измами"}
{"url": "http://www.dnevnik.bg/bulgaria/2017/10/11/3058097_stranite_ot_zapadnite_balkani_rabotiat_za_otpadane_na/", "text": "По инициатива на българския еврокомисар Мария Габриел посланиците на шестта балкански страни са провели работна среща в Брюксел, на която са обсъдили възможността за създаване на пътна карта за отпадане на таксите за роуминг за страните от Западните Балкани. \"Сега е моментът. Това е възможност за Балканите, за Европейския съюз и за България, която ще поеме председателството на Съвета на ЕС през януари\", подчерта комисарят по цифрова икономика и общество Габриел, цитирана от пресцентъра на представителството на ЕК в България. Тя посочи, че цифровата интеграция на Западните Балкани е неин приоритет. На срещата е възникна и идеята в бъдеще европейската инициатива wifi4eu да обхване и балканските страни. Очакването на комисаря е първите хиляда ваучери по инициативата да бъдат предоставени в европейските държави след януари 2018 г. Целта е между 6 и 8 хиляди общини от целия ЕС да имат безплатен интернет достъп на обществени места като библиотеки, училища, болници. Разширяването на тази инициатива в посока Западните Балкани би била уникална възможност за всяка една от страните - около тази възможност са се обединили посланиците на Косово, Черна Гора, Босна и Херцеговина, Сърбия, Албания.", "date": "2017.10.11", "title": "Страните от Западните Балкани работят за отпадане на такса роуминг"}
{"url": "http://www.dnevnik.bg/sport/2017/10/11/3058098_mesut_iozil_vodi_pregovori_s_arsenal_za_nov_dogovor/", "text": "Халфът на \"Арсенал\" Месут Йозил вече води разговори с клуба за своя нов договор, твърди човек от екипа му. Доктор Екркут Согут, който е агент и част от екипа на плеймейкъра на \"артилеристите\". В последните седмици германският национал е свързван с  преминаване в \"Манчестър юнайтед\" , \"Интер\" или \"Байерн\" (Мюнхен), след като от следващото лято става свободен агент. Согут обаче смята, че Йозил има желание да остане във Висшата лига и определи разговорите с \"Арсенал\" като положителни. \"Нашите преговори с \"Арсенал\" продължават и мисля, че се движим по един много положителен път. Клубът има желание да задържи Месут, а той иска да играе още две или три години във Висшата лига\", каза Согут. Халфът премина на \"Емиратс\" през лятото на 2013 г. в рекордна сделка за клуба на стойност 42.5 млн. паунда. В последните месеци обаче Йозил се представя под очакваното ниво и на няколко пъти изрази раздразнението си от  критиките към себе си . Според английската преса обаче обрат може да има, най-вече заради финансовата страна на въпроса. \"Арсенал\" е готов да даде на Йозил 330 хил. паунда на седмица, а никой друг тим не е склонен да инвестира подобни средства за футболиста.", "date": "2017.10.11", "title": "Месут Йозил води преговори с \"Арсенал\" за нов договор, твърди агентът му"}
{"url": "http://www.dnevnik.bg/bulgaria/2017/10/11/3058099_pensioneri_sa_poluchili_po-niski_pensii_zaradi_problem/", "text": "Пенсионери са получили по-ниска индексация на пенсиите си от 2.4 процента, която е в сила от 1 юли. Това съобщи социалният министър Бисер Петков, цитиран от БНР, като уточни, че ще поиска официална информация от НОИ колко души са получили повишение под определеното. Според Петков, причината е в новата формула за индексиране, която се прилага от тази година. \"При преизчисляването на пенсиите, което за първи път става по новия механизъм, се е получило това, че пенсиите се връщат към датата на отпускане, съответно след това минават през всички индексации, актуализации. Те са много във времето. През 2008 година за определени пенсии има постановление, което им ограничава размера и е довело до там, че за определен брой пенсионери това увеличение не е 2.4%, а по-ниско\", обясни министърът. За да се избегне получаване на по-ниска индексация, министър Петков съобщи, че в бюджета на общественото осигуряване за 2018-а година ще се предвиди текст. \"Той няма да допуска процентът да бъде по-нисък от този, който ще бъде определен в бюджета по швейцарското правило. Това е нов начин, който беше възприет от 2005 година. При първото му прилагане се появи този проблем, който вероятно не е могло предварително да бъде съобразен\", обясни Петков.", "date": "2017.10.11", "title": "Пенсионери са получили по-ниски пенсии заради проблем при изчисляването по новия механизъм"}
{"url": "http://www.dnevnik.bg/photos/2017/10/11/3057500_fotogaleriia_svetovnite_snimki_na_denia_-_11_oktomvri/", "text": "Момент от представлението на кабарето Crazy Horse Paris, което е част от турнето им, озаглавено Forever Crazy в Сингапур.", "date": "2017.10.11", "title": "Фотогалерия: Световните снимки на деня - 11 октомври 2017 г."}
