{"url": "https://www.dnevnik.bg/sport/2018/10/24/3333091_barselona_se_spravi_bez_mesi_i_pobedi_inter/", "text": "Барселона\" направи важна стъпка към преодоляване на групата си в Шампионската лига. Каталунците се наложиха с 2:0 срещу \"Интер\" на \"Камп ноу\". Головете вкараха Рафиня и Жорди Алба в двете полувремена. В другата среща от групата ПСВ и \"Тотнъм\" направиха 2:2 и взеха първите си точки. \"Барселона\" върви без грешка и е начело с девет, докато \"нерадзурите\" имат шест. Мачът беше първото изпитание за Ернесто Валверде и отбора му в отсъствието на звездата Лионел Меси. Капитанът на \"Барселона\"  се контузи и няма да играе и в предстоящия голям мач с \"Реал\" (Мадрид) в неделя . Каталунците играха в познатия стил и владееха продължително топката, като атакуваха по-често. \"Интер\" опитваше да улови възможностите си, но през първото полувреме нямаше нито един точен удар. В 32-ата минута Рафиня получи отлично подаване от Луис Суарес и отблизо засече във вратата. \"Интер\" отговори с удар на Матиас Весино, но топката мина встрани. В началото на втората част \"нерадзурите\" се хвърлиха в атака и за кратко бяха по-дейни. В 50-ата минута Тер Щеген се намеси при опасно центриране на резервата Матео Политано. Играчът на \"Интер\" изпусна и добра възможност, като стреля неточно. Последваха пропуски на Суарес и Лангле от домакините след спасявания на Самир Ханданович. В 70-ата минута Коуитиньо получи пред вратата, но улучи гредата. В 83-ата Алба беше изведен от Иван Ракитич в наказателното поле и той преодоля Ханданович. В последната минута вратарят се справи с удар на Суарес. \"Борусия\" (Дортмунд) направи огромна стъпка към класиране за преките елиминации след 4:0 срещу \"Атлетико\" (Мадрид). Германците са начело с девет точки, а испанците имат шест. След равенството 1:1 помежду си \"Брюж\" и \"Монако\" имат по една точка.", "date": "2018.10.24", "title": "\"Барселона\" се справи без Меси за триумф срещу \"Интер\""}
{"url": "https://www.dnevnik.bg/sviat/2018/10/24/3332942_feisbuk_zapochna_publichno_da_pokazva_koi_kakvi_i/", "text": "Големи американски компании като \"ЕксънМобил\" (ExxonMobil), \"Бен енд Джерис\" (Ben and Jerry's), \"Пензис спайсис\" (Penzeys Spices) и други харчат милиони долари, за да повлияят на американските избиратели, съобщиха световните агенции. Те се позовават на данните от нова информационна система на социалната мрежа \"Фейсбук\" (Facebook), включваща поръчителите на политическа реклама в САЩ. Обикновено биват публикувани малко данни за разходите за онлайн реклама на определени компании, но \"Фейсбук\" засили прозрачността около политическата дейност преди частичните избори за Конгрес на САЩ на 6 ноември, отбелязва агенция \"Ройтерс\". Социалната мрежа съобщава, че от май за политически реклами са били похарчени 256.4 млн. долара. \"Алфабет\" (Alphabet), компанията майка на \"Гугъл\" (Google), и \"Туитър\" (Twitter) също въведоха подобни бази данни. Спрямо \"Фейсбук\" обаче \"Гугъл\" обхваща по-тесен набор от рекламодатели, а системата на Туитър е по-трудна за използване. Базата на \"Фейсбук\", представена вчера, се казва \"Справка за рекламния архив\" (Ad Archive Report), и ще дава информация колко харчат рекламодателите за реклами в социалната мрежа, които конкретно насърчават гласуването, споменават политическа надпревара или теми от национална значимост. Данните ще се обновяват всяка седмица. Ще бъдат обхващани реклами на официални предизборни щабове, както и платени публикации с политически аспект на производители на бутиково облекло, водещи на телевизионни предавания и глобални фирми. Петролният гигант \"ЕксънМобил\" е похарчил над 2.1 млн. долара за реклама от май, което е повече от разходите на всяка друга корпорация освен на услугата за онлайн петиции КеърТу.ком (Care2.com Inc.). \"ЕксънМобил\" е насърчавал кампании, подкрепящи офшорните сондажи, и е призовавал да се гласува с \"не\" при допитване в американския щат Колорадо за ограничаване на фракинга. Прозрачността все пак има ограничения. Социалната мрежа неофициално изисква регистрация в държавни органи за компании, купуващи политически реклами, макар същевременно да им позволява да остават анонимни при разпространението на посланията чрез използване на псевдоними. /БТА", "date": "2018.10.24", "title": "\"Фейсбук\" започна публично да показва кой какви и колко реклами купува"}
{"url": "https://www.dnevnik.bg/kultura/2018/10/24/3332945_bienale_na_iljustaciiata_se_zavurna_v_stolichnata/", "text": "Със 104 илюстрации на български автори, селектирани от над 300 творби, беше открита изложбата \"Биенале на илюстрацията\" в Столичната библиотека вчера. Първата такава експозиция е организирана през далечната 1968 г. Събитието е по повод 90-годишния юбилей на библиотеката, която отваря врати на днешната дата през 1928 г. Експозицията откри нейният директор Юлия Цинзова, която прави изложбата заедно със създателя на сайта \"Българска илюстрация\" Милена Радева. На официалното откриване бяха наградени трима творци в категориите \"Нереализирана творба\", \"Реализирана творба\" и \"Цялостно творчество\", избрани от жури в състав Гергана Димитрова – основател и главен редактор на издателство \"Лист\", Христина Грозданова – уредник на \"Музей за история на София\", Николета Гологанова – изкуствовед и част от екипа на отдел \"Изкуство\" в Столичната библиотека и Милена Радева - създател на \"Българска илюстрация\". В първата категория беше отличена Веселка Велинова, във втората - Сиана Захариева, и в третата - известният наш илюстратор Ясен Гюзелев, който благодари за признанието и смеейки се допълни, че според него се намира на средата на творческия си път и е рано още да взима награда за цялостно творчество. Настоящата експозиция може да бъде видяна до 10 ноември. Тя включва и ретроспективна част, в която са представени творби от времето на първата изложба \"Биенале на илюстрацията\", която се провежда през 1968 г. и в нея участват някои от най-известните художници и илюстратори по това време. Сред тях са Борислав Стоев, Евгени Босяцки и Александър Денков.", "date": "2018.10.24", "title": "Изложбата \"Биенале на илюстрацията\" се завърна в Столичната библиотека"}
{"url": "https://www.dnevnik.bg/sviat/2018/10/24/3332700_dve_pravitelstva_i_malko_turisti_-_kak_libiia_susipva/", "text": "Графити покриват руините на Кирена в Източна Либия - град, основан от гърците преди повече от 2600 години , някога привличал туристи, а днес занемарен и превърнал се в мишена на вандали. Несигурност и мародерство - това е сега ежедневието на либийските археологически обекти в резултат на хаоса и сраженията, последвали свалянето на Муамар Кадафи през 2011 г., докато съпернически групировки се борят да консолидират контрола си над страната. В Либия се намират 5 обекта, включени в списъка на световното културно-историческо наследство заради изключителната си и универсална ценност. Сред тях са руините на римския град Лептис Магна и Сабрата, известен със своя древен амфитеатър. Има също праисторически скални гравюри в Акокуските планини далече на юг в Сахарската пустиня край границата с Алжир. В източната част на страната туристите някога се стичаха към Кирена - селище, основано от древните гърци, а по-късно разширено от римляните, сгушено в планините на около 200 км източно от Бенгази. Сега обаче чуждестранни туристи няма, а археологическите обекти се посещават само от либийски семейства през уикендите. Местни хора са започнали да завземат там земи, а вандали драскат графити по древните колони и стени. Това е предизвикателство пред местните власти, които се опитват да защитят древните останки, намиращи се в малкото селище Шахат. \"В Кирена, вместо да преговаряме с един собственик, сега имаме работа с 50-ина от най-различен произход\", каза Ахмад Хусейн - шеф на отдела за историческите паметници в паралелната администрация, която е на власт в Източна Либия. \"Някои от собствениците са си построили къщи на археологическите площадки\", оплака се той. Положението се влоши от закон, приет през 2013 г., който позволи на хора да си връщат земи, конфискувани при режима на Кадафи. Някои хора възприеха закона в буквален смисъл и самоприсвоиха онова, което смятат, че заслужават. Хусейн иска да се търси отговорност на онези, които самоволно са завзели земи. Две правителства, малко посетители  Усилията за опазване на руините се спъват и от факта, че Либия има две правителства. Едната администрация, подкрепяна от ООН, се намира в Триполи, но в източната част на страната има паралелно правителство. Един от малкото позитивни знаци е, че около 1700 артефакта са били върнати след 2011 г., след като са били похитени от мародери в страната, каза Хусейн. Много ценности обаче са били изнесени контрабандно в чужбина. Лептис Магна в Северозападна Либия засега успява да избегне вандализма благодарение на местни любители на старините и поради относителната сигурност на своето местоположение близо да град Мисрата. Сабрата многократно пострада от сражения между съпернически групировки. Миналата година ЮНЕСКО отправи призив за защита на обекта. Помощ обаче не бе получена. В столицата Триполи един-единствен чиновник се опитва да опази 18 римски гроба, датиращи отпреди около 1700 години, открити през 1958 г. в западното предградие Джанзур. \"Няма подкрепа за този обект\", каза Ал Амари Рамадан Мабрук, директор на отдела за старините в Джанзур. Понякога тук идват либийски семейства, но иначе гробовете тънат в прах и паяжини. \"Нямам информация за броя на туристите, които посещават Либия... но мога да кажа, че преди 2011 г. тя бе популярна туристическа дестинация\", добавя Мабрук. /БТА", "date": "2018.10.24", "title": "Две правителства и малко туристи - как Либия съсипва културното си наследство"}
{"url": "https://www.dnevnik.bg/sviat/2018/10/24/3332928_italiia_globi_epul_i_samsung_za_programiranoto/", "text": "Италианската служба за защита на конкуренцията и пазарите (антитръст) наложи днес глоба от 10 милиона евро на \"Епъл\" (Apple) и 5 милиона евро на \"Самсунг\" (Samsung) в рамките на разследването си за програмирано остаряване, предаде агенция \"Асошиейтед прес\". Срещу двата технологични гиганта се проведоха много разследвания в света, но италианският антитръст, изглежда, е първата институция, която прави подобна стъпка и налага санкция. \"Компаниите от групата \"Епъл\" и групата \"Самсунг\" са извършили непочтени търговски практики\", се посочва в комюнике на италианската антитръстова служба след края на разследването. Софтуерните обновявания на телефоните \"са предизвикали сериозни неизправности и така са ускорили подмяната им\", уточнява антитръстът. По същество \"Самсунг\" е накарал собствениците на смартфоните \"Ноут 4\" (Note 4) да инсталират нова версия на \"Андроид\" (Android), предвидена за новия модел \"Ноут 7\" (Note 7). Така те са създали проблеми на собствениците на по-старите модели, които не са приспособими с новата програма. Същото се отнася и за \"Епъл\", който е принудил собствениците на смартфони от серията \"Айфон 6\" (Iphone 6) да инсталират операционна система, която е разработена за \"Айфон 7\" (Iphone 7), и след това да я обновят. По този начин собствениците на айфоните се сблъскват със същите проблеми като притежателите на телефони \"Самсунг\".", "date": "2018.10.24", "title": "Италия глоби \"Епъл\" и \"Самсунг\" за програмираното остаряване на телефоните им"}
{"url": "https://www.dnevnik.bg/sport/2018/10/24/3332724_nadal_shte_razshiri_akademiiata_si_s_tenis_centur_v/", "text": "Носителят на 17 титли от Големия шлем в тениса Рафаел Надал ще разшири географията на академията си. Испанецът, който има  тенис център на остров Майорка , обяви новият комплекс в Канкун, Мексико за готов. Академията ще отвори врати през ноември. Тя ще разполага с осем клей корта - пет външни и три вътрешни, футболен терен, падел игрище, спортен и възстановителен център, музей и фенски магазин.  \"Това е повод да сме доволни и горди. Свършихме важна работа, но както винаги казвам, всичко може да се подобри. Не е лесно да управляваш живота на 120 младежи, които ни се доверяват да развием не само тенис способностите им, а също и като личности\", каза Надал. Академията на водача в световната ранглиста в Манакор отвори през 2016 г. Тя се ръководи от бившия му треньор и негов чичо Тони Надал, Карлос Моя и Карлос Коста. Наскоро Надал предложи да приюти в академията си пострадалите, които са останали без домове заради наводненията в Майорка.  Испанският тенисист се включи в дейностите  по почистването на острова. ", "date": "2018.10.24", "title": "Надал ще разшири академията си с тенис център в Мексико"}
{"url": "https://www.dnevnik.bg/bulgaria/2018/10/24/3333011_demokratichna_bulgariia_poiska_razreshenie_za/", "text": "Обединение \"Демократична България\" във Варна е внесло в общинската администрация проект за паметен знак, който да бъде поставен на мястото, където на 20 февруари 2013 г. се самозапали Пламен Горанов. От обединението са приложили към проекта си и искане да получат разрешение за поставянето на знака. Мястото, избрано за поставяне на паметния знак, е тротоарът в основата на стълбището, водещо към парадния вход на община Варна. \"В продължение на повече от пет години мястото е притегателен център за множество граждански инициативи и е почитано от варненци, пише в текста на заявлението, внесено в общинската администрация. Събитията от януари 2013 г. дадоха мощен тласък на гражданската активност и предизвикаха сериозни политически промени както във Варна, така и в национален мащаб.\" От \"Демократична България\" уточняват, че ще изработят и ще поставят знака за своя сметка. Официалното внасяне на искането за поставянето на паметен знак на мястото, където се замозапали Пламен Горанов, е станало в понеделник, уточниха от \"Демократична България\". Към него е приложен и цифров модел на знака, представляващ плоча от полиран черен гранит с размери 80Х80 см. На нея е изобразен стилизиран портрет на Пламен Горанов и има надпис \"Тук на 20.02.2013 пламна Пламен и разпали умовете и сърцата на свободните хора\". В долния десен ъгъл на плочата има QR код, който при сканиране с мобилно устройство ще отвежда към страница в интернет с информация за Пламен Горанов и събитията от февруари и март 2013 г. Пламен Горанов се самозапали в разгара на най-масовите национални протести срещу корупцията и монополите във властта и икономиката след демократичните промени през 1989 г. Малко преди 7.30 ч. сутринта на 20 февруари 2013 г.  Горанов застана пред централния вход на кметството  в града с ултиматум, че ще се самозапали, ако тогавашният кмет на града Кирил Йорданов и целият общински съвет във Варна не подадат оставка до 17 ч. същия ден. Няколко минути по-късно  той пламна . Според заключението на разследването това се е случило след непохватната намеса на полицията, охраняващо сградата на кметството. Горанов почина на 3 март във варненската Военноморска болница. В следващите дни, отвратени от корупцията и арогантността на местната власт, довели града до провал, гражданите издигнаха пред кметството грамада от камъни. На 6 март 2013 г. Кирил Йорданов подаде оставка. За разлика от него общинските съветници отказаха да се оттеглят и така оцеляха до края на мандата си. \"Тази грамада ни напомня за това кой е работодател на кмета, общинските служители и общинския съвет, каза тогава Иван Портних (ГЕРБ), който след частични избори през юни 2013 г. наследи Йорданов в кметския кабинет във Варна. Грамадата беше направена от хората и като реакция към общинския съвет. Минавайки през избори, новият местен парламент би имал моралното право да вземе решение какво точно да стане с нея\", каза Портних. През октомври 2015 г. обаче, по време на редовните избори за местна власт, които се състояха тогава, общинският съвет се самовъзпроизведе в  също толкова безпринцип ен състав  като предишния, станал причина за отчаяния протестен акт на Пламен Горанов. Само три месеца след \"минаването през избори\", по тъмно на 29 януари 2016 г., под претекст, че тротоарът пред варненското кметство трябва да бъде ремонтиран, грамадата изчезна, за да не тревожи повече нито новия кмет на Варна, нито подновилия мандата си общински съвет. В средата на септември т.г., дни след като при трагичен пътен инцидент в града загина балетистът от трупата на Варненската опера Мартин Чакалов, пред сградата на кметството започна да расте нова грамада. В нощта след издигането й обаче тя бе разчистена. Грамадата остана на мястото си и продължи да расте едва след втория опит на гражданите, протестиращи по този начин срещу неефективното управление на града, липсата на контрол за спазването на законите и общинските разпоредби.", "date": "2018.10.24", "title": "\"Демократична България\" поиска разрешение да постави знак в памет на Пламен Горанов във Варна"}
{"url": "https://www.dnevnik.bg/bulgaria/2018/10/24/3333005_policeiski_patruli_i_videokameri_paziat_pametnika_na/", "text": "Ежедневно автомобилен патрул на полицията, а при необходимост и пешеходни полицаи охраняват паметника на Съветската армия в София. Патрулиращите имат за задача да \"обръщат внимание на лица с нетипично поведение\", което включва \"обхождане и оглеждане\" на паметника и снимането му. Това се разбира  от отговор  на министъра на вътрешните работи Младен Маринов до народни представители от БСП. Въпросът на депутатите  Христо Проданов и Георги Свиленски е какви мерки предприема вътрешното министерство, за да не се допускат посегателства срещу паметника. Като повод са посочени случаите, в които монументът беше залят с машинно масло и боя от 8 септември и случай от 7 октомври, дни след задраскването на  надписите по него на 4 октомври. Младен Маринов посочва, че е възложено и на полицаите, които охраняват района на Княжеската градина, да правят \"периодични обходи\" около паметника, а видеокамерите там записват денонощно. Градината се охранява от общинската фирма \"Егида\", на която от МВР са дали предписания за \"засилване на бдителността\". В отговора си вътрешния министър казва, че в 13.40 на 7 октомври в Първо районно управление е получен сигнал за \"лица, които поставят неизвестни неща върху паметника\". Направената от полицията проверка е установила, че лицата са граждани на САЩ, които са се снимали пред монумента, държейки в ръце американски вестник. От обясненията им се разбрали, че двамата обикалят \"различни страни\" и се снимат при забележителностите с този вестник.", "date": "2018.10.24", "title": "Полицейски патрули и видеокамери пазят паметника на Съветската армия от посегателства"}
{"url": "https://www.dnevnik.bg/evropa/2018/10/24/3333012_chehiia_stana_purvata_strana_izteglila_diplomat_ot/", "text": "Чешкото правителство е решило да изтегли един от своите дипломати в Рияд заради убийството на саудитския журналист Джамал Хашокжи. Това съобщи външният министър на страната Томас Петричек в \"Туитър\". Така Чехия  стана първата страна , предприела подобна стъпка. Говорител на министерството междувременно каза, че става дума за служител, който осъществява връзка между министерството на земеделието в Чехия и саудитските власти. \"Съобщих чешката позиция на посланика на Саудитска Арабия. Атаките срещу журналисти са недопустими. Призоваваме за прозрачно разследване,\" написа Петричек. Първият дипломат допусна още, че освен съвместни действия с ЕС Чехия може да започне дебат, за да бъде ограничен износът на оръжия за Саудитска Арабия. Според Петричек Чехия вече прилага сериозни военни ограничения за Саудитска Арабия \"към момента\" и че в момента се изнася единствено \"военно оборудване\".", "date": "2018.10.24", "title": "Чехия стана първата страна, изтеглила дипломат от Саудитска Арабия заради Хашокжи"}
{"url": "https://www.dnevnik.bg/bulgaria/2018/10/24/3333019_valeri_simeonov_shte_oglavi_nacionalniia_suvet_za/", "text": "Вицепремиерът Валери Симеонов ще оглави бъдещия Национален съвет за интеграция на хората с увреждания, заложен в законопроекта за хората с увреждания, съобщи \"Дарик\". Проектът за закон беше одобрен с консенсус на първо четене от социалната комисия в парламента днес. Към момента този орган се ръководи от социалния министър Бисер Петков, но през пролетта, когато ще влязат в сила голяма част от текстовете, постът ще бъде даден на ресорния вицепремиер. Депутатите от социалната комисия одобриха и законопроекта за личната помощ, внесен поотделно от БСП и \"Воля\". В него е заложено предоставянето на асистентска услуга за хората с най-тежките увреждания и децата с ТЕЛК. Двата законопроекта  бяха одобрени с консенсус и от здравната комисия . Обсъждането на законопроекта за хората с увреждания, внесен от Министерския съвет на 18 октомври, ще бъде включено за първо гласуване в седмичната програма на Народното събрание. Тази седмица ще бъдат обсъдени на първо четене и двата законопроекта за личната помощ, внесени от народни представители от \"Воля\" и от \"БСП за България\". Предвижда се те да бъдат точка втора на петъчното пленарно заседание.", "date": "2018.10.24", "title": "Валери Симеонов ще оглави Националния съвет за интеграция на хората с увреждания"}
{"url": "https://www.dnevnik.bg/video/2018/10/24/3333003_video_ujizvinenieto_na_valeri_simeonov/", "text": "Думите на вицепремиера Валери Симеонов, че новият закон за хората с увреждания е опит  \"да се угоди на кресливи майки с уж болни деца\" , предизвикаха бурно недоволство в социалните мрежи, неколкодневни протести под прозорците на Министерския съвет и трусове в коалицията \"Обединени патриоти\", която управлява страната заедно с ГЕРБ. След пет дни, в които обвиняваше медиите, че целенасочено не го цитират правилно и повтаряше, че стои зад думите си, Симеонов беше принуден от премиера и останалите лидери на коалицията да поднесе извинение. Искаше ли да се извини наистина вицепремиерът - във видеото. ", "date": "2018.10.24", "title": "Видео: (Уж)извинението на Валери Симеонов"}
{"url": "https://www.dnevnik.bg/bulgaria/2018/10/24/3333001_prez_stranichen_zakon_gerb_probva_da_zaobikoli_suda_za/", "text": "През преходните и заключителните разпоредби на страничен закон и с внесена в движение между първо и второ четене на разпоредбите депутатите отмениха текста в Закона за частната охранителна дейност, който позволяваше цели населени места да бъдат охранявани от частни фирми. Днес Народното събрание окончателно прие изменения в Закона за правната помощ, като с текст от него промени Закона за частната охрана и отмени т. 6 на чл. 5. Именно тази разпоредба позволяваше да се издава лиценз за \"охрана на урбанизирани територии\". Възможността частни охранители да пазят села и градове беше дадена в началото на тази година, но доведе до отрицателна обществена реакция. Основните аргументи \"против\" бяха, че така кметовете ще станат феодали и че се изземват публичните задължения на МВР по опазване на обществения ред, за които министерството получава рекордно висок бюджет - 1.2 млрд. лв. за 2018 г..  Главният прокурор Сотир Цацаров и президентът Румен Радев  сезираха Конституционния съд. Те се аргументираха с изземването на държавните функции на полицията, както и с възможността за неограничено въздействие от страна на частни охранители. Какво се променя Преди приемането на Закона за частна охрана в началото на годината общините можеха да сключват договори за частна охрана на само на конкретни общински обекти, при това след провеждане на обществена поръчка. Охранителите нямаха правомощия да пазят обществения ред и гражданите извън имотите, за които са наети. От януари се създаде възможност фирми да пазят цели населени места, като им бяха възложени и специфични само за МВР функции - \"защита от противоправни посегателства върху имуществото и населението в съответната урбанизирана територия\". Така те могат да използват сила, да задържат и при крайна необходимост да си служат с каучукови, пластмасови и щурмови белезници,­ и с електрошокови палки и прибори на територията на цялото населено място. С влизането в сила на закона възложител на тези договори станаха кметовете, като отпадна задължението им да избират охранители с обществена поръчка. С приетата днес промяна, чийто вносител е депутатът от ГЕРБ Анна Александрова, отпадна издаването на лиценз за охрана на урбанизирани територии. Вместо това обаче беше въведена възможността държавни или местни органи да бъдат възложители на договори за охрана на \"обекти - недвижими имоти\". Правомощията на частните охранители ще бъдат опазване на телесната неприкосновеност на физически лица, пребиваващи в обекта, и физическа защита от противоправни посегателства на имуществото, както и по тяхното предотвратяване. С никой закон нямаше да има общо с частната охрана Потърсен от \"Дневник\" за коментар на днешното изменение, председателят на правната комисия Данаил Кирилов (ГЕРБ) заяви, че до него се е стигнало заради сезирането на Конституционния съд. \"В дебатите имаше спор и очевидно неразбиране на понятието урбанизирани територии, както и стремеж да се манипулира обхватът на охраната. Да се твърди, че едва ли не ще се феодализират населени места и общини. За да няма такова съмнение, с тези изменения се отстранява това понятие и се конкретизира за отделни обекти\", каза той. Допълни, че целта на промяната е била и да няма спекулации, че се изземват функциите на МВР. На въпрос защо промяната е направена през Закона за правната помощ, който няма никаква връзка с частната охранителна дейност, Кирилов отговори: \"Ами, то през който и да е закон няма да има общо с частната охрана.\" А на въпроса защо не е променен самият Закон за частната охранителна дейност, Кирилов обясни, че презумпцията е била, че това ще стане по-бавно. Той все пак призна, че депутатите са се забавили и със Закона за правната помощ, така че не е било спестено много време. Пред \"Дневник\" от браншовата организация индустриален клъстър \"Сигурност\" заявиха, че не са доволни от изменението, защото то поставя множество въпроси: защо е направено през Закона за правната помощ, защо е внесено между първо и второ четене без обществено обсъждане, защо бизнесът не е бил уведомен и др. Изпълнителният директор на клъстъра Татяна Иванова попита защо депутатите са скрили тази промяна. Издадените до момента лицензи за охрана на цели населени места запазват действието си, предвиждат одобрените днес промени в закона. Колко общини са се възползвали от правомощието си от януари досега, както и какъв е броят на сключените договори не е известно. От скорошен отговор на вътрешния министър Младен Маринов по време на парламентарен контрол се разбра, че до края на тази година трябва да бъде изграден регистър на частните охранителни фирми, чиято прогнозна цена е 420 хил. лв. Не е известно дали в него ще бъдат записани сключените от частните охранители договори.", "date": "2018.10.24", "title": "През страничен закон ГЕРБ пробва да заобиколи съда за частната охрана на селата"}
{"url": "https://www.dnevnik.bg/sport/2018/10/24/3333013_niki_lauda_e_izpisan_ot_bolnicata_blizo_tri_meseca/", "text": "Трикратният световен шампион във Формула 1 Ники Лауда беше изписан от болницата във Виена, съобщиха лекуващите го лекари. Австриецът претърпя  белодробна трансплантация  в началото на август, когато беше приет по спешност. Операцията на Лауда продължи повече от шест часа , след което той остана в лечебното заведение за интензивно лечение. Малко след операцията лекарите във Виена обясниха, че състоянието му е добро, но се нуждае от почивка. Бившият пилот получи и забрана да пътува шест месеца. Лекарите на Лауда добавиха, че ще дадат пресконференция заради големия интерес към състоянието на трикратния шампион във Формула 1. \"Господин Лауда е изписан и ще продължи своето възстановяване в домашни условия. Молим той да не бъде безпокоен\", съобщиха от болницата. Лауда е неизпълнителен директор в тима на \"Мерцедес\", като се очаква да бъде на линия за началото на сезон 2019. Въпреки че не пътуваше за стартове от втората половина на сезона, Лауда е поддържал контакт с пилотите и шефа Тото Волф, съобщиха от германския отбор. В началото на годината австриецът  продаде своя мажоритарен дял  в авиокомпанията \"Ники\" (Niki) на \"Райънер\".", "date": "2018.10.24", "title": "Ники Лауда е изписан от болницата близо три месеца след белодробната трансплантация"}
{"url": "https://www.dnevnik.bg/evropa/2018/10/24/3332643_vurnete_se_po-kusno_kak_prodavach_v_belgiia_nadhitri/", "text": "Група крадци влиза в магазин. Собственикът им казва да се върнат по-късно, когато ще има повече пари. И те го правят. Звучи като шега, но за собственика на белгийски магазин за електронни цигари това било страшната действителност, разказва Би Би Си. Шестима крадци влезнали в магазина на Дидие в покрайнините на Шарлероа през деня, за да го ограбят. Продавачът казал на групата да се върне в края на деня, когато щял да може да им даде повече пари. В крайна сметка обаче престъпниците били арестувани. \"Прилича на комедия. Казват им най-лошите крадци в Белгия\", разказва продавачът пред Би Би Си. За 14 дълги минути тий опитал да се сприятели с крадците. \"Не им дадох нищо, но им казах, че ако се върнат по-късно, ще имам 2-3 хиляди евро\". Групата повярвала и си тръгнала. \"Когато викнах полицията, не вярвах, че ще се върнат\", казва мъжът. Но малко по-късно, към пет и половина следобед, час преди магазинът да затвори, крадците отново дошли. Дидие видял един от тях на вратата и му казал, че все още не е дошъл краят на работния ден. Когато мъжете се върнали за трети път, в шест и половина, полицията била зад магазина, готова да ги хване. Били арестувани петима души, включително и непълнолетен.", "date": "2018.10.24", "title": "Върнете се по-късно: как продавач в Белгия надхитри група крадци"}
{"url": "https://www.dnevnik.bg/sviat/2018/10/24/3332415_novata_sreshta_trump-putin_shte_e_v_parij_na_11_noemvri/", "text": "Поредната среща на президентите Доналд Тръмп и Владимир Путин ще е в Париж на 11 ноември. Тя няма да е специално организирана, като тази в Хелзинки на 16 юли, а ще е част от визитата им във френската столица за отбелязване на 100 години от примирието, сложило край на Първата световна война в Европа. Това съобщи \"Ройтерс, а на въпрос ще има ли такава среща Тръмп заяви по-късно: \"Възможно е. В момента се обсъжда. Мисля, че вероятно ще се срещнем. Срещата още не е подготвена, но по-скоро ще се състои\". Преди това Юрий Ушаков, съветник на руския държавен глава, каза пред ТАСС, че предложението идва от Путин и че в Париж ще се проведе \"нормална двустранна среща\". По думите му договореността е постигната при днешната визита в Москва на съветника по въпросите на националната сигурност Джон Болтън \"с представители на външнополитическия и военно-политическия ни екип\". Ушаков поясни още, че срещата Тръмп-Путин ще е след края на възпоменателните тържества и делегациите ще са в съкратен състав. Разговорите ще се проведат броени дни след частичните избори в САЩ на 6 ноември, възприемани в значителна степен като тест за популярността лично на Тръмп и неговата политика. Фактът, че на такъв вот излизат по-малко американци, затруднява прогнозите, сред които има такива, че републиканците ще изгубят контрола над долната камара на парламента - Камарата на представителите. Ако това се потвърди, за Тръмп ще следват последните две години от мандата му на още по-трудно прокарване на инициативите на Белия дом през Конгреса.", "date": "2018.10.24", "title": "Новата среща Тръмп-Путин ще е в Париж на 11 ноември"}
{"url": "https://www.dnevnik.bg/sviat/2018/10/24/3332113_bulgarite_sa_nai-nedoverchivite_kum_vaksinite_v_es/", "text": "България е страната с най-голямо недоверие към смисъла от ваксинирането и е на предпоследно място в доверието към сигурността на ваксините. Това показва най-новото и най-голямо досега  проучване на отношението към ваксините и ваксинирането в ЕС , разпространено От Европейската комисия преди днешния Световен ден за борба с детския паралич (полиомиелит). В него се посочва, че едва две трети (66.3%) от българите смятат, че ваксините са безопасни, а 72.7% - че са ефективни. Това поставя страната на 28-о и 27-о място от 28-те страни членки на съюза. В останалите 6 въпроса, зададени на десетки хиляди европейци през тази година, България заема между 24-о и 26-о място. Категорична убеденост, че ваксините са сигурни, са изразили 27.6% от българите, а други 38.7% казват, че по-скоро са склонни да се съгласят с подобно твърдение. Но общо 13% не го приемат, а други почти 14% нямат мнение или не са отговорили на въпроса. Иначе казано, при анкетирани 1200 души в България, недоверчивите са сред тях са 240, а без мнение са още 164. Българите показват малко повече увереност в ефективността от ваксинирането - 34% я приемат категорично, а отново 38.7% с уговорка. Но и тук общо 327 души не вярват в това или нямат мнение и не отговарят. България (78.4%), Полша (75.9%) и Словакия (85.5%) са страните с най-малък дял анкетирани, заявили, че е важно децата в страната да се ваксинират. Скептицизмът и предубежденията на българите са сравними само с тези в Полша, но това е страната, отбелязала и най-сериозен спрямо 2015 г. срив в доверието към ваксинирането и то благодарение на много силната кампания на конкретна организация (STOP NOP) и участието в нея и на лекари и политици. В доклада е включено и отделно допитване сред общопрактикуващите лекари, но само в 10 от 28-те страни членки. България не е в тази група, но авторите заявяват, че са установили връзка между отношението на населението и на джипитата. В страните, където личните лекари имат по-високо доверие към ваксините, населението обикновено има и по-положително отношение към тях. Две държави - Чехия и Словакия - показват, че скептицизмът може да е силен и сред професионалистите. В Чехия 36%, а в Словакия 25%, от анкетираните джипита не са съгласни, че MMR (т.нар. тройна ваксина срещу морбили, паротит и рубеола, поставяна на малки деца) е безопасна, а 29% и 19% не вярват, че тя е нещо важно за здравето им. В същите две страни мнозинството лични лекари казват, че не биха препоръчали на пациентите си да си поставят сезонна грипна ваксина. Витянис Андрюкайтис - еврокомисарят по здравната политика, предупреди в изявлението си, че доверието към ваксинирането намалява и Европа е най-недоверчивият към безопасността на ваксините район в света (4 от водещите 10 държави на планетата по този показател са от ЕС). \"Това отчасти се дължи на растящото влияние на разнообразни групи срещу ваксинирането, които разпространяват подвеждаща информация през интернет или политическите послания. Трябва да внимаваме с влиянието им. Освен това  още един нов доклад  демонстрира до каква степен отсъства координиране между страните членки, както и колко значителни са разликите между националните стратегии за ваксиниране.\" В случая с България, например, две са основните пречки за ефективно ваксиниране на децата срещу морбили, посочени във втория доклад. Едната е забавеното приемане или случаите на отказ от ваксиниране, другата е неспособността да се достигне до най-застрашените групи (споменават се роми и то предимно от Пловдив). От 2010 г. насам обхващането с имунизация срещу морбили в България и още 11 държави от ЕС намалява, посочва още докладът. Девет от тези страни са от Централна и Югоизточна Европа. Когато става дума за ваксинирането на възрастните българи срещу грип, факторът недостъпност на най-застрашените отново излиза, но се появява и друг - недостатъчни информираност, здравна грамотност и осъзнаване сред населението за смисъла от тази процедура (в доклада, обаче се посочва, че България е сред седемте страни в ЕС, в които в този случай пациентите доплащат). Доверието към грипните ваксини е по-ниско дори от това към MMR и вероятно това отчасти се дължи на промяната им всяка година, казва Хайди Ларсън, професор и директор в Vaccine Confidence Project към Лондоското училище за хигиена и тропическа медицина. Тя е и ръководител на научния екип зад доклада на Европейската комисия и допълва, че има и друг фактор - неосъзнаването колко сериозни могат да бъдат рисковете при заболяване от грип. Ларсън също обръща внимание на регистрираното растящо нежелание сред лекарите да препоръчват грипни ваксини на бременните, които са смятани за особено рискова група. Имат ли значение образование, пол, възраст и религията В доклада се посочва, че нивото на образование изглежда има роля - анкетираните, завършили основно училище, са най-склонни да се съмняват във ваксинирането. Но тук има уточнение, че това важи при ваксините за морбили, но не и при тези за грип. Що се отнася до вероизповеданието, резултатите от анкетата показват, че хората, идентифицирали се като руснаци или източноправославни, проявяват по-малка склонност да приемат, че ваксините са безопасни и ефективни в сравнение с атеистите. Също така по-голям дял сред мюсюлманите (в сравнение с атеисти/гнотици) посочват, че ваксините са като цяло важни, безопасни и ефективни. Полът с малки изключения (жените в Чехия, Германия, Унгария и Италия се открояват с недоверие към сигурността) не определя какъв отговор ще предпочете анкетираният. Но възрастовите групи имат значение, като по правило тези над 65 години настояват, че ваксинирането е важно за децата. В България групата с най-висок дял на съмняващи се във важността на MMR ваксината, например, е на 25-34-годишните. Когато стане дума за смисъла от ваксиниране срещу грип, в цяла Европа се откроява силна разлика между скептиците между 25 и 54 години и убедените, че това е важно в групите 18-24 и над 65 години. Още в самото начало авторите уточняват какво имат предвид под \"уверено използване на ваксините\": доверие към ефективността и безопасността им и доверие в здравната система, която ги разпространява. За по-пълна картина те са добавили в анкетите сред населението и оценка на възприятието колко важно е да се ваксинират децата и възрастните, както и дали ваксинирането на човешкото тяло не противоречи на религизоните разбирания. При сравняване с резултатите от подобен доклад от 2015 г. се вижда, че в група държави, включително Франция, Гърция, Италия и Словения, се е повишило доверието към безопасността на ваксините, докато в Чехия, Полша, Финландия и Швеция то е намаляло. Полша и агитаторите срещу ваксини Това е страната от ЕС, в която има най-бързо намаляване на доверието към важността, ефективността и безопасността на ваксините, както и увеличаване на съмнението, че те съответстват на религиозните вярвания на населението, се казва в доклада на Европейската комисия. Резултатите показват още, че анкетираните поляци имат ниско доверие към MMR ваксинирането, а това може да предизвика сериозни епидемии от морбили, особено заради големия брой случаи в съседна Украйна, допълват авторите. Ваксинирането е задължително и безплатно за всички деца на територията на Полша и въпреки това отказите се увеличават - от 4893 през 2007 г. на 23 147 през 2016 г. по данни на Националния институт за обществено здраве. Изследвания показват също намаляващо доверие към ваксинирането в определени райони на страната. Отказите и намаляващото доверие отчасти може да бъдат обяснени с възхода на движения срещу ваксинирането и в частност на групата  STOP NOP. Тя води кампания против задължителното ваксиниране с разпращане на петиции до президента и организиране на големи демонстрации в големите полски градове. Организации против ваксинирането и отделни личности, включително лекари, също са активно въвлечени в полската политика с депутати и имат силно присъствие в социалните и масовите медии. Влиянието им допълнително се подсилва от липсата на силна правителствена подкрепа за ваксинирането. Данни от полската Национална санитарна инспекция показват, че групите срещу ваксинирането имат влияние върху 32% от родителите на неваксинираните деца. Отчита се намаляващо доверие към ваксините и сред полските имигрантски общности във Великобритания. Това може би е индикатор за влиянието на организации в Полша върху възприятието и поведението на полските общности зад граница.", "date": "2018.10.24", "title": "Българите са най-недоверчивите към ваксините в ЕС"}
{"url": "https://www.dnevnik.bg/bulgaria/2018/10/24/3332365_oranjev_i_jult_kod_za_silen_studen_viatur_sa_obiaven/", "text": "За цялата страна днес е в сила предупредителен код за силен вятър, който ще докара рядко застудяване, показва справка на сайта на Националния институт по метеорология и хидрология. В 17 области – Видин, Монтана, Враца, Плевен, Ловеч, Пазарджик, Пловдив, Габрово, Велико Търново, Русе, Търговище, Сливен, Шумен, Разград, Силистра, Варна и Добрич. Прогнозите са, че в тях вятърът ще достигне средна скорост между 20 и 25 м/сек., възможно е на моменти да е до 32 м/сек. В областите София, Перник, Кюстендил, Благоевград, Стара Загора, Смолян, Кърджали, Ямбол и Бургас и Хасково кодът е жълт. Там се очаква вятърът от запад-северозапад да бъде със скорост между 14 и 19 м/сек, а на моменти и до 24м/сек. Днес минимални температури ще са между 6 и 11 градуса, а максималните между 17 и 22°. Облачността ще е променлива. Вятърът ще се усили след обяд. През нощта срещу четвъртък се очаква рязко застудяване над цялата страна и минималните температури ще са близко до нулата, а максималните между 9 и 14°. Застудяването ще е кратко и затоплянето ще започне още в петък, като през почивните дни максималните температури ще достигат 25-26°.", "date": "2018.10.24", "title": "Оранжев и жълт код за силен студен вятър са обявени за днес"}
{"url": "https://www.dnevnik.bg/sviat/2018/10/25/3332845_kak_ubiistvoto_na_djamal_hashokji_razdeli_sveta/", "text": "Саудитска Арабия екзекутира средно 150 души всяка година. Нито един от случаите обаче не е разделял мнението в последните години по начина, по който го направи убийството на Джамал Хашокжи - бивш съветник на властите, а по-късно дисидент, избрал накрая да напусне страната. Рияд потвърди убийството му на 2 октомври в консулството си в Истанбул, без да обяви организаторите и поръчителите, но в редица страни съмненията за ролята на ръководството останаха. Дали да бъдат замразени доставките на оръжия, част от сделки за милиарди, или не? Да се въведат ли санкции срещу Саудитска Арабия заради убийство в нейна дипломатическа мисия на чужда територия, което западни представители намекват, че смятат за свързано с кралския двор? На тези въпроси опитва да отговори Западът (но везните се накланят към силно ограничени мерки и изчакване), Китай пази мълчание, а арабските страни и Турция превръщат случая \"Хашокжи\" в част от политическите противопоставяния в Близкия изток. \"Дневник\" обобщава реакциите. Европа - без позиция за оръжията Убийството даде тласък на дебат дали трябва да се спрат оръжейни сделки за милиарди долари и евро. Позицията на Еврокомисията е, че  всяка държава трябва сама да вземе  решение. Големите оръжейни доставчици на Рияд в Западна Европа са разделени. . Според канцлера Ангела Меркел  продажбите на оръжия спират , докато случаят не бъде изяснен, междувременно \"Сименс\" отложи за неопределено време сделки за 20 млрд. долара. Окончателното решение още не е взето, но според говорителя на Меркел Щефен Зайберт, цитиран от \"Ройтерс\", дискусиите в кабинета включват и въпроса дали и вече одобрените, но неизвършени доставки на оръжия да не бъдат замразени. . Париж отказва да вземе решение, свързано с оръжията или други мерки. Френският президент Еманюел Макрон избегна отговора вчера, а днес говорителят на кабинета Бенжамен Гриво каза, че може да се стигне до официално френско действие едва когато \"фактите са напълно установени\". Според Гриво, щом това се случи, мерките може и да надхвърлят замразяването на френските оръжейни доставки (на които Рияд е вторият най-голям клиент; сделките между компании от двете страни са за 11 млрд. евро между 2008 и 2017 г.). Междувременно източник на \"Ройтерс\" от Елисейския дворец каза, че Франция няма да взема \"прибързани решения за бъдещето на стратегическите отношения\" със Саудитска Арабия. . След дни на критики заради мълчанието си премиерът Тереза Мей каза, че е нужно първо \"да се установи каквво точно се е случило\" и добави, че лично ще говори с крал Салман. Тя увери, че Лондон взима мерки, за да бъдат задържани всички заподозрени за убийството, които биха опитали да влязат в страната. Освен това нито един представител на страната няма да бъде изпратен на започналия във вторник инвестиционен форум, каза тя в парламента, цитирана от Би Би Си. Мей не се съобрази с исканията на опозиционни депутати да бъдат спрени сделките с оръжия с кралството. . Парламентът в Мадрид  гласува против забрана  на оръжейни доставки за Рияд (по-рано тази година испанските власти отмениха вече взето решение да се откажат от сделки за високотехнологични бомби). Премиерът Педро Санчес каза, че макар да осъжда убийството, трябва да мисли и за испанските национални интереси. САЩ Американският президент Доналд Тръмп промени позицията си по случая в последните седмици. Той дълго имаше доверие на Саудитска Арабия, докато кралството твърдеше, че няма представа какво се е случило в консулството. Вчера обаче Тръмп, който открито посочва саудитския престолонаследник Мохамед бин Салман като ключов съюзник в Близкия изток,  дори допусна, че той може да е знаел  за подготвяното убийство. Вашингтон говори за  възможността за санкции  за извършителите. Оръжейните сделки на стойност 110 млрд. долара обаче едва ли ще бъдат отменени, обясни няколко пъти президентът и добави, че така защитава американски работни места и национални интереси. Канада - \"трудности\" След натиск от опозицията канадски представители допуснаха възможността за замразяване на оръжейни сделки. Премиерът Джъстин Трюдо обаче заяви вчера, че е \"трудно\" страната да се откаже от доставки, чиято стойност може да достига 13 млрд. долара. Русия изчаква Москва поиска да изчака и да разчита на информация от разследването. Президентът Владимир Путин вече увери, че няма да се предприемат никакви стъпки в отношенията със Саудитска Арабия. Рияд е важен като ключов играч за стабилността в цените на петрола, а и в последните години ледовете между двете страни се топят въпреки различните позиции по въпроси като сирийския конфликт. Китай - мълчание  Китай избра да не коментира темата. Пекин заяви единствено, че е \"наясно\" с факта, че тече разследване. От друга страна, китайски компании охотно се включиха на мястото на западните, които бойкотираха саудитския \"Давос в пустинята\". Турция в атака Турският президент Реджеп Тайип Ердоган  недвусмислено нарече случилото се  \"добре планирано политическо убийство\". Той поиска разследването на случая да се води в Истанбул. От турски медии излизаха в последните седмици повечето неофициални данни за убийството, още преди Саудитска Арабия да потвърди (смята се, че те са \"предавани\" на медиите в страната, иначе с ограничен достъп до информация по време на кризи, от турски представители). Анкара все пак не говори нито за прекъсване на дипломатическите отношения, нито за въвеждане на санкции. Съветници на президента Ердоган обаче отправят в последните дни много по-остри реплики към саудитските власти. Последен това направи Илнур Чевик, който за в. \"Йени бирлик\" написа, че \"дори американският президент Тръмп да спаси (Мохамед бин) Салман, в очите на света репутацията му е под въпрос, тъй като ръцете му са изцапани с кръвта на Хашокжи\". Иран - \"истинското лице\" на саудитците Според Техеран двойните стандарти на Запада изпъкват още по-недвусмислено след случая \"Хашокжи\" - Европа и САЩ не налагат санкции и не се отказват от доходоносни сделки с оръжия, нито реагират на \"военните престъпления\" в Йемен. Арабските страни - Катар срещу всички останали Катар бе единствената арабска страна, остро нападнала Саудитска Арабия редом с Турция. Външният министър на страната вече сравни убийството с други действия, които обаче недвусмислено се свързват с ръководството: оставката на ливанския премиер Саад Харири (тогава Доха заяви, че на практика е бил отвлечен от Рияд) и скандала с Канада. Египет и другите (освен Катар) страни от Залива са близки съюзници на Саудитска Арабия и застанаха на нейна страна сред разрива с Доха. Арабската лига отхвърли възможността за санкции срещу Саудитска Арабия.", "date": "2018.10.24", "title": "Как убийството на Джамал Хашокжи раздели света"}
{"url": "https://www.dnevnik.bg/bulgaria/2018/10/24/3332238_parlamentut_glasuva_dnes_vota_na_nedoverie_kum/", "text": "Парламентът ще гласува днес  внесения от левицата трети вот на недоверие  към кабинета - \"заради провала в политиката в здравеопазването\". Дебатите по искането за сваляне на кабинета бяха миналата седмица . По време на дискусията само от БСП и ДПС заявиха, че ще подкрепят искането. От партията на Веселин Марешки \"Воля\" обявиха, че няма да участват в дискусиите, защото темата не поставя на дневен ред основните проблеми на хората. Така при максимална мобилизация, опозицията може да събере 104 депутати в подкрепа на вота - 79 от левицата и 25 от ДПС. За да е успешен вотът на недоверие, са нужни 121 депутатски гласа. Социалистите поискаха оставката на кабинета защото състоянието в сектора на здравеопазване е \"катастрофално\" и вместо да решава проблемите, правителството предлага  българите да бъдат натоварени със здравна застраховка от 12 лева на месец . От ДПС пък обявиха, че не подкрепят мотивите на социалистите, написани под вота на недоверие, но ще подкрепят искането със свои аргументи, най-вече заради неслучилата се до момента реформа и защото според тях управлаващите са неспособни да променят порочната система.", "date": "2018.10.24", "title": "Парламентът гласува днес вота на недоверие към правителството заради кризата в здравния сектор"}
{"url": "https://www.dnevnik.bg/sport/2018/10/24/3332231_s_nastroenie_grigor_dimitrov_zapochva_turnira_vuv_viena/", "text": "Григор Димитров започва участието си в турнира в зала във Виена. Днес той се изправя срещу състезаващия се за Казахстан Михаил Кукушкин. Мачът е насрочен за 17 часа, като преди него трябва да се изиграят три други срещи. Българският тенисист заяви, че се чувства чудесно и усеща положителна енергия около един от последните турнири през сезона. \"След Пекин много неща се случиха на корта и извън него. Нуждаех се не само от почивка, а и от време за рехабилитация. Изкълчих глезена си, имаше доста неща, с които се справях. На тялото му дойде в повече. Беше хубаво да се прибера у дома за няколко дни и да продължа да тренирам\", каза Димитров. До момента двамата с Кукушкин са се срещали три пъти, като българинът има един успех. Ако спечели, десетият в света ще играе с друг квалификант - Андрей Рубльов. Руснакът победи със 7:6 (3), 6:0 Денис Кудла от САЩ. Миналата година Димитров се отказа от участие във Виена и сега няма точки, които да защитава. Достигане до четвъртфинал в турнира носи 90 точки за световната ранглиста, а класиране сред четиримата най-добри – 180. Турнирът във Виена се излъчва в ефира на \"Макс спорт 1\".", "date": "2018.10.24", "title": "С настроение Григор Димитров започва турнира във Виена"}
{"url": "https://www.dnevnik.bg/sviat/2018/10/24/3332149_kak_kitai_nanasia_udar_po_rusiia_i_indiia/", "text": "Китай, Таджикистан, Пакистан и Афганистан заявиха в началото на август 2016 г., че създават коалиция, за да засилят борбата с тероризма и да укрепят стабилността в региона. Решението бе взето след съвещание на началниците на четирите генерални щаба в Урумчи, столицата на китайския Синцзян-Уйгурски автономен район. Нищо чудно споразумението да е само първа стъпка към създаване на пълноценен военен блок. И е повече от очевидно, че негов безспорен лидер ще бъде Китай, чийто икономически, демографски и военен потенциал надхвърля десетки пъти възможностите на другите членки, взети заедно. Споразумението предвижда размяна на разузнавателни данни и съвместна подготовка на кадри с оглед увеличаване на антитерористичния потенциал, съвместни учения и образователни семинари на тема борба с тероризма, също и вземане на колективни решения, засягащи контратерористичните стратегии и практики, които да подсигуряват възможност за консултации с всяка от четирите страни. Оттогава началниците на генералните щабове от страните-членки се съвещават поне веднъж в годината. Редовно протичат освен това общи учения на армиите и граничните войски от тези държави, включително двустранни, китайско-таджикистански. Така Китай цели да постигне по-висока координация на усилията със съседните страни за борба с \"трите сили на злото\", както наричат в КНР екстремизма, сепаратизма и тероризма. Инициативата за създаване на тази коалиция дойде тъкмо от Китай. Никакви други съюзи Фактът, че виждаме Пакистан в коалиция с Китай, изглежда съвсем естествено. Далеч по-забележително е участието на Афганистан - смятан от 2001 г. за категорично проамерикански, той официално е сред основните съюзници на САЩ извън НАТО, и на Таджикистан - страната, смятана за категорично проруска, членува в Организацията на Договора за колективна сигурност (ОДКС) и е потенциален кандидат за членство в Евразийския съюз. Ще отбележим, че страните от ОДКС не бива да членуват в никакви други военни съюзи. До момента Кабул и Исламабад бяха в много лоши, понякога открито враждебни отношения помежду си и Вашингтон изобщо не успя да ги помири. Пекин явно се справя с това къде по-добре, тъкмо той съумя да включи Афганистан и Пакистан в обща коалиция. Твърде голяма роля явно е изиграла в случая икономическата помощ на Китай за Афганистан - сиреч Пекин, изцяло спазвайки традициите си, просто \"купува\" Кабул, за да действа той в негов интерес. Нещо любопитно: навремето САЩ одобриха създаването на коалиция между четирите страни, както информира тогавашният говорител на американския Държавен департамент Марк Тонър. \"Смятаме това за позитивно\", отбеляза Тонър и допълни, че \"пред нас стоят много задачи, много неща предстои да свършим\". За разлика от САЩ Русия изобщо не реагира официално на създаването на коалицията в Урумчи; на неофициално равнище пък бе констатирано, че Русия със сигурност губи влияние в Централна Азия. Пекин за пореден път се възползва от проблемите на Москва, за да подкопае позициите й в различни региони на планетата и да укрепи собствените си позиции за сметка на руските. Без вреда за САЩ Формирането на нов съюз под китайско ръководство нанася крайно силен удар и по позициите на Индия, която бездруго отдавна е в стратегически обръч, тъй като граничи било със самия Китай, било с негови съюзници. Делхи храни големи надежди да сключи съюз с Кабул, чрез който Индия \"да пробие\" това обкръжение и на свой ред стратегически да обкръжи Пакистан, основния си пряк противник. Освен това Делхи отдавна се опитва да развие възможно най-тесни отношения с Душанбе, дори стана дума в Таджикистан да се изгради база на индийските ВВС. Коалицията, създадена в Урумчи, разбива тези планове изцяло, превръщайки обкръжението на Индия откъм Запад в пълно и абсолютно. При това размяната на разузнавателни данни в рамките на коалицията (най-малкото между Китай и Пакистан) поначало ще бъде насочена не само срещу ислямиститте, но и срещу Индия. Ако създадената в Урумчи коалиция прерасне в пълноценен военен блок, това ще е напълно нова стъпка във външната политика на Пекин с оглед принципното му неучастие в никакви военни блокове досега (Шанхайската организация за сътрудничество не представлява военен блок - благодарение точно на китайските усилия). Ще е съвсем логично впрочем КНР да стане член на един военен блок, създаден по нейна инициатива и под нейно ръководство, другите варианти са неприемливи за Пекин. Формирането на подобен блок би станало твърде тежък удар срещу позициите на Русия и на Индия в региона, но на практика изобщо не би засегнало интересите на САЩ. При все това превръщането на коалицията в блок изглежда ще се проточи доста, Пекин ще действа в характерния си стил - \"да преминава реката, опипвайки камъните\", сиреч без да прави резки и необмислени стъпки. Това ще важи най-вече именно за военната съставка от коалицията - тя дълго време ще остане в рамките на общите маневри, подготовката на кадри и размяната на разузнавателни данни. Принципна крачка ще бъде разполагането на китайски военни контингенти извън страната не под егидата на ООН. Такава стъпка явно ще бъде направена именно в рамките на обсъжданата четиристранна коалиция и ще бележи окончателното превръщане на Китай в глобална сила с глобални геополитически амбиции. А китайският контрол над Централна и Южна Азия ще бъде също тъй цялостен, както и над Югоизточна Азия. /БТА", "date": "2018.10.24", "title": "Как Китай нанася удар по Русия и Индия"}
{"url": "https://www.dnevnik.bg/sport/2018/10/24/3332068_barselona_izliza_v_purviia_si_goliam_test_predi/", "text": "Осем години след емоционалните полуфинални битки в Шампионската лига между \"Барселона\" и \"Интер\" двата тима отново се изправят един срещу друг. През 2010 г. \"нерадзурите\" водени от Жозе Моуриньо отстраниха \"Барселона\" на Хосеп Гуардиола по пътя си към последната си европейска купа. Сега разликите са повече от общите неща в мача, а единствените футболисти от двата тима, които взеха участие и в двубоите преди осем години са Жерар Пике, Серхио Бускетс и Лионел Меси. Голямата звезда на \"Барселона\" обаче  няма да играе заради контузия, която получи през уикенда . Предстоящият мач на \"Камп ноу\" е директен спор за първото място в група В. Дотук след първите две завъртания в групата \"Барселона\" и \"Интер\" са безгрешни, като имат по шест точки. Каталунците се представяха колебливо в Ла Лига, където бяха без успех в продължение на четири мача, но през уикенда спечелиха срещу \"Севиля\" с добра игра. \"Интер\" е в отлична форма и има седем поредни победи във всички турнири. През уикенда \"нерадзурите\" надвиха \"Милан\" в градското дерби и затвърдиха силното си представяне. Именно отстътвието на Меси е големият проблем пред \"Барселона\", който в края на седмицата има и дерби с \"Реал\" (Мадрид). Петкратният носител на \"Златната топка\" е бил контузен общо 21 пъти по време на кариерата си в \"Барселона\", но статистиката сочи, че тимът обикновено печели мачовете си и без него. В периода 2004-2018 година аржентинецът е пропуснал общо 80 двубоя на каталунците. Балансът на тима в тези двубои 48 победи, 17 равенства и 15 поражения.  \"Отсъствието на Меси влияе много, но същевременно е предизвикателство за нас да го заменим и на футболистите да се докажат. Меси ще ни липсва, не се съмнявам, но обмислям няколко опции за негов заместник. Може да променим схемата\", каза  Валверде преди мача с \"Интер\" . Дотук двата тима са се срещали шест пъти в европейските турнири и \"Барселона\" има три победи срещу само една за италианците. \"Интер\" обаче не се представя успешно на \"Камп ноу\", където е загубил и в трите си визити. Другите два тима в група В са ПСВ и \"Тотнъм\", които дотук нямат точки. Извън загубите в Шампионската лига и двата отбора са много стабилни в местните си първенства. Домакините от Айндховен са без грешка в Ередивизи, където имат девет победи от девет мача. В група А също има директна битка за първото място между \"Борусия\" (Дортмунд) и \"Атлетико\" (Мадрид). Жълто-черните, които са лидер в Бундеслигата, a в Шампионската лига спечелиха и двата си мача без да допуснат гол. \"Атлетико\" също има шест точки, но не е много убедителен като гост. Тимът на Диего Симеоне обаче е доказал, че е много труден за побеждаване и рядко допуска голове. Дотук през сезона \"Борусия\" е непобеден в Бундеслигата и Шампионската лига (осем победи и две равенства), и вкарва средно по 3.1 гола на мач. Тройният възел в група С между \"Наполи\", \"Ливърпул\" и ПСЖ може да намери своята развръзка при третото завъртане. Парижани приемат неаполитанците на \"Парк де пренс\" а в същото време \"Ливърпул\" е домакин на аутсайдера \"Цървена звезда\". ПСЖ е безгрешен във Франция като има 10 победи в 10-те си мача, но загуби още на старта в Шампионската лига. Ако искат да избегнат провал още в групите футболистите на Томас Тухел не мога да си позволят грешка у дома срещу \"Наполи\" на Карло Анчелоти. Мачът ще бъде завръщане за италианския специалист в Париж, където той работеше между 2011 и 2013 г. Въпреки загубата в предишния кръг \"Ливърпул\" може да излезе начело в групата, в случай че \"Наполи\" не спечели в Париж. Червените нямат загуба на своя \"Анфийлд\" в Шампионската лига в девет поредни мача (шест победи и три равенства), като за последно това се случи на 22 октомври 2014 г.", "date": "2018.10.24", "title": "\"Барселона\" излиза в първия си голям тест преди \"класико\" без Меси"}
{"url": "https://www.dnevnik.bg/bulgaria/2018/10/24/3333004_lipsata_na_iasen_mehanizum_i_kriterii_za_subsidirane/", "text": "Липсата на ясен механизъм и критерии за разпределение на държавната субсидия за читалища от Министерството на културата оставя голяма част от тях без финансиране. В същото време дава възможност на едно читалище да получава почти цялата субсидия, сигнализираха читалищни дейци от община Благоевград. Едно от читалищата, останали без пари за покриване на нуждите си, е \"Европа 2014\" в село Мощанец, което поддържа своя библиотека от 5 хил. тома. За събирането на книгите са спомогнали частни дарители. За културните институции в общината са отпуснати 430 хил. лева, разпределени за 52 субсидирани бройки. От тях 3 са за Регионалните експертно-консултантски и информационни центрове \"Читалища\" (РЕКИЦ). От останалите 49, които превърнати в пари, правят 410 375 лева, 42 субсидирани бройки взема Народно читалище \"Никола Вапцаров 1866\". \"За една субсидирана бройка се заплащат 8 375 лева\", разказва Саша Войнова, председател на читалище \"Европа 2014\" в село Мощанец. Над 350 хил. от цялата сума, предвидена за читалищата в общината, отиват само за читалище \"Никола Вапцаров\" в областния град. \"През 2017 държавната субсидия се разпредели без критерии и мотиви в нарушение на вътрешните правила. Целта на разпределението беше да се облагодетелства \"Н. Вапцаров-1866\", което получи над 95% от субсидията. Това се случи със съдействието на община Благоевград\", разказва още Саша Войнова. Тя допълни, че в предходните три години 49-те субсидирани бройки за читалищата в общината са били разпределени неправомерно, за което има и заведени дела в Административен съд – Благоевград. Едното вече е спечелено от жалбоподателите от читалище \"Европа 2014\", но е обжалвано от комисията за разпределяне на държавната субсидия, образувана по чл. 23 от Закона за народните читалища (ЗНЧ), чиито председател е Васил Новоселски пред Върховния административен съд . По другото все още тече съдебен процес. \"49-те бройки следва да се разпределят от комисия, съгласно чл. 23 от Закона за народните читалища. Комисията се свиква със заповед на кмета на общината. Членове на комисията са по един представител от всяко читалище и един представител от общината. На база отчети за извършена дейност на читалищата за предходната година, респективно извършена работа, следва субсидията да се разпредели съгласно приети критерии. (Например критериите са: брой членове на читалището, брой жители в населеното място, брой фолклорни състави, брой изяви на тези състави и др.) Тоест следва мотивирано да се разпредели тази субсидия\", обяснява още в сигнал до \"Дневник\" председателят на читалище \"Европа 2014\". През 2017 година субсидията обаче се разпределила без никакви критерии. Липсвала ясна мотивировка защо едно читалище е получило 42 субсидирани бройки, а друго – 1. От протокола за заседанието на комисията, извършваща разпределението на годишната държавна субсидия за 2017 година на читалищата по член 23 от ЗНЧ става известно, че предложението на председателя на читалище \"Никола Вапцаров\" – Благоевград Васил Новоселски за разпределението на субсидията както следва: 42 бройки за управляваното от него читалище, 5 бройки за тези по селата, 3 за РЕКИЦ и 2 за читалище \"Виртуален свят\" е прието с шест гласа \"за\" двама \"против\" и един \"въздържал се\". По една субсидирана бройка получават културните институции в за Бело поле, Рилци, Покровник, Падеж и Логодаж. Читалището в Селище също не взема до субсидия, тъй като ползва една и съща секретарка с това в Логодаж. Съответно тя получава една заплата. Финансови средства от държавния бюджет не получават и колегите им в селата Изгрев и Зелен дол. Тази година разпределението на парите е същото. Саша Войнова задава логичен въпрос: Как е решено, че читалище \"Европа 2014\" няма да получи субсидия, след като осъществява редица културни и обществено полезни дейности? Сред тях са предоставяне на условия за самоподготовка на ученици от 6 до 10 клас. Екипът на институцията е подготвил и безплатни видеоуроци по математика в електронна платформа, която има 3 хил. абонати. Освен това работят активно за противодействие на ранното отпадане на деца от училище. Имат и богат културен календар. \"Въпросът е принципен - няма ясни правила, няма механизъм, няма мотиви за разпределение. Не се знае защо някой взима 42, друг 1, а друг- нищо\", коментират читалищни председатели от община Благоевград. \"През 2018 година читалището ни е лишено от субсидия под предлог, че от звено РЕКИЦ на читалище \"Никола Вапцаров\" са ни извършили проверка, при която се установило, че не извършваме никаква дейност\", разказва още Саша Войнова. Тя обаче подчертава, че РЕКИЦ, което е към Министерството на културата (МК), няма правомощия да извършва проверки. Това съобщават от ведомството в отговор на въпрос, подаден по Закона за достъп до обществена информация. От друго писмо от МК става известно, че няма точно определени критерии за разпределянето на държавната субсидия за читалищата, което създава проблем на стотици такива в цялата страна. \"Към този момент не е налице нормативен акт, както и няма нормативно или административно установен акт за разпределяне на годишната субсидия извън регламентираното в Закона за народните читалища\", се казва в писмото от културното ведомство. От там допълват, че предстои сформиране на междуведомствена комисия, чиято задача ще е да извърши промени в тази насока. Оказва се, че отпуснатите за 2017 година от държавата 65 милиона лева са раздавани \"на конвейер\", без ясни критерии, без ясни правила и мотивирировка. Вземал кой колкото може. И всичко това - със съдействието на Министерстовото на културата. А тези пари, вместо да се дадат към читалищата за читалищна дейност, се пренасочват към Министерството на правосъдието. Проверка на \"Дневник\" установи, че на основание чл. 23 от Закона за народните читалища са образувани десетки дела, касаещи неправомерно разпределение на годишната държавна субсидия. По някои от тях вече има и решения в ползва на жалбоподателите. Иван Сапунджиев е председател на едно от 37-те читалища в Кюстендил – \"Зора 2003\". Управляваната от него институция от около 4 години е лишена от държавна субсидия именно заради липсата на механизъм, по която тя да се разпределя. Именно за това той осъжда т.нар \"система\" 3 пъти. Казва, че от 15 години работи за промяна в тази насока. Имал комуникация с Министерството на културата, Министерството на финансите и премиера Бойко Борисов, но до този момент нямало никакъв ефект. \"Желаем да има ясен механизъм и всички работещи читалища да имат достъп до субсидия. Ние работим за образоваността на хората и сме на принципа, че историята трябва да работи за младите, за да не допускат грешките, които са допуснали предците ни. Ние нямаме фолклор. Нямаме състави, но се занимаваме с много други дейности\", разказа пред \"Дневник\" Иван Сапунджиев. Той и екипът му са се включили в изработването на противоградови ракети, организирали са много събития, свързани с историята и издават собствено списание. Техните научни доклади са признати от БАН и НАСА. Но явно това не е достатъчно това читалище с 160 члена да получи част от отпуснатата държавна субсидия. \"Читалища трябва да има и никой не може да забрани това\", казва Сапунджиев. Оказва се, че проблемът не е само в Благоевград и Кюстендил. От същото се оплакват читалища от Дряново. Има дела в Административните съдилища във Варна и Пловдив, в Софийски градски съд, съда в Сливен и други.", "date": "2018.10.24", "title": "Липсата на ясен механизъм и критерии за субсидиране оставя читалища без пари"}
{"url": "https://www.dnevnik.bg/sviat/2018/10/24/3332017_tlaska_li_trump_iaponiia_i_kitai_kum_podobriavane_na/", "text": "Когато твърдият консерватор Шиндзо Абе встъпи в длъжност като японски премиер през декември 2012 г., практически никой в Япония не очакваше отношенията с Китай де се подобрят значително. Но избирането през 2016 г. на Доналд Тръмп за президент на САЩ промени всичко това. В обстановка на ескалиращ търговски спор със САЩ китайският президент Си Цзинпин се обърна към Абе, който според критици бе спечелил популярността си, разпалвайки антикитайски и антикорейски чувства сред японските избиратели. Разговорите между двамата в Пекин, насрочени за 26 октомври, за да съвпаднат с отбелязването на 40-ата годишнина от сключването на Договора за мир и приятелство между Япония и Китай, ще бъдат първата от седем години официална двустранна среща между китайски и японски лидер . \"Президентът Си е твърдо решен да подобри и задълбочи връзките с Япония\", каза политическият анализатор от Токио Минору Морита, който е посетил Китай два пъти през последните месеци. Япония в същото време също е подложена на натиск от Тръмп да внася повече автомобили и селскостопански стоки с цел да се съкрати хроничният американски търговски дефицит. Анализаторите обаче смятат, че това може да принуди Абе - който отдавна е критикуван, че следва сляпо политиката на Вашингтон, да се сближи с Китай, за да покаже на Тръмп, че няма да позволи да бъде изнудван. Той се надява също, че подобно послание би могло да даде на Токио лост за влияние в американско-японските търговски преговори, предвидени да започнат през януари. В реч неотдавна в Токио Абе каза, че иска да изведе отношенията между Япония и Китай до \"нов етап\". Обявявайки посещението на Абе по-рано този месец, говорителят на китайското външно министерство Лу Кан заяви пред журналисти, че когато Пекин и Токио \"задълбочат икономическото и търговското си сътрудничество, от това ще имат полза не само интересите на двете страни, но и развитието на световната икономика и търговия\". Визитата съвпада с период на През септември 2012 г. Токио купи няколко необитаеми островчета в Източнокитайско море, за които претендира и Пекин. Тази стъпка предизвика антияпонски протести в десетки китайски градове и бойкот на японски стоки. Отношенията се влошиха, когато през 2013 г. Абе посети спорния храм Ясукуни, който почита паметта на загиналите 2.46 милиона японски войници, включително осъдените военнопрестъпници от Втората световна война, и който според Китай героизира военната агресия. Въпреки напрежението, през последните години Япония се радваше на увеличен брой китайски туристи, които внесоха значителен принос в третата по големина икономика в света, особено в отдалечени райони, страдащи от застаряване на населението и обезлюдяване. Миналата година Япония е посрещнала 7.36 милиона туристи само от Китай, най-големият й пазар, което представлява 25.6 процента от общия брой чуждестранни туристи, по данни на японската Национална туристическа организация. Китайските власти също са положили повече усилия за привличането на японски компании, организирайки 18 инвестиционни семинара в Япония от април до септември, което вече надминава 15-те семинара от миналата фискална година, според Японската организация за външна търговия (JETRO). Още четири семинара са насрочени за октомври, каза представител на организацията. В същото време доклад за американско-японския алианс, публикуван от Центъра за стратегически и международни изследвания по-рано този месец, призова \"Докато САЩ и Япония спорят за митата от 20 век, заплахите на 21 век за регионалната стабилност и благоденствие, особено от Китай и Северна Корея, нарастват\", се казва в доклада на екипа от експерти, съпредседателстван от бившия заместник-държавен секретар на САЩ Ричард Армитидж и почетния професор от Харвардския университет Джоузеф Най. Морита обаче смята, че този аргумент е \"отживелица\" в светлината на подобряващите се китайско-японски отношения и прекратяването от Северна Корея на опитите с балистични ракети. Морита, както и някои други японски анализатори, твърди, че Вашингтон отдавна се стреми да забие клин между двата азиатски гиганта. По отношение на Китай, по думите му, \"Япония възприема двоен стандарт\". Според него докато някои близки до Абе депутати и министерството на отбраната запазват антикитайска позиция, Тошихиро Никай, генералният секретар на Либерално-демократическата партия на премиера, е изградил лични връзки със Си. \"Според Никай Япония няма бъдеще, ако не укрепи отношенията си с Китай, Южна Корея и АСЕАН (Асоциацията на държавите от Югоизточна Азия)\", каза Морита. /БТА", "date": "2018.10.24", "title": "Тласка ли Тръмп Япония и Китай към подобряване на отношенията"}
{"url": "https://www.dnevnik.bg/sviat/2018/10/24/3332469_nai-malko_30_dushi_sa_raneni_pri_incident_v_metroto_v/", "text": "Най-малко 30 души са ранени при инцидент в метрото в Рим преди  мача от Шампионската лига между местния отбор \"Рома\" и руския ЦСКА (Москва) , съобщава ТАСС, цитирани от БТА. Най-малко 7 души са в критично състояние. Инцидентът е станал в час пик, в който фенове са придвижвали към стадиона. Хората са пострадали при авария на ескалатор на метростанция \"Република\". Инцидентът е станал, когато на станцията е имало голяма група руски фенове на ЦСКА (Москва). Ескалаторът внезапно е започнал да се движи по-бързо от нормалното и хората на него не успели да слязат навреме и се струпали едни върху други.  По последна официална информация са ранени 24 души, като седем от тях са в тежко състояние. Метростанция \"Република\" е била затворена. Прокуратурата на Рим е започнала разследване на причината на аварията на ескалатора.", "date": "2018.10.24", "title": "Най-малко 30 души са ранени при инцидент в метрото в Рим"}
{"url": "https://www.dnevnik.bg/citat_na_deniia/2018/10/24/3332472_citat_na_denia_kakvi_obedineni_patrioti_sme_kato_vseki/", "text": "Какви обединени патриоти сме, като всеки ден се обясняваме за някакъв скандал, каза днес по \"Нова телевизия\" зам.-председателят на парламентарната група на \"Обединени патриоти\" Искрен Веселинов (ВМРО). Депутатът изрази мнение, че този модел на действия трябва да се преосмисли, като споровете в коалицията трябва да се изместят от работа по обещаните приоритети. \"Въпросът сега е дали присъствието ни във властта е самоцел. Ако няма воля за единодействи, всеки сам трябва да си търси пътя\", посочи Веселинов. В отговор на въпрос той обясни, че оставането на \"Обединени патриоти\" във властта е от в полза на държавата, която се развива \"относително добре\". В край на разговора Искрен Веселинов посочи, че след като Валери Симеонов е изяснил позицията си, няма повод да се иска неговата оставка.", "date": "2018.10.24", "title": "Цитат на деня: Какви обединени патриоти сме, като всеки ден се обясняваме за някакъв скандал"}
{"url": "https://www.dnevnik.bg/evropa/2018/10/24/3332471_ispanskiiat_parlament_glasuva_protiv_spirane_na/", "text": "Испанският парламент вчера отхвърли законопроект за спиране на оръжейните продажби за Саудитска Арабия въпреки нарастващия международен натиск Рияд да бъде наказан за убийството на саудитския журналист и дисидент Джамал Хашокжи, съобщи \"Ройтерс\", цитирана от БТА. В събота испанското социалистическо правителство заяви, че е \"ужасено\" от  смъртта на Хашокжи , но реши да обедини сили с главната опозиционна сила, Народната партия, за да отхвърли законопроект, призоваващ правителството да прекрати оръжейните сделки с Рияд. Миналия месец Мадрид обяви, че ще спре продажбата на 400 лазерно управляеми бомби на Рияд, но няколко дни по-късно  отмени решението си , припомня агенцията. Според испански медии Саудитска Арабия заплашила да отмени сделка за покупка на военни кораби от Испания на стойност 1.8 милиарда евро, ако продажбата на бомбите не се състои. В началото на седмицата  Германия поиска  и другите държави в Европейския съюз да последват примера й и  да спрат да изнасят оръжия  за Саудитска Арабия, докато продължава да има неяснота около убийството на журналиста Джамал Хашокжи.", "date": "2018.10.24", "title": "Испанският парламент гласува против спиране на оръжейните продажби за Саудитска Арабия"}
{"url": "https://www.dnevnik.bg/sviat/2018/10/24/3332474_ispanskata_policiia_zadurja_14_kg_kokain_i_arestuva_10/", "text": "Отделът за борба с наркотрафика на испанската полиция съобщи, че при съвместна операция с американската Служба за борба с наркотиците са заловени 1400 кг кокаин и са арестувани десет души, сред които един българин, предаде Синхуа, цитирана от БТА. Операцията е извършена срещу кораб в Атлантическия океан на около 1800 км от Канарските острови. Седем от арестуваните са турски граждани, а останалите са грузинец, украинец и българин. Според испанската полиция корабът е пътувал към европейско, може би испанско пристанище с цел да разтовари кокаина, който след това да се разпредели из целия континент. Трафикът на кокаина е дело на турска организирана престъпна групировка. Тази операция на испанската полиция е третата срещу турски групировки.", "date": "2018.10.24", "title": "Испанската полиция задържа 1400 кг кокаин и арестува 10 души, включително българин"}
{"url": "https://www.dnevnik.bg/bulgaria/2018/10/24/3332478_izvunreden_koalicionen_suvet_pri_borisov_shte_reshava/", "text": "Вицепремиерът Валери Симеонов се извини тази сутрин на всички, които са се почувствали засегнати или обидени  от неговите думи от миналата седмица . Това стана след проведен тази сутрин извънреден коалиционен съвет на трите партии в управлението при премиера Бойко Борисов. Минути преди да направи извинението си, пред БНТ Симеонов каза, че не смята да се извинява, защото от него не се иска това, а оставка. Той допълни, че дори да се извини за репликата си, ще има съмнения за искреността му. Вчера протестиращите също обявиха, че не искат извинение. Симеонов започна изказването си днес с обобщението, че съветът е обсъдил медийната кампания след изявлението му и ежедневните протести пред сградата на Министерския съвет. След като уточни, че се извинява по настояване на коалиционния съвет, Симеонов завърши краткото си изявление с думите: \"Не е нужно да се аргументирам какво е моето отношение към децата инвалиди и към хората с увреждания, защото съм потърпевш в това отношение в моето семейство. Винаги съм помагал на такива хора с каквото мога\". Конфликтът между протестиращите майки и Симеонов се разрази, докато Бойко Борисов беше на посещение в чужбина и днес беше първата възможност на премиера да чуе гледната точка на всички, от които зависи разрешаването на проблема. При влизането си в сградата на Министерски съвет днес Волен Сидеров обяви пред журналисти, че носи изрезки от стари вестници, в които Валери Симеонов призовава Бойко Борисов да се оттегли от властта като Ахмед Доган. В началото на скандала Валери Симеонов обяви, че може да напусне поста, ако това бъде поискано от всички ръководители на партии от управляващата коалиция. До момента  такава позиция е изразил само Волен Сидеров от \"Атака\" , а  Красимир Каракачанов подкрепи  Симеонов с аргумента, че ако той бъде махнат, управлението ще се срине и на власт ще дойдат БСП и ДПС. От чужбина  Бойко Борисов обяви , че няма как еднолично да отстрани своя вицепремиер, защото така \"ще се счупи конструкцията\" на управлението. Коалиционният съвет се проведе минути преди в парламента да се гласува  трети вот на недоверие срещу правителството.", "date": "2018.10.24", "title": "След извънреден коалиционен съвет Симеонов се извини, но остава на поста"}
{"url": "https://www.dnevnik.bg/evropa/evropeiski_parlament/2018/10/24/3332475_evroparlamentut_predloji_plan_za_uvelichavane_na/", "text": "Евродепутатите подкрепиха планове за увеличаване на доверието на потребителите в питейната чешмяна вода, която е много по-евтина и чиста за околната среда в сравнение с бутилираната вода, предаде пресслужбата на Европейския парламент. Законодателството ограничава максимално допустимите количества на някои замърсители като олово (да се намали наполовина), вредни бактерии и въвежда нови горни граници за някои вещества, увреждащи ендокринната система. Освен това поставя под наблюдение нивата на пластмасови микрочастици, които са повод за нарастващо безпокойство. Достъп до вода Държавите членки трябва да вземат съответните мерки за подобряване на достъпа до чиста вода, инсталирайки свободно достъпни чешми в градове и на обществени места, където това е технически възможно. Също така трябва да се насърчи безплатното или срещу ниско заплащане сервиране на чешмяна вода за клиенти в ресторанти, столови и при ползване на кетъринг услуги. \"Право на достъп до вода\"  Eвродепутатите потвърждават подкрепата си за европейската гражданска инициатива \"Право на достъп до вода\" (Right2Water) и настояват държавите членки да насочат усилията си към уязвимите групи в обществото. Държавите трябва да извършат оценка и да установят хората без или с ограничен достъп до вода, включително. сред уязвимите и маргинализираните групи, и да предложат възможности за подобряване на ситуацията. Тази част от населението трябва ясно да бъде информирана за възможностите за свързване към разпределителната мрежа или за алтернативни начини за достъп до вода. Следващи стъпки Докладът беше приет с 300 гласа \"за\" срещу 98 гласа \"против\" и 274 \"въздържал се\". Парламентът ще започне преговори със съвета, след като европейските министри приемат своята позиция по доклада. Плановете имат за цел да повишат доверието на хората към водоснабдяването и да увеличат използването на чешмяна вода като питейна вода, за да се намали употребата на пластмаси и пластмасови отпадъци. Според Европейската комисия намаляването на консумацията на бутилирана вода може да помогне на домакинствата в ЕС да спестят повече от 600 млн. евро годишно. Като се увеличи консумацията на чешмяна вода, хората могат също така да дадат своя принос за намаляване на пластмасовите отпадъци от бутилирана вода, включително и за намаляване на пластмасовите отпадъци в морето. Бутилките - най-често използваните пластмасови изделия за еднократна употреба, са сред основните замърсители на европейските плажове.", "date": "2018.10.24", "title": "Европарламентът предложи план за увеличаване на използването на чешмяна вода"}
{"url": "https://www.dnevnik.bg/evropa/2018/10/24/3332490_orban_obvini_brjuksel_che_izgrajda_evropeiska_imperiia/", "text": "Унгарците не могат да мълчат на предстоящите догодина избори за Европейски парламент, заяви премиерът Виктор Орбан пред свои привърженици в Будапеща, предаде \"Политико\". \"В Европа всички вече говорят за май\", каза Орбан, като добави, че изборите ще определят посоката на Европа и обвини Брюксел, че се опитва да подкопае националните държави и че изгражда европейска \"империя\". В реч по повод годишнината от унгарската революция срещу съветската власт през 1956 г. Орбан многократно спомена унгарската \"християнска\" идентичност и отбеляза, че е част от \"историческия и природен ред\" човек да бъде роден в определена нация. По думите му Брюксел в момента се управлява от тези, \"които искат европейска империя\", ръководена \"не от избраните национални лидери, а от брюкселски бюрократи\". Орбан подчерта, че Европа е континент на нации и предупреди за опасностите от едно \"смесено\" общество. Той каза, че в Европа пристигат все повече \"мъже на възраст, подходяща за военна служба\", които \"бавно, но сигурно превръщат европейските коренни жители в малцинство\" и добави, че проимигрантските сили умишлено не защитават границите на континента. Проимигрантски настроените политици иска \"мултикултурно, смесено население\" без нации и \"коалиция с финансови спекуланти\", заяви още Орбан, като спомена милиардера и филантроп Джордж Сорос и призова: \"Нека отхвърлим иделогията на глобализма\". Премиерът избегна въпроса за позицията му в Европейската народна партия след призивите неговата партия \"Фидес\" да бъде изключена. Той обаче спомена за \"заплахи\" срещу Румъния, Словакия и Италия и \"атаки\" срещу Унгария и Полша.", "date": "2018.10.24", "title": "Орбан обвини Брюксел, че изгражда европейска \"империя\""}
{"url": "https://www.dnevnik.bg/politika/2018/10/24/3332488_dps_s_ultimatum_ili_ostavka_na_valeri_simeonov_ili/", "text": "След като обяви, че ще напусне пленарната зала, ако вицепремиерът Валери Симеонов дойде в Народното събрание да се обяснява за  \"цинизма си\" по отношение на хората с увреждания , ДПС поиска оставката му. Лидерът на движението Мустафа Карадайъ обяви, че при такива скандали в цивилизованите държави си тръгва не само министърът, но и премиерът. Той каза още, че ако не си отиде Валери Симеонов, ДПС ще предприеме действия, за да защити демокрацията, която била в агония. \"Или си отива един вицепремиер, или си отива цялото правителство, или позорът е за държавата. Решението да си отиде един вицепремиер е ваше. Решението да си отиде целият кабинет ще го вземе народът\", обяви Мустафа Карадайъ. Той каза, че и за страната. По-рано днес парламентът отхвърли предложението на парламентарната група на \"БСП за България\" вицепремиерът Валери Симеонов да бъде изслушан в пленарната зала заради изказването му, че проектозаконът за хората с увреждания е  \"опит да се угоди на кресливи жени, които изкарваха на пек и на дъжд тези уж болни деца\" . За гласуваха само 92 народни представители, против бяха 122, а 14 се въздържаха. Във вторник и БСП обяви, че са нужни предсрочни парламентарни избори, тъй като  премиерът Бойко Борисов вече е безсилен . Днес зам.-председателят на парламентарната група на социалисти Драгомир Стойнев каза, че и не може да изпълнява функциите си, заради което е нужно да бъде сменен моделът на управление, което минава праз нови избори. И лидерът на \"Воля\" Веселин Марешки обяви, че Валери Симеонов трябва да подаде оставка и нарече поведението му \"уродливо\" и \"извратено\". Той поиска оставката и на другия вицепремиер Красимир Каракачанов с мотив, че защитил Симеонов. В отговор Искрен Веселинов от \"Обединените патриоти\" каза, че Марешки е прочел по-малко книги, отколкото Каракачанов бил написал. По-рано днес, след намесата на премиера Бойко Борисов и заседание на коалиционния съвет в Министерския съвет,  Валери Симеонов се извини за думите си, но не подаде оставка . В парламента заради  вота на недоверие към правителството, който по-късно бе отхвърлен , са вицепремерът Томислав Дончев и други министри, но отсъстват премиерът Бойко Борисов и вицепремиерите Валери Симеонов и Красимир Каракачанов. В залата е лидерът на \"Атака\" Волен Сидеров, който във вторник не отиде на заседание на съвета на \"Обединени патриоти\". След изказванията на опозицията зам.-председателят на ГЕРБ Цветан Цветанов обяви от парламентарната трибуна, че Той каза още, че БСП не е алтернатива и вече е доказала, че не може да управлява. Той каза, че социалистите дали 179 млн. лева за хората с увреждания, а сегашните управляващи се обединили около програма, в която парите са с 150 млн. лева повече. \"В правителството няма задкулисие, всичко излиза наяве\", обяви Цветанов. Той каза още, че и Валери Симеонов, и премиерът вече са се извинили на всички, които са се почувствали засегнати. От името на \"Обединени патриоти\" се изказа доц. Милен Михов, който поздрави колегите си заради годишнината от създаването на ВМРО. \"Ние няма да кажем тежка и лоша дума нито срещу опозицията, нито срещу който и да е гражданин, още по-малко - спрямо нашите приятели, партньори и колеги. Ние можем да прощаваме за разлика от другите. Но ще припомня - ВМРО забавя, но не забравя\", обяви доц. Михов. По-късно зам.-председателят на парламента Явор Нотев каза, че оценката на \"Атака\" за думите на Валери Симеонов остава непроменена, но извинението му ще бъде обсъдено на предстоящ съвет на коалицията. \"Не малко хора разглеждат отношенията в малката коалиция като залог за голямата. Лично аз не намирам, че това е залогът. Не е \"препъни камък\" пред управлението на страната\", заяви още Нотев. ", "date": "2018.10.24", "title": "ДПС с ултиматум: Или оставка на Валери Симеонов, или предсрочни избори (допълнена)"}
{"url": "https://www.dnevnik.bg/ot_vas/novini_ot_vas/2018/10/24/3332118_po_sledite_na_jultite_paveta/", "text": "Пътната настилка от жълти павета по централните улици на София дълги години е символ на града. С настоящите ремонти, част от тях се изместват от по-удобните за пешеходците гранитни тротоарни плочи. На снимката: Това е, плочата която ще замести жълтите павета в централната градинка пред Националната художествена галерия. Taм наистина е много хлъзгаво с павета при сняг и дъжд. Как ще е с новите гранитни плочи-предстои да видим.", "date": "2018.10.24", "title": "По следите на жълтите павета"}
{"url": "https://www.dnevnik.bg/sport/2018/10/24/3332502_manchestur_siti_e_izigral_nai-dobroto_si_purvo/", "text": "Мениджърът на \"Манчестър сити\" Хосеп Гуардиола остана впечатлен от представянето на отбора си срещу \"Шахтьор\" (Донецк) в Шампионската лига. По-специално той оцени много високо играта на \"гражданите\" до 45-ата минута. По думите му това е било най-силното първо полувреме за отбора от три години. Английският шампион  спечели с 3:0 гостуването си в Украйна . Давид Силва и Емерик Лапорт дадоха добра преднина на \"Сити\" през първата част, а след почивката се разписа и Бернардо Силва. С успеха отборът събра шест точки и е начело в група F след три кръга. \"Създадохме много възможности и не допуснахме такива пред вратата си до последните минути. Бяхме под голямо напрежение след загубата от \"Лион\", но сега сме в добра позиция. Вече можем да контролираме съдбата си\", заяви Гуардиола.", "date": "2018.10.24", "title": "\"Манчестър сити\" е изиграл най-доброто си първо полувреме от три години, смята Гуардиола"}
{"url": "https://www.dnevnik.bg/evropa/evropeiski_parlament/2018/10/24/3332497_razsledvaneto_na_smurtta_na_hashokji_da_ne_bude_vodeno/", "text": "Европейският парламент единодушно осъди вчера  убийството на журналиста Джамал Хашокжи  в консулството на Саудитска Арабия в Истанбул на 2 октомври. Убедително мнозинство евродепутати повтори призива  да бъде спрян износът  на оръжие за Рияд, a върховният представител на ЕС по външната политика и сигурността Федерика Могерини настоя разследването да бъде водено не от геополитиката, а от истината. предаде БТА. Председателят Антонио Таяни призова за международно разследване на смъртта на журналиста и писателя Джамал Хашокжи, съобщи пресслужбата на Европарламента. \"Този парламент винаги ще бъде начело на защитата на свободата на печата и на журналистите\", заяви Таяни, приканвайки за щателно международно разследване, за да се изяснят обстоятелствата около смъртта на журналиста и писателя Джамал Хашокжи. \"Парламентът настоява саудитските власти да разкрият и накажат извършителите на това чудовищно престъпление\", добави той. Престъплението срещу който и да било журналист, където и да е, е посегателство срещу свободата на изразяване и срещу нашите общества, срещу начина ни на живот и ценностите ни - срещу всеки от нас, заяви Могерини. Три седмици след събитията вече знаем, че Хашокжи е бил убит в консулството, има задържани заподозрени, но още много подробности липсват, добави тя. \"Потвърждението от саудитските власти, че Хашокжи е убит, е първа стъпка към истината, но представените досега обяснения оставят открити въпроси и повдигат съмнения. Призоваваме Рияд да даде отговори на основата на прозрачно и задълбочено разследване. Саудитските власти трябва да съобщят всичко, което знаят, и да изправят виновниците пред съда\", призова Могерини. \"Поискахме саудитските власти да работят тясно с турските си колеги. Разследването трябва да бъде водено не от геополитиката, а от истината. Отговорът на ЕС ще зависи от бъдещите действия на саудитските власти - те обещаха големи промени в страната и разследването ще покаже дали са поели в такава посока\", допълни тя. Могерини отбеляза, че Хашокжи неведнъж е бил канен от институциите на ЕС в дебати за Саудитска Арабия. \"Свободата на изразяване е в основата на нашите ценности и външната ни политика. Националните ни интереси никога не трябва да бъдат поставяни над свободата на словото, която е част от човешките права - без тях няма мир, свобода и човешко развитие\", обобщи Могерини. Тя призова с твърдост и решимост ЕС да настоява за истината и въздаването на правосъдие по този случай. В последвалите изказвания на парламентарните групи Европейската народна партия изрази несъгласие с твърдението, че саудитският престолонаследник Мохамед бин Салман не е знаел за действията на специалния отряд в Истанбул. Демократичният свят ясно трябва да отхвърли подобно поведение, призова ЕНП. Социалистите и демократите заявиха, че убийство може би не е достатъчна дума да се опише извършеното в саудитското консулство в Истанбул. Те определиха случая като невиждано престъпление от Втората световна война насам. Обясненията са недостатъчни и невероятни, има нужда от общ и силен отговор, трябва да преразгледаме отношенията на Запада с Рияд, трябва да се преразгледа оръжейният износ, призоваха социалистите. Европейските консерватори и реформатори отбелязаха, че твърденията на турските власти се подкрепят от откриването на разчленените останки на Хашокжи. Използването на мъчения преминава границите, прагматизмът на търговията поддържа отношенията с Рияд вече десетилетия, добавиха те. Групата на АЛДЕ призова за европейско действие, за да може виновните да понесат отговорност. ЕС трябваше да наложи ембарго на Рияд, трябва да бъде прекратен износът на системи за наблюдение на опозицията, призоваха либералите. Групата на Зелените оцени дадените досега от саудитските власти обяснения като недостатъчни. Убийството показва липсата на всякаква търпимост на саудитското управление към критика. Европарламентът многократно призова за забрана на търговията с оръжие с Рияд, посочиха те. Европейската обединена левица определи убийството на Хашокжи като жестоко и хладнокръвно престъпление, което не е единичен случай. Саудитска Арабия иска да подкупи международната общност, трябва да бъде наложено ембарго, призова тази парламентарна група. От групата \"Европа на свободата и пряката демокрация\" определиха убийството като студен душ за онези, които очакваха Саудитска Арабия  да поеме по нов път  с Бин Салман начело. Много са неяснотите, но е ясно, че извършителите са разчитали на безнаказаност. Това не е отделен случай, а показва обичайни действия. Необходима е пълна забрана за износа на оръжие за Саудитска Арабия, добавиха от тази парламентарна сила. Групата \"Европа на народите и свободата\" осъди станалото, но призова да не бъдат забравяни нарушенията на човешките права в Китай и в Турция. Председателят на Европейския съвет Доналд Туск каза, че единственият европейски интерес е да бъдат разкрити всички подробности около потресаващото убийство. Това бе толкова ужасно престъпление, че дори и най-малката следа от лицемерие ще бъде срам за нас. Не е моя работа да казвам кой чии интереси защитава там, добави Туск. Той се обърна към евродепутатите с оценката, че познава добре чувствителността и решимостта им. Вярвам, че няма да позволите Европа, държавите от ЕС и общностните институции да бъдат въвлечени в сенчеста игра, допълни Туск.", "date": "2018.10.24", "title": "Разследването на смъртта на Хашокжи да не бъде водено от геополитиката, настоя Могерини"}
{"url": "https://www.dnevnik.bg/sport/2018/10/24/3332504_mourinyo_iska_investicii_za_da_moje_junaited_da/", "text": "Манчестър юнайтед\" има нужда от инвестиции, за да стигне нивото на отборите, които в момента са най-добри във футбола, смята мениджърът Жозе Моуриньо. От изказването му след  мача с \"Ювентус\" в Шампионската лига (0:1)  се разбра, че съставът изостава от водещите тимове. \"Ювентус\" е шампион от седем години, мисля, че са седем години поред, (имат) два финала в Шампионската лига в последните четири или пет години. Не са щастливи с това, което имат, а искат още и още. Искат още. Имат (Гонсало) Игуаин и (Пауло) Дибала, искат още. Отиват за Роналдо. Отиват за най-добрите играчи в света. Голям клуб с голямо минало и с голямо желание да има голямо бъдеще\", заяви Моуриньо. След това заяви, че \"Юнайтед\" е \"малко\" зад нивото на \"Ювентус\" и другите големи отбори. \"Да стигнем нивото на \"Ювентус\"? Нивото на \"Барселона\"? Нивото на \"Реал\" (Мадрид)? Как можеш да стигнеш това ниво? Нивото на \"Манчестър сити\"? Как можеш да стигнеш това ниво\", продължи той. На въпрос дали \"Манчестър юнайтед\" се нуждае от инвестиции, за да стигне това ниво, португалецът отговори кратко: \"Да\". От идването си на :Олд Трафорд\" той похарчи близо 400 млн. паунда за нови футболисти. Въпреки това през лятото често се изказваше критично, че не са направени необходимите трансфери. Едно от желанията му беше да привлече централен защитник. След мача с \"Ювентус\" той похвали водещите бранители на отбора. \"Господин Бонучи и господин Киелини могат да отидат в \"Харвард\" и да преподават как да бъдеш централен защитник\". Моуриньо дори призна, че след жребия в отбора са знаели, че целта ще е да се преборят с \"Валенсия\" за второто място в групата. Въпреки това той остана доволен от представянето на \"Юнайтед\" срещу \"един от най-големите кандидати за спечелване на Шампионската лига\". \"Манчестър юнайтед\" изостава с пет точки от \"Ювентус\", но има с две повече от \"Валенсия\" в група Н.", "date": "2018.10.24", "title": "Моуриньо иска инвестиции, за да може \"Юнайтед\" да настигне водещите отбори"}
{"url": "https://www.dnevnik.bg/zdrave/2018/10/24/3332512_ochakvano_upravliavashtite_preodoliaha_i_tretiia_vot/", "text": "Очаквано парламентарното мнозинство отхвърли  внесения от левицата вот на недоверие  към кабинета \"заради провала в политиката в здравеопазването\". В подкрепа на третото искане за сваляне на правителството бяха 99 депутати от БСП и ДПС, 133 души гласуваха \"против\", нямаше въздържали се. За да е успешен вотът на недоверие, са нужни 121 депутатски гласа. Дебатите по искането за сваляне на кабинета бяха миналата седмица . Тогава три часа управляващи и опозиция спориха кой може, кой има воля и сили да направи реформа в здравния сектор, който и двете спорещи страни определиха като силно проблемен. И днес при обяснение на отрицателния си вот и гласуване в подкрепа на правителството от ГЕРБ заявиха, че левицата не е алтернатива на управляващите и не може да предложи работещи решения. \"За всички е ясно, че БСП не може да бъде алтернатива. Те участваха през всички години в проблемите, които днес се опитваме да решим, наслагвани с години\", заяви от трибуната на парламента председателят на групата на ГЕРБ Цветан Цветанов. Тома Биков от ГЕРБ пък каза, че с гласуването си всъщност е подкрепил и БСП, защото левицата \"в това състояние, в което се намира, не знае каква беля ще си стовари на главата, ако почне и да управлява\". Намерете себе си, намерете опции да излъчите алтернатива, докато сте в опозиция, обърна се той към социалистите. И допълни, че БСП не показва \"никакви признаци на адекватност\". \"Алтернативата на това правителство се нарича хаос и безвластие. Не знаете, ако съборите това правителство, какво ще правите\", каза още Биков.", "date": "2018.10.24", "title": "Очаквано управляващите преодоляха и третия вот на недоверие"}
{"url": "https://www.dnevnik.bg/sport/2018/10/24/3332516_ludogorec_vidia_koaliciia_mejdu_grisha_ganchev_i_spas/", "text": "Между Гриша Ганчев и Спас Русев има коалиция, смята изпълнителният директор на \"Лудогорец\" Ангел Петричев. Той говори по  темата с разменените изказвания през медиите  между собствениците на \"ЦСКА-София\" и \"Левски\", както и на шампионите Кирил Домусчиев. Ганчев  обвини \"Лудогорец\", че \"пробива\" футболисти, отбори, съдии и футболния съюз , а Русев също постави  въпроси за спазването на честната игра . Домусчиев  отвърна, че шампионите са изрядни  и не се притесняват от проверки. Комисията по етика и феърплей в БФС  няма намерение да се самосезира след изказванията , като председателят ѝ Васил Василев поиска, ако някой има информация, да подаде конкретен сигнал. Първоначално Петричев заяви, че не иска да коментира собствениците на клубовете, тъй като не е на това ниво и са в правото да казват каквото искат. Но продължи: \"Аз мога само с интерес да коментирам тази коалиция, която се оформя между Русев и Ганчев, но според мен тя ще продължи доста кратко, тъй като няма да е далеч моментът, в който двата отбора ще се сблъскат и тогава господин Русев ще разбере, че Ганчев не е кротушка, а си е сериозна акула, на която \"Лудогорец\" усеща зъбите през последните осем години, в които е в първенството\". Думите му дойдоха при заминаването на отбора за Кипър. В четвъртък \"Лудогорец\" гостува на АЕК (Ларнака) в третия си мач в Лига Европа, като ще търси първи точки. Петричев каза, че емоциите от  победата с 2:1 срещу \"Левски\"  са преминали и вниманието вече е към мача в Никозия. \"Този двубой ще реши доста неща, за нас се явява изключително важен. Пътуваме с идеята да спечелим. Смятам, че ако не победим утре, вече нещата стават изключително имагинерни.\" Това ще е първият мач след раздялата с Пауло Аутуори, като начело на отбора застава Антони Здравков.", "date": "2018.10.24", "title": "\"Лудогорец\" видя коалиция между Гриша Ганчев и Спас Русев"}
{"url": "https://www.dnevnik.bg/zelen/2018/10/24/3332515_sud_v_mainc_shte_reshi_dali_da_zabrani_starite_dizeli/", "text": "Съдът в западния германски град Майнц ще разгледа днес предложението да бъдат забранени старите дизелови автомобили в централните квартали, за да се противодейства на замърсяването на въздуха, предаде ДПА. Майнц е поредният от много германски градове, който се насочва към тази забрана заради замърсения въздух. Местни съдилища постановиха подобни мерки в части от Хамбург, Щутгарт, Аахен, Франкфурт и Берлин. Съдът в Майнц ще разгледа случая заради постъпила жалба от неправителствената организация за защита на околната среда Де У Ха (DUH) срещу град Майнц, където има по-високи концентрации на  азотен оксид , отколкото позволяват екологичните стандарти. Общината в Майнц твърди, че вече е намалила нивата на  азотен оксид , като е модернизирала градските автобуси, които изпускат вредни емисии и е разширила трамвайната мрежа./БТА", "date": "2018.10.24", "title": "Съд в Майнц ще реши дали да забрани старите дизели в центъра"}
{"url": "https://www.dnevnik.bg/photos/snimka_na_denia/2018/10/24/3332523_snimka_na_denia_koteshkata_lapa_na_mlechniia_put/", "text": "Американската космическа агенция НАСА разпространи снимка от телескопа \"Шпицер\" (Spitzer) на мъглявината \"Котешка лапа\". Тя се намира в съзвездието Скорпион и е една от звездообразуващите области в галактиката Млечен път. Намира се на около 5000 светлинни години от Земята. Според астрономите ярките образувания, които приличат на възглавничките на лапите на котките са останки от взривени звезди.", "date": "2018.10.24", "title": "Снимка на деня: Котешката лапа на Млечния път"}
{"url": "https://www.dnevnik.bg/sviat/2018/10/24/3332525_sasht_sa_zapochnali_kiberkampaniia_sreshtu_ruski_taini/", "text": "САЩ са започнали киберкампания, насочена срещу руски тайни агенти в опит да се ограничи дезинформацията в навечерието на междинните избори на 6 ноември, съобщи в. \"Ню Йорк таймс\", цитиран от \"Ройтерс\". Изданието посочва, че това е първата подобна операция за защита на американските избори, за която се появява информация. Вестникът цитира неназовани служители от министерството на отбраната, които са били запознати с операцията. Те са съобщили, че киберкомандването на САЩ използва преки съобщения, насочени към конкретни потребители, маскирани зад кампании за печелене на влияние, за да ги възпре да разпространяват пропаганда и фалшива информация. Макар че САЩ не отправят заплахи към конкретни лица, предишните им санкции и осъдителни присъди може да помогнат за възпиране на руски тайни агенти, след като бъдат идентифицирани, според съобщеното от \"Ню Йорк таймс\". Американските разузнавателни служби са стигнали до извода, че подкрепени от Кремъл организации са се намесили в предизборната кампания за президент през 2016 г., за да подпомогнат републиканския кандидат Доналд Тръмп, обвинение, което Москва многократно отрече. В петък американското правителство разкри първите обвинения, свързани опит за намеса в междинните избори през ноември. 44-годишната рускиня Елена Алексеевна Хусяйнова беше обвинена, че е играла ключова финансова роля в подкрепен от Кремъл план за провеждане на \"информационна война\" срещу САЩ, включително за продължаващи опити да се повлияе на американските гласоподаватели. Киберкомандването на САЩ е изпратило екипи в Европа, за да помогнат на съюзниците да противостоят на руското проникване, пише вестникът, като се позовава на служебни лица. Повече от дузина руснаци и три руски организации бяха обвинени в рамките на разследването на САЩ на намесата в предизборната кампания през 2016 г. Разследва се и възможността за престъпен сговор в интерес на кампанията на Тръмп. Сред обвинените са 12 руски офицери от разузнаването и базирана в Санкт Петербург група, известна с троловете си в социалните мрежи. Тръмп многократно отрече да е имало сговор, който да е бил в интерес на победата му на изборите./ БТА", "date": "2018.10.24", "title": "САЩ са започнали киберкампания срещу руски тайни агенти преди изборите"}
{"url": "https://www.dnevnik.bg/biznes/2018/10/24/3332517_stopanskata_kamara_iska_nov_kodeks_na_truda/", "text": "Организациите, членуващи в Българската стопанска камара, предлагат да се напише нов Кодекс на труда, който да отговаря на съвременните индустриални отношения. Това се казва в съобщение до медиите след проведена среща на организациите, членуващи в камарата, по проблемите им. Участниците в нея са единодушни, че настоящият кодекс, писан в условия на тоталитарна икономика с изцяло държавна собственост върху производствените активи, променян през годините стотици пъти, не отговаря на съвременните условия и изискванията на пазара на труда. Посочва се, че България е на последните места в ЕС по всички показатели, характеризиращи гъвкавите трудови отношения, включително работа на срочен трудов договор, чрез агенция за временна работа, почасова заетост, втори трудов договор и други. Организацията предлага широк дебат по темата, след който, ако се реши, да се напише нов кодекс. Членовете на камарата посочват още проблеми като липсата на работна ръка, нерегламентирания внос, подбиващ цените на българското производство, регулаторните режими и административният натиск, както и предизвикателствата пред т.нар. кръгова икономика. За пореден път бизнесът призовава управляващите да определят адекватен модел за формиране на таксата за смет, която да не зависи от данъчната оценка на имота или балансовата стойност на активите, а вместо това да се формира от количеството изхвърлян боклук. За сериозен нерегламентиран внос на велосипеди от Китай предупреждава главният секретар на Асоциацията на производителите на велосипеди в България Борислав Георгиев. Той припомня, че този сектор в България осигурява 1600 работни места, а през 2017 г. износът на продукция е за 7 млн. евро. Според изпълнителния директор на Асоциацията на рециклиращата индустрия Владимир Димитров един от базовите проблеми е липсата на качествена оценка на въздействието на проектите на нормативни документи. \"Оценката или изцяло липсва, или е повърхностна, незадълбочена и напълно формална\", обяснява той. Бизнесът отново поставя проблема с липсата на работна ръка, чието решение според него минава през дуалното обучение и облекчаване на процедурите за привличане на работници от трети страни, извън ЕС.", "date": "2018.10.24", "title": "Стопанската камара иска нов Кодекс на труда"}
{"url": "https://www.dnevnik.bg/politika/2018/10/24/3332555_parlamentut_othvurli_vetoto_na_prezidenta_vurhu_zakona/", "text": "Мнозинството в парламента прие отново днес оспорените от президента Румен Радев текстове от Закона за държавната собственост. За гласуваха 145 народни представители от ГЕРБ, ДПС, \"Обединени патриоти\" и \"Воля\", а 65 депутати от \"БСП за България\" бяха против. С текстовете се премахва забраната за апориране на имоти и вещи, които са собственост на търговски дружества с повече от 50 на сто държавно участие. Освен това се дава възможност за апортиране на имоти и вещи, които не са обособени части от дружества, в търговски дружества с държавно или общинско участие. Според  държавния глава така се създава възможност за скрита приватизация на дружества от забранителния списък  по Закона за приватизация и следприватизационен контрол. В дебатите ГЕРБ и БСП спориха дали държавната собственост може да стигне до частни ръце или не, но бе припомнена банковата криза по времето на Жан Виденов и масовата приватизация по времето на Иван Костов. Депутатът от ГЕРБ Спас Гърневски обяви, че по времето на Костов той бил в СДС, където била и лидерът на БСП Корнелия Нинова.", "date": "2018.10.24", "title": "Парламентът отхвърли ветото на президента върху Закона за държавната собственост"}
{"url": "https://www.dnevnik.bg/biznes/2018/10/24/3332554_upravliavashtite_shte_harchat_po_28_mln_lv_na_den_do/", "text": "Правителството се очаква да похарчи 2 млрд. лв. натрупан излишък в бюджета до края на годината, което означава, че всеки ден ще се дават по 28 млн. лв. от парите на данъкоплатците. Това изчислява в. \"Сега\", като се позовава на данните, цитирани от Менда Стоянова, председател на бюджетната комисия в Народното събрание, която съобщи, че излишъкът в бюджета към момента е 2.5 млрд. лв., които обаче ще бъдат похарчени, тъй като в Закона за бюджета за 2018 г. е записан дефицит от 0.5% от БВП. Излишъкът за поредна година се формира от предвидени, но неизхарчени средства за капиталови разходи - основно съфинансиране на европейски проекти. Ударното харчене на натрупани приходи над планираните е традиционно през последните два месеца на годината, когато с решение на правителството се отпускат различни суми за непланирани дейности. Според думите на Менда Стоянова тази практика е нещо нормално, тъй като в края на годината приключвали проекти.", "date": "2018.10.24", "title": "Управляващите ще харчат по 28 млн. лв. на ден до края на годината"}
{"url": "https://www.dnevnik.bg/bulgaria/2018/10/24/3332563_kratki_novini_nadziratelite_v_zatvorite_otnovo_se/", "text": "Дело за кражба на три крави е новият рекордьор за бавно правосъдие  Наказателно производство за кражба на три крави, прекратено поради изтичане на абсолютната погасителна давност - 22 години и половина след образуването му, е сред най-продължителните производства, установени от Инспектората към ВСС при проверка, извършена в периода 1 юли – 30 септември 2018 г. Бивш митнически шеф отива в затвора за 4 години  Бившият вече началник на митнически пункт \"Олтоманци\" Георги Владимиров-Фози влезе в затвора за 4 години. Това е окончателната му присъда по делото за внасянето на камион с цигари без бандерол за над 2,3 млн. лева през ГКПП \"Кулата\", реши състав на Върховния касационен съд (ВКС), информира news.lex.bg. Два от фериботи между България и Румъния спряха заради ниското ниво на Дунав Фериботните платформи, обслужващи линиите Оряхово - Бекет и Никопол - Турну Мъгуреле, са преустановили работа от днес сутринта поради лоши метеорологични условия и ниско ниво на река Дунав, съобщиха от пресцентъра на \"Гранична полиция\". Кабинетът вдигна с 340 хил. лв. капитала на Фонда на фондовете Парите са предвидени в бюджета на Министерството на финансите за тази година. Целта на увеличението, което ще стане с издаването на нови поименни акции с капитал 1 лев, за обезпечаване дейността на фонда. \"Фонд мениджър на финансовите инструменти в България\" ЕАД управлява проектите, съфинансирани от европейските фондове и други институции. Десет върховни съдии са кандидати за Конституционния съд (обновена) Петима от тях са от Върховния касационен съд (ВКС) и петима от Върховния административен съд (ВАС), информира  news.lex.bg . Това са зам.-председателите на ВКС Павлина Панова и Дария Проданова, както и колегите им Николай Дърмонски, Симеон Чаначев и Емануела Балевска. Номинираните магистрати от ВАС са зам.-шефката на съда Надежда Джелепова, както и съдиите Жанета Петрова, Галина Солакова, Маруся Димитрова и Марина Михайлова. Тази година двете върховни съдилища избират двама конституционни съдии. Според негласна уговорка, действала досега, единият трябва да е от ВКС, а другият от ВАС. Изборът ще се проведе на 26 октомври. Съдийската колегия прие стандарти за независимост С 8 на 6 гласа съдийската колегията прие във вторник стандартите за независимостта на съдебната власт. Една от тях бе - намесата в работата на съдебната власт, като атаките, заплахите, неправомерното влияние или сплашването на съдия или прокурор във връзка с изпълнението на служебни задължения да се определят като престъпление против правосъдието. Против това предложение гласуваха Боян Магдалинчев, Боян Новански, Красимир Шекерджиев, Драгомир Кояджиков, Стефан Гроздев и председателят на Върховния административен съд Георги Чолаков. Надзирателите в затворите отново се подготвят за протести Половин година след като надзиратели от затвори в редица градове се  събраха на протест в София  с искане за увеличаване на щата и по-високо заплащане, днес от синдиката на служителите в затворите обявиха, че подготвят ново недоволство. Те настояват за спешна среща с правосъдния министър Цецка Цачева, тъй като досега нито едно от исканията им не е било взето под внимание. Освен това надзирателите твърдят, че за да не се плаща извънреден труд, нощните смени в затворите са сведени до минимум. За изминалите шест месеца диалогът с институциите пък бил преустановен.", "date": "2018.10.24", "title": "Кратки новини: Дело за кражба на три крави е новият рекордьор за бавно правосъдие"}
{"url": "https://www.dnevnik.bg/na_put/2018/10/23/3331000_hotel_dava_otstupki_na_klientite_bez_smartfon/", "text": "Нюйоркски хотел предлага отстъпки на клиентите си, готови да се откажат от електронните устройства по време на престоя, пише moneyish.com. Хотел \"Джеймс Номад\" (The James NoMad), който се намира на ъгъла на 29-та улица и Медисън авеню, обяви акцията \" \"Цифрово пречистване\" (Digital Detox) от смартфона, таблета, телевизора и дори електронния будилник. Клиентите, които оставят всичките си цифрови устройства на рецепцията, ще получат 10% отстъпка за целия престой. До идеята се стигнало след анкета сред гостите за качеството на предлаганите в хотела уелнес услуги. Оказало се, че основна причина да не ги ползват, са заниманията им с цифровата техника. Сега управата им предлага взамяна освен йога, медитация, масаж, също книги и вестници. \"Хората използват устройствата като патерица. Нашите родители едно време палеха цигара, ние цъкаме на смартфоните си\", коментира главният мениджър Джеймс Ла Русо. В статията се цитират данни от изследване, според което потребителите в САЩ прекарват средно по 4 ч. 15 мин. със своите мобилни телефони. А дори да не се използват, те отвличат вниманието от общуването лице в лице. \"Джеймс номад\" не е първият хотел, въвеждащ ограничения за информационните технологии. Хотели и дори цели курорти в Италия, Чили, Сейшелите и другаде по света обявяват война на електронните устройства. Друг нюйоркски хотел - \"Мандарин ориентал\" предлага специален масаж на гърба и шията за гостите с болки в резултат от застиналата поза пред клавиатурата. Ресторанти в града също предлагат отстъпки, ако клиентът не извади телефона си докато се храни. ", "date": "2018.10.24", "title": "Хотел дава отстъпки на клиентите без смартфон"}
{"url": "https://www.dnevnik.bg/gradska_sreda/2018/10/24/3332553_kontrolut_na_remonta_na_graf_ignatiev_se_e_podobril/", "text": "Фирмата \"Трансконсулт-БГ\", която упражнява надзора на ремонта на ул. \"Граф Игнатиев\" е удвоила броя на служителите си на обекта, като те работят на две смени. Дейностите се изпълняват по график, като всички дефекти се отстраняват в хода на работа. Това се разбра от изказване на Ирена Кънчева, представител на фирмата, по време на днешното заседание на общинската комисия по градоустройство. На комисията в общината присъстваха още представители на строителните фирми, които от лятото ремонтират центъра на София - \"Джи Пи груп\" и \"ПСТ Груп\", както и на студио \"А.Д.А.\", което изработи бъдещата визия на обектите - ул. \"Граф Игнатиев\", ул. \"Московска\", градините \"Кристал\", \"Св. Седмочисленици\" и пред Националната художествена академия. В началото на октомври на надзорната фирма й бе наложена  глоба от 100 хил. лева  заради пропуски в изпълнението на контролните дейности. Санкцията дойде след недоволство от граждани към изпълнението на ремонта по улицата, като той вдъхнови и много  подигравки в социалните мрежи . Стигна се до пренареждане на част от плочите \"Св. Седмочисленици\",  което било поискано от кмета на София  Йорданка Фандъкова. Тогава кметът обяви и че е наложила  \"контрол на контрола\" , като експерти от Университета по строителство, архитектура и геодезия също проверяват ремонта. От срещата между съветниците с представителите на бизнеса се разбра, че ремонтите в центъра се изпълняват качествено, в срок, надзорниците нямат забележки към работата на строителите. Известната \"дупка\" на \"Кристал\" ще бъде запазена, както и бронзовата сърна. Ремонтът на зоната около \"Граф Игнатиев\" е завършен на 73%, като е напълно готово трамвайното трасе, обясниха от \"Джи Пи груп\". Очаква се до края на ноември пък \"ПСТ груп\" да завърши работа по градините \"Кристал\", пред Художествената академия.", "date": "2018.10.24", "title": "Контролът на ремонта на \"Граф Игнатиев\" се е подобрил след наложената глоба"}
{"url": "https://www.dnevnik.bg/sport/2018/10/24/3332560_zdravkov_se_chuvstva_gotov_da_produlji_zapochnatoto_ot/", "text": "Новият старши треньор на \"Лудогорец\" Антони Здравков заяви, че се чувства подготвен преди първия си мач начело на отбора. 54-годишният специалист беше помощник на  Пауло Аутуори, който се раздели с клуба  след мача с \"Левски\" в събота. \"След като съм се съгласил да поема \"Лудогорец\", значи съм готов, не само за следващите два мача, а във всеки мач, в който е необходимо. Аз, футболистите и колегите от щаба сме готови да понесем тази отговорност и това, което предстои пред нас\", каза Здравков при замиването на отбора за Кипър. В четвъртък от 19.55 ч. \"Лудогорец\" гостува на АЕК (Ларнака) за третия си мач от групите на Лига Европа. Мачът е важен за българския шампион, който допусна две загуби в двата си мача досега срещу \"Байер\" (Леверкузен) и \"Цюрих\". Здравков допълни, че ще се придържа към наложеното от Аутуори. \"Не виждам причина да правя някакъв преход. Просто трябва да продължим тази линия на работа, която той (Аутуори) наложи и смятам, че нещата ще вървят добре\". Бившият селекционер на  младежкия национален отбор  очаква труден двубой с АЕК. \"Един отбор, който се опитва да играе агресивно, да играе директен футбол. АЕК ще бъде труден съперник, но нашият отбор знае за какво отива в Кипър\", каза още Здравков. ", "date": "2018.10.24", "title": "Здравков се чувства готов да продължи започнатото от Аутуори"}
{"url": "https://www.dnevnik.bg/biznes/imoti/2018/10/24/3332584_vse_poveche_bulgari_kupuvat_vakancionni_imoti_s_kredit/", "text": "За пръв път от десетилетие българските купувачи на ваканционни имоти са повече от руснаците, сочат данните на компанията \"Грийн лайф\" (Green Life Development & Resorts) за сделките през тази година. Друга нова тенденция е покупката с кредит - около 20% от покупките през годината, съобщи на пресконференция изпълнителният директор на компанията Теофил Петров. Освен това българските купувачи вече са готови да сключват сделки и на зелено, изчаквайки средно 18 месеца от първата копка до въвода във владение. Дружеството развива ваканционни комплекси от закрит тип в Поморие и Созопол. В Созопол 34% от купувачите са от България, руснаците са 30%, а 17% са украинци. Има сделки и с граждани на Великобритания, Израел, Полша, Чехия, Литва и дори САЩ. Макар и да не са структуроопределящи, те са новост на пазара, коментира Петров. Българските купувачи на ваканционни имоти са главно семейства с деца, заемащи средни и ниски мениджърски позиции, с добри доходи и имащи поне едно градско жилище, сочат данните на компанията. Те са взискателни, не бързат да купуват, не правят компромис с характеристиките на имотите и очакват високо качество и допълнителни услуги като озеленяване, поддръжка, образователни програми и забавления за деца, каза шефът на компанията. Друг тип клиенти с по-възрастни двойки, които предпочитат Поморие заради градската среда, възможностите за балнеопроцедури, добрите транспортни връзки и близостта до болнично обслужване. Част от тях са българи, работили в чужбина. Какви са цените След като през 2017 г. цените на ваканционните имоти се задържаха практически без промяна, през тази компанията отчита ръст от 10-15%. Цените на апартаменти с една спалня са около 50 - 60 хил. евро в Созопол, а в Поморие - 35-42 хил. евро. Жилищата с две спални варират от 60 хил.- евро до 100 хил евро, съобщи търговският директор Екатерина Желяпова. От тази година на пазара на ваканционни имоти България се конкурира за руските клиенти с Грузия, която предлага сходни цени и качество, но с предимството на безвизовия режим за руските граждани. Испания и Гърция са по-скъпи, а и разходите за нотариални такси и имотният данък там са по-високи, каза Петров. Продажбите в градовете Според изпълнителния директор пикът в цените на градските имоти вече е достигнат и ръст през следващата година не се очаква. Този сегмент на пазара е доминиран основно от вътрешното търсене. Наблюденията на \"Грийн лайф\" потвърждават мнението и на други участници на пазара, че купувачите на градски жилища следят внимателно пазара, не бързат да купуват и не са склонни на сделка, ако имотът не отговаря изцяло на изискванията им. Теофил Петров коментира, че ситуацията днес е напълно различна от бума през 2008 г. и \"имотен балон\" няма.", "date": "2018.10.24", "title": "Все повече българи купуват ваканционни имоти с кредит"}
{"url": "https://www.dnevnik.bg/sport/2018/10/24/3332588_adrian_andreev_zapochna_s_pobeda_uchastieto_si_na/", "text": "Българският тенисист Адриан Андреев започна с победа участието си на юношеския \"Мастърс\", след като надигра с 6:3, 6:3 представителя на Колумбия Николас Мехия. Българинът, който спечели  сребърен медал на двойки на младежките олимпийски игри в Буенос Айрес  и остана четвърти на сингъл, продължава доброто си представяне. Турнирът на юношите среща осемте най-добри през сезона, които са разделени в две групи по четирима. Надпреварата е в китайския град Чънду и е на твърди кортове. Андреев се справи с колумбиеца за 88 минути, като започна с пробив още в първия гейм. След това постигна още един в деветия гейм, за да затвори първата част след близо час игра. Във втория сет българският тенисист проби Мехия, за да поведе с 3:1, а след това не допусна никакви колебания, с които колумбиеца да се върне в мача. Другите двама в групата на Андреев са №1 в световната ранглиста за юноши Чун Цън (Китайско Тайпе), както и китаецът Му Тао. Първите двама във всяка група се класират за полуфиналите. Андреев си постави високи цели за 2019 година , като иска титла от Големия шлем при юношите. През 2018 г. Българинът  триумфира на двойки в US Open .", "date": "2018.10.24", "title": "Адриан Андреев започна с победа участието си на юношеския \"Мастърс\""}
{"url": "https://www.dnevnik.bg/zelen/2018/10/24/3332618_borbata_na_ekosdrujenie_za_mrusniia_vuzduh_v_plovdiv/", "text": "Екологичното сдружение \"За Земята – достъп до правосъдие\" обжалва днес решението на Административния съд в Пловдив, че мерките за намаляване на замърсяването на въздуха в града са работа само на общинската администрация и местните жители и неправителствени организации нямат право да ги обжалват. От сдружението подчертават, че според съда програмите за по-чист въздух са \"вътрешноведомствен акт, който създава права и задължения само за администрацията и не накърнява интересите на жителите на Пловдив\". Преди това от сдружението обжалваха и програмата за качеството на въздуха в общината, приета в началото на август. Документът е със срок на действие до 2023 г., но според тях не отговарял на условието превишенията на нормите да се преустановят възможно най-бързо, както изисква правото на Европейския съюз. \"Българският съд прилага критерии за наличие на правен интерес, който е изключително рестриктивен и не взема предвид спецификите на екологичните права\", обяснява Регина Стоилова, адвокат на \"За Земята\". От сдружението подчертават, че са готови да отправят запитване и до Съда на Европейския съюз, ако това се наложи. Екосдружението допълва, че липсват конкретни срокове с индикатори за подобрение на въздуха както в \"Програма за подобряване на качеството на атмосферния въздух на територията на община Пловдив\", така и в \"План за действие към същата за периода 2018 до 2023 г.\" През април тази година от организацията AirBG.Info, която разпространява евтини измервателни устройства за състоянието на въздуха в цялата страна, обяви, че за последната зима  Пловдив е рекордьор сред големите градове в България по дни с мръсен въздух.  Там от 160 дни на активен отоплителен период - от края на октомври 2017 г. до края на март 2018 г. - превишаване на максимално допустимите стойности са измерени в 86 денонощия, или повече от половината време (54%).", "date": "2018.10.24", "title": "Борбата на екосдружение за мръсния въздух в Пловдив може да стигне до Европейския съд"}
{"url": "https://www.dnevnik.bg/evropa/2018/10/24/3332596_franciia_shte_zabrani_dvijenieto_na_elektricheski/", "text": "Френското правителство планира да забрани на електрическите скутери (тротинетки) да се движат по тротоарите и ще изисква те да използват велоалеите или улиците, заяви министърът на транспорта, цитирана от \"Ройтерс\". Елизабет Борн каза пред парламента, че новият закон за мобилността, който ще бъде представен в следващите седмици, ще създаде нова категория в разпоредбите за трафика за електрическите скутери, наричани на френски trottinettes (тротинет), за да могат местните власти да регулират използването им. \"Не можем да позволим на тези превозни средства да се движат с 20 до 30 километра в час и да застрашават сигурността на пешеходците по тротоарите\", заяви министърът. През последните месеци две калифорнийски компании, Lime [UBER.UL] и Bird, пуснаха стотици електрически скутери по улиците на Париж, където се конкурират с две китайски програми за споделяне на велосипеди и с управляваната от местните власти схема Velib. През 2017 г. са били продадени повече от 100 хил. електрически тротинетки според френската Федерация за микромобилност.", "date": "2018.10.24", "title": "Франция ще забрани движението на електрически тротинетки по тротоарите"}
{"url": "https://www.dnevnik.bg/bulgaria/2018/10/24/3332552_kristian_takov_kato_izbranik_na_sudbata_i_oshte_ot/", "text": "Във вторник следобед аулата на Софийския университет се оказа тясна за всички колеги, студенти, съмишленици и приятели на покойния доцент Кристиан Таков. Поводът бе представянето на първия от трите тома \"Гражданско право. Правни научни изследвания\", посветени на научната дейност и личността на доцента. Книгата бе представена от професора по трудово право Васил Мръчков - член на екипа по съставянето и автор на предговора. Той обясни, че \"Гражданско право. Правни научни изследвания\" е само една част от живота на Таков - от неговото присъствие в университета. Той беше запазил детското любопитство в правото, за което пишеше интелигентно и интересно, а физическото му отсъствие сякаш прави по-осезаемо неговото духовно присъствие, каза професорът. Обясни, че книгите ще обхванат 32 студии от 25-годишната работа на Кристиан Таков. И допълни, че той се е възхищавал от правото, а когато го е критикувал, го е правил с болка, че не е достатъчно човешко. \"Правото беше неговата страст. Обичаше това, което прави, и правеше това, което обича. Беше запазил детското любопитство в правото, беше и широкоскроен юрист. Именно това е допринесло и Таков да остави следа и в общата част на гражданското право, в облигационното, в търговското, наследственото и в банковото право. В книгата са представени статии, които досега са били достъпни само на английски и немски език\", каза проф. Мръчков. \"Таков ни напусна рано. Но духът му ще остане в тези книги\" - с тези думи професорът пожела на първата книга много срещи със студенти и читатели. Водещата на събитието - театралният режисьор Възкресия Вихърова, разказа своята история на познанството си с Таков и обясни, че благодарение на него не се е отказала от работата си и сега е щастлива от това. \"Всеки е срещал, познавал или е чел Кристиан Таков\", каза Вихърова и допълни: \"Таков казваше, че любовта към правото е обречена да остане несподелена и тя никога няма да е на наша страна, но това не трябва да е обезкуражаващо\", разказа Вихърова и обяви деня за ден на успеха. Тя пожела приятелството с Кристиан Таков да продължи чрез книгите му. В паузите между изказванията за книгата, за Кристиан Таков и личността му звучаха мелодии на Чайковски с музикален съпровод на цигулка и пиано. \"Преди година и три месеца една вечер иззвъня телефонът, беше един добър човек - адвокат Даниела Доковска. Говорихме до 2 часа през нощта. И тя ме убеди, че е важно да се издаде книгата\", разказа майката на Кристиан Таков - Галя Йончева.  Съдбата сякаш има избраници. Макар напуснали нашия свят, животът не иска да ги пусне, каза Йончева. За издаването на книгата тя се обърнала към проф. Васил Мръчков, който \"по младежки се възпламенил и предложил услугите си\". Майката на Таков благодари през сълзи на доц. Боряна Мусева за работата ѝ по издаването на томовете. \"С цялото си майчинско сърце\" Галя Йончева благодари и на всички други хора, помогнали за издаването, а на доц. Мусева пожела творчески полет и щастлив живот. \"Правораздаването е свещенодействие, пазете правото, включително и от закона\", цитира сина си Йончева, която с думите си и спомена си за Кристиан Таков разплака част от присъстващите в залата.  \"Той беше творец на правото, а не обикновен преподавател или обикновен практик\", заяви деканът на Юридическия факултет на Софийския университет проф. Сашо Пенов.  На представянето на книгата присъстваха още председателят на Върховния касационен съд (ВКС) Лозан Панов и Ралица Негенцова - председател на Висшия адвокатски съвет.  Издаването на книгата е реализирано с подкрепата на Висшия адвокатски съвет и фондация \"Кристиан Таков\".", "date": "2018.10.24", "title": "Кристиан Таков като избраник на съдбата и още от представянето на първата му книга"}
{"url": "https://www.dnevnik.bg/skorost/2018/10/24/3332658_kabinetut_suzdade_specialno_zveno_za_upravlenie_na/", "text": "В структурата на Агенция \"Пътна инфраструктура\" да се създаде специализирано звено, което да се занимава с електронната система за събиране на пътни такси на база на изминато разстояние и електронните винетки, реши днес кабинетът. За финансиране дейността на Националното тол-управление пък бяха отпуснати 2.07 млн. лена. С решението на кабинета се изменят компетенциите на дирекция \"Пътни такси и разрешителни\", от функциите на която отпада събирането на таксите за пътищата. Те се прехвърлят в новосъздаденото специализирано звено. Като мотив за промените се посочва, че така се осигурява възможност за ефективно управление на смесената система за таксуване на различните категории пътни превозни средства на база време и на база изминато разстояние. С отпуснатите над 2 млн. лева Националното тол-управление ще оборудва помещения за администрацията, ще покрива разходите по експлоатацията на 105-те автомобила за контрол и ще плаща наемите за разполагане на  500 терминала за самообслужване , от които ще се купуват електронни винетки. Наскоро министърът на регионалното развитие и благоустройството  Петя Аврамова обяви , че в Националното тол-управление ще работят 921 души.", "date": "2018.10.24", "title": "Кабинетът създаде специално звено за управление на тол-системата и му отпусна над 2 млн. лева"}
{"url": "https://www.dnevnik.bg/bulgaria/2018/10/24/3332668_pravitelstvoto_odobri_suzdavaneto_na_globalniia/", "text": "Кабинетът одобри създаването на Глобалния партньорски център (ГПЦ) с Китай, съобщава правителсвената пресслужба. Приети са предложенията, направени от министъра за Българското председателство на Съвета на ЕС 2018 и министъра на икономиката относно ускоряването на преговорите с Китайската народна република относно създаването, статута, структурата, функциите, механизма на работа, както и финансирането на центъра. През юли Китай  поиска от премиера Бойко Борисов  в България да бъде създаден \"изследователски център\", който да проучва законите и правилата на ЕС и да помогне на китайския бизнес да натрупа познания за Европа. Предложението дойде от китайския премиер Ли Къцян в началото на среща с лидерите от Централна и Източна Европа. Водещ български партньор в центъра ще бъде Институтът по маркетинг ЕООД да бъде определен за водещ български партньор на ГПЦ. Той ще трябва да проведе преговори и да сключи рамково споразумение за партньорство с Института за икономически изследвания към БАН. Министерството за Българското председателство на Съвета на ЕС 2018 и Министерството на икономика съвместно с Министерството на външните работи ще проведат преговорите за подписването на междуправителствен меморандум за създаването на ГПЦ с Китайската народна република и необходимите документи за неговото функциониране.", "date": "2018.10.24", "title": "Правителството одобри създаването на Глобалния партньорски център с Китай"}
{"url": "https://www.dnevnik.bg/bulgaria/2018/10/24/3332645_kabinetut_zadulji_administraciite_do_30_noemvri_da/", "text": "До 30 ноември всички административни органи трябва да регистрират свои профили в Системата за сигурно електронно връчване (е-Връчване), поддържана и развивана от Държавната агенция \"Електронно управление\", реши правителството. По този начин се предоставя технологична възможност за взаимодействие на гражданите, на бизнеса и на административните органи по електронен път, както и за заявяване и доставка на електронни административни услуги и изпращане и получаване на електронни документи към и от администрациите. Освен регистрация в системата в същия срок администрациите трябва да разработят свои вътрешни правила и процедури за приемане и изпращане на документи и съобщения по електронен път. Системата за е-Връчване е част от ресурсите на електронното управление и позволява изпращане и/или получаване, както и съхраняване на електронни документи и съобщения за/от публични органи, физически и юридически лица. Комуникацията чрез системата замества класическия метод за доставка на писма, се посочва в решението на кабинета. Системата за е-Връчване поддържа възможност за получаване на известия по електронна поща и чрез SMS за изпратени и връчени документи. Достъпът до нея се осъществява след еднократна регистрация чрез квалифициран електронен подпис и ПИК на Националния осигурителен институт. Чрез системата за е-Връчване се предоставя електронната административна услуга \"Предоставяне на услуга за електронна препоръчана поща\", която е безплатна за гражданите и за бизнеса. Всички административни органи могат да интегрират системата за е-Връчване към информационните си системи или да я използват чрез потребителски интерфейс на адрес  https://edelivery.egov.bg .", "date": "2018.10.24", "title": "Кабинетът задължи администрациите до 30 ноември да въведат електронни услуги"}
{"url": "https://www.dnevnik.bg/ot_vas/novini_ot_vas/2018/10/24/3332532_sveta_gora_chudniiat_sviat/", "text": "През 1045 година по време на управлението на византийския император Константин IX Мономах е приет устав за атонските монаси, който официално забранява на жените и даже за домашни животни от женски пол да пребивават на територията на Света гора.", "date": "2018.10.24", "title": "Света гора – чудният свят"}
{"url": "https://www.dnevnik.bg/biznes/2018/10/24/3332657_pravitelstvoto_odobri_proektopromeni_v_zakona_za_bnb/", "text": "Правителството одобри днес проекта за промени в Закона за Българската народна банка (БНБ), свързани с подготовката на България за присъединяване към валутния механизъм ERM II, наричан още \"чакалнята на еврозоната\" и към банковия съюз, съобщи правителствената информационна служба. Правителството одобри плана за присъединяване на страната към двете структури на 22 август 2018 г. Предлаганите изменения отразят  изискванията на законодателството на Европейския съюз  към регулаторната рамка за БНБ, като законопроектът е изготвен на основата на оценката и препоръките за България, съдържащи се в докладите за конвергенцията, публикувани от Европейската комисия и от Европейската централна банка, се казва в прессъобщението. Промените са в областите институционална и функционална независимост на централната банка, персонална независимост, забрана за парично финансиране и привилегирован достъп, поверителност, добавя пресслужбата. Забележки към действащия закон и по-конкретно по линия на това, че не е напълно гарантирана независимостта на БНБ, отправиха Брюксел и Европейската централна банка при настояването на България да кандидатства за така наречената чакалня на еврозоната.", "date": "2018.10.24", "title": "Правителството одобри проектопромени в закона за БНБ"}
{"url": "https://www.dnevnik.bg/razvlechenie/2018/10/24/3332575_rami_malek_trugva_po_svetovnite_ekrani_v_obraza_na/", "text": "Неповторимото сценично присъствие и спонтанността - това се оказват двете най-големи предизвикателства пред телевизионния актьор Рами Малек, когато се заема да изпълни ролята на рок легендата Фреди Меркюри във филма \"Бохемска рапсодия\", който тръгва по световните кина днес, а в България от 2 ноември.  Носителят на \"Еми\" за изпълнението си в телевизионната поредица \"Г-н Робот\" пресъздава Меркюри от ранните години на \"Куин\" от 70-те години през световната слава, която им носят химни като We Will Rock You и незабравимият им концерт от юли 1985 на стадион \"Уембли\" в Лондон за благотворителната инициатива Live Aid. Покойният Меркюри е известен с наелектризиращото си сценично присъствие и умението да нажежава публиката до краен предел, създавайки специална връзка с нея. \"Всеки път, когато Фреди е бил на сцената, а и в нормалния си цивилен живот, той просто е правел всичко спонтанно\", разказва Малек пред \"Ройтерс\" по време на световната премиера на филма в Лондон. Именно старанието да улови тази спонтанност се оказало и най-трудната задача за актьора. За целта Малек работи със специален треньорски екип, който му помага да пресъздаде движенията на звездата и тази негова неповторима харизма на сцената, като освен това се включва и в саундтрака. Филмът документира и личните битки на Меркюри, сред които са проблемите с неговата сексуалност и злоупотребата с наркотици и алкохол. През 1991 г. той е първата британска знаменитост, която умира от СПИН на 45-годишна възраст. Живите членове на групата Брайън Мей и Роджър Тайлър одобряват филма. И двамата хвалят изпълнението на Малек, както и актьорите, които изпълняват техните роли на екрана и пресъздават начина, по който музикантите заедно създават своя специфичен начин на звучене. Пред репортерите Тайлър допълва: \"Открихме перфектния Фреди с Рами Малек. Той е сензационен.\" Музикантът казва още, че са доволни от филма и се надяват той да достави удоволствие на много хора. Изпълнението на Малек му създава реални шансове за най-големите филмови отличия на Холивуд - наградите \"Оскар\", които ще бъдат раздадени на 24 февруари. Според \"Варайъти\" 37-годишният роден в Египет актьор \"приема ролята на Фреди Меркюри така, сякаш е бил роден за нея\". Другото голямо издание за кино \"Холивуд рипортър\" пък смята, че \"поемайки такава трудна задача, той прави повече от изпълнение\".", "date": "2018.10.24", "title": "Рами Малек тръгва по световните екрани в образа на \"спонтанния\" Фреди Меркюри"}
{"url": "https://www.dnevnik.bg/analizi/2018/10/24/3332639_za_kreslivite_maiki_i_tankovete_deto_e_nai-dobre_da/", "text": "Постоянно ме преследва усещането за déjà vu! Ситуацията с гадното, цинично, жестоко и арогантно изказване ме връща към политическата ми младост, като ми прилича досущ на ситуацията с фразата за танковете, дето е най-добре да дойдат! Абсолютно същото катастрофично неразбиране какво е казано, какво се случва, каква идиотщина е произнесена всъщност, каква граница е премината! Абсолютно същият инат, същото неведение за тътена в обществото, същата потресаваща неискреност, същото унизително шикалкавене! Ето затова днес ние като държава, народ, общество и граждани сме изправени пред стрес тест, пред тест за морал, пред тест за освестяване, пред тест за смисъла на тези 30 години! И не ми се вярва, че ще се окаже:     . Ако се окаже, че те са всичкото това, значи, както казват в Пернишко - ексик му на Прехода, майната му на Прехода, язък му на Прехода, много му здраве на Прехода!", "date": "2018.10.24", "title": "За \"кресливите майки\" и танковете, дето е най-добре да дойдат"}
{"url": "https://www.dnevnik.bg/sport/2018/10/24/3332664_levski_otvaria_semeen_sektor_na_georgi_asparuhov/", "text": "Левски\" ще обособи семеен сектор на своя стадион \"Георги Аспарухов\", обявиха от клуба. Секторът е на централната трибуна, като до нея ще се достига през централния вход на сектор А. \"Той се отличава с удобства, които са характерни за домашния уют, специално отношение към гостите и възможности за по-пълноценно изживяване преди и по време на футболните срещи. Изграждането на зоната е съвместна инициатива на \"Виваком\" и \"Левски\", целяща да насърчи родители и деца да споделят заедно позитивните емоции на спорта в една комфортна и сигурна зона\", написаха от клуба. Тези, които имат места в семейния сектор, ще ползват различни удобства, сред които среща с талисмана на сините, подаръци и възможност да играят на конзолата Playstation 4 или на джаги. Първият мач, за който ще се продават билети за семейния сектор, е домакинството срещу \"Ботев\" (Пловдив) на 4 ноември. Още информация за пропуските и достъпа до съоръжението ще бъде обявена впоследствие.", "date": "2018.10.24", "title": "\"Левски\" отваря семеен сектор на \"Георги Аспарухов\""}
{"url": "https://www.dnevnik.bg/evropa/2018/10/24/3332559_kak_sdelkata_za_brekzit_postepenno_se_oformia/", "text": "Въпреки че се бори с критиците в собствената си партия, британският премиер Тереза Мей може би се доближава до сделката за Брекзит, която бе блокирана заради въпроса за ирландската граница. \"Ройтерс\" обобщава как се случва това. Възможна ли е сделка? Тя може би е почти готова. Преговарящи и от двете страни смятат, че може да са стигнали до решение преди 10 дена, казват дипломати от ЕС пред агенцията.  Спънката бяха  опасенията на Мей, че искането на ЕС за специална клауза за Северна Ирландия може да не спечели подкрепа в собствената й партия и от съюзниците й в парламента, или поне не засега. Какъв е проблемът? И двете страни искат да избегнат \"твърда граница\" между Република Ирландия и Северна Ирландия. Великобритания твърди, че Брекзит няма да означава физически митнически проверки. ЕС казва, че това е възможно и иска Лондон да подпише клауза в договора, според която Северна Ирландия да може да остане в европейския митнически съюз в случай на провал на преговорите. Мей и съюзниците й в Белфаст са против отделянето на провинцията по този начин. Вместо това тя настоява ЕС да позволи на цялото Обединено кралство да остане в митническия съюз временно. А решението? ЕС усилено уверяваше, че резервният план, включващ само Северна Ирландия, няма да бъде задействан. Тези уверения досега се състояха в това, че в политическата декларация за бъдещите отношения между ЕС и Великобритания, която ще бъде договорена тази година заедно с договора за напускане, ще се посочва, че ще се намери начин за избягване на граничните проверки. Но пред \"Ройтерс\" източници от ЕС заявяват, че в преговорите този месец ЕС е предложил да се подсили тази идея в самия договор за напускането, което измества \"червената линия\" на съюза за започване на търговските преговори в опит да се излезе от задънената улица. Предлага се също така  да се удължи преходния период , по време на който нищо няма да се промени, с една година до края на 2021 г., за да се гарантира, че митническата сделка ще помогне за избягването на твърда граница. Има обаче три спънки. Първи проблем ЕС гледа на исканията на Мей за резервен план за цялата Великобритания като на опит страната да получи нечестно предимство. Съюзът ще настоява за разговори след Брекзит за ограничаването на британския достъп до единния европейски пазар, дори и ако бъдат запазени митническите връзки, позволяващи отворена граница между Северна Ирландия и Република Ирландия. Втори проблем Брюксел продължава да настоява за резервен план само за Северна Ирландия, в случай че търговските преговори се провалят. Това обаче е проблем за Мей. Нейните съюзници в Белфаст заплашиха да отхвърлят бюджета й следващата седмица и се говори за смяна по върховете в партията. Така че тя вероятно трябва да изчака. Трети проблем Условията, които ЕС поставя, за да приеме решението на Мей за резервен план за цяла Великобритания, може да предизвикат обвинения, че тя се е отметнала от обещанието си за бързо излизане от митническия съюз, което би позволило на страната да сключва търговски сделки с други държави. Според дипломати преговарящите от ЕС ще играят с думите, за да помогнат на Мей да отрече, че става въпрос за митнически съюз. Тя обаче ще трябва да даде много обяснения за подобна сделка. Какво следва? Времето ще покаже. Официални лица от ЕС чакат да видят как Мей ще се справи с вътрешните си проблеми и са готови да изчакат до декември за сделка, която да може да бъде ратифицирана от парламентите.", "date": "2018.10.24", "title": "Как Мей се доближава до сделка за Брекзит"}
{"url": "https://www.dnevnik.bg/biznes/2018/10/24/3332674_na_centralniia_plaj_v_sozopol_chadurut_i_shezlongut/", "text": "Фирмата \"Ауто фактор\" ЕООД е избрана от правителството за концесионер на централния плаж в Созопол, а \"Ламс Холдинг Груп\" ООД ще поддържа плажа в Златни пясъци. Договорите за концесиите са за 20 години, решиха управляващите на заседанието на Министерския съвет. \"Ауто фактор\" ще инвестира близо 382 хил. лв. за организация на целогодишно санитарно-хигиенно поддържане на плажа в Созопол. За целия срок на договора за концесия цената за чадър и шезлонг ще е в размер на 7 лв. Всяка година фирмата ще плаща концесионна такса на държавата от около 140 хил. лв. \"Ауто фактор\" е концесионер и на плажа \"Несебър-юг\". Фирмата е еднолична собственост на Кирил Спасов.  По данни на \"Капитал\"  той е съдружник в дружеството \"Ирида-71\", което е концесионер на плажовете \"Слънчев бряг-юг\" (известен още като \"Какао бийч\"), \"Хармани\" в Созопол и \"Поморие-изток\". Дружеството е създадено още през 1997 г. от взривения през 2002 г. Димитър Димитров–Маймуняка, един от най-близките довереници на шефа на ВИС-2 Васил Илиев. След поредица от прехвърляне на дялове през годините в момента фирмата е собственост на Надя Иванова и Кирил Спасов. До лятото на 2012 г. мажоритарен собственик на \"Ирида-71\" е бил Радостин Бързанов - Радо Слънцето, бивш бодигард на Васил Илиев и след това на брат му Георги Илиев. \"Ламс Холдинг Груп\" ще стопанисва плажа в Златни пясъци, като ще плаща годишна концесионна такса в размер на около 2 млн. лв. За периода на договора компанията се задължава да отдава чадъри и шезлонги за не повече от 12 лв. на бройка. Освен това фирмата ще трябва да направи инвестиции за подобряване на облика на морския плаж за близо 7 млн. лв. \"Ламс Холдинг Груп\" и досега държеше концесията на плажа в Златни пясъци. Управител във фирмата е Иван Лапчев-Румина, причисляван към групировката СИК,  пише \"Капитал\" . Лапчев е бил съдружник на взривения в софийския хотел \"Амбасадор\" Арташес Тер-Овсепян. На днешното си заседание правителството откри процедура за даване на концесия на плаж \"Слънчев бряг-централен\". И за него договорът за стопанисване ще е за 20 години, а заложеното годишно минимално концесионно плащане е в размер на около 1.5 млн. лв.", "date": "2018.10.24", "title": "На централния плаж в Созопол чадърът и шезлонгът ще струват 7 лева, в Златни пясъци – 12 лв."}
{"url": "https://www.dnevnik.bg/detski_dnevnik/2018/10/24/3332680_programite_v_profesionalnite_paralelki_shte_se/", "text": "Учебните програми за професионално обучение на ученици, навършили 16 години, ще се актуализират поне веднъж на 5 години. Това предвиждат промени в Закона за професионалното образование и обучение, които бяха приети на второ четене днес. Целта е програмите да могат да се актуализират спрямо потребностите на бизнеса. Една от критиките на работодателите към образователното министерство е, че програмите са остарели. Промените предвиждат дуално обучение да има в профилираните паралелки в средните училища. Предстои да бъде създадена информационна база данни за работодателите, които участват в обучението чрез работа, или т.нар. дуално обучение. С текстовете се разписват и изискванията, на които трябва да отговарят те, за да бъде осигурена устойчивост в обучението. Регламентирани са и функциите на наставника в конкретната фирма, в която учениците се учат чрез работа. С промените се въвежда разграничаване на защитените специалности в гимназиите от професиите, по които се очаква недостиг на пазара на труда.", "date": "2018.10.24", "title": "Програмите в професионалните паралелки ще се актуализират на 5 години"}
{"url": "https://www.dnevnik.bg/biznes/2018/10/24/3332669_petkova_shte_informira_moskva_kak_shte_se_izbira/", "text": "Министърът на енергетиката Теменужка Петкова ще информира Москва за предстоящата процедура за избор на стратегически инвеститор в проекта АЕЦ \"Белене\" по време на започващо днес посещение в руската столица, съобщи правителствената информационна служба. Това ще стане в рамките на 16-тото заседание на българо-руска комисия за икономическо сътрудничество. Днес Министерският съвет одобри състава на българската делегация, която ще води министър Петкова. От руска страна ръководител е нейният ресорен колега Денис Мантуров. Дневният ред включва въпроси от търговията, енергетиката, туризма, селското стопанство, информационните технологии, корабостроенето, селското стопанство, транспорта. В областта на енергетиката българската страна ще отчете успешното сътрудничество при удължаването на срока на експлоатация на 6-ти блок на АЕЦ \"Козлодуй\". Руската страна ще бъде информирана и за изискванията на европейското законодателство при доставките на свежо ядрено гориво, които включват одобрение от \"Евроатом\". По време на междуправителствената комисия българската страна ще отбележи и доброто сътрудничество по изпълнение на подписаната през 2017 г. пътна карта за развитие на газопреносната инфраструктура на България, при отчитане на европейското законодателство. Очаква се да бъдат представени междинните резултати от предпроектното проучване за газоразпределителния център \"Балкан\". Българската страна ще предложи задълбочаване на двустранните връзки в туризма, особено при организацията на детския отдих. Ще бъдат обсъдени възможностите за увеличаване обема на българския износ за Руската федерация, се казва в съобщението на правителствената пресслужба. През 2017 г. стокообменът между двете страни се увеличи с 41.6%, износът бележи ръст с 87%, а вносът – с 34.1%.", "date": "2018.10.24", "title": "Петкова ще информира Москва как ще се избира инвеститор за АЕЦ \"Белене\""}
{"url": "https://www.dnevnik.bg/sviat/2018/10/24/3332660_za_pruv_put_trump_ne_izkljuchi_princ_mohamed_da_e/", "text": "Американският президент Доналд Тръмп за пръв път допусна възможността саудитският престолонаследник Мохамед бин Салман да е замесен в убийството на журналиста Джамал Хашокжи. В интервю  за в. \"Уолстрийт джърнъл\" , който публикува акценти от разговора с него, той казва, че не вярва крал Салман да е знаел за операцията. Попитан обаче за евентуална роля на престолонаследника, принц  Мохамед бин Салман , президентът обяснява: \"Той ръководи нещата, така че ако някой би могъл да бъде (информиран), би бил той.\" Държавният глава уточнява, че в разговора си с принц Мохамед последният е настоял, че не знае за операцията по време на планирането ѝ. \"Наистина искам да му вярвам\", обяснява президентът, попитан дали вярва в тази версия. Защита на крал Салман, не и на принц Мохамед Вчера турският президент Реджеп Тайип Ердоган обяви, че вярва в искреността на крал Салман, когато казва, че желае честно разследване на случая,  но не спомена нищо подобно  за Мохамед бин Салман. В отделна изява пред репортери той определи обяснението на саудитските власти (които първо настояваха, че Хашокжи е починал при юмручен бой, а после -  че е бил убит от престъпни елементи  без знанието на властите в Рияд) като най-лошия в историята опит да се прикрие престъпление. По думите му хората зад убийството трябва да са \"в големи неприятности\". Вчера Ердоган също говори за внимателно планирано \"политическо убийство\" и така се усъмни във версията на Саудитска Арабия. Би Би Си отбелязва, че изглежда позицията на Тръмп се е променила, защото само преди броени дни, попитан от репортер в Аризона дали вярва на Саудитска Арабия, той отвърна: \"Вярвам.\" Санкции Междувременно държавният секретар на САЩ Майк Помпео обяви в прав текст, че организаторите и поръчителите са заплашени със санкции, които може да надхвърлят стандартната забрана за пътуване. При това \"тези наказания няма да са последната дума по темата от Съединените щати\", добави Помпео. Вчера вицепрезидентът Майк Пенс, попитан от журналисти,  не изключи възможността  мерки да бъдат наложени и на кралското семейства. Помпео обаче не навлезе в подробности за кого става дума. Според него заподозрените за участие в убийството работят в саудитското разузнаване (в него имаше уволнения, след като Рияд потвърди убийството), външното министерство и кралския двор. Заради \"поверителността на визовите въпроси\" обаче имената няма да се споменават, каза служител на Държавния департамент.", "date": "2018.10.24", "title": "За пръв път Тръмп не изключи принц Мохамед да е замесен в убийството на Хашокжи"}
{"url": "https://www.dnevnik.bg/sport/2018/10/24/3332580_infantino_svetovnoto_purvenstvo_v_katar_shte_e/", "text": "Президентът на ФИФА Джани Инфантино смята, че предстоящото световно първенство в Катар, което ще се проведе през 2022 г., ще е най-доброто досега. Той остана доволен от стъпките, предприети за изграждането на нужната инфраструктура. Решението на ФИФА да даде домакинството на турнира на Катар понесе критики заради липсата на стадиони и високите температури. В момента се изграждат седем нови стадиона, като те трябва да са готови до 2020 г. \"Прогресът, който е постигнат тук за момента, е видим\", заяви Инфантино след посещение на един от вече завършените стадиони. \"Световното първенство в Русия беше най-доброто досега, но аз съм убеден, че това в Катар ще го надмине\", добави той. Изграждането на нужната за провеждането на турнира инфраструктура се усложни допълнително, след като миналата година Саудитска Арабия, Бахрейн, ОАЕ и Египет скъсаха дипломатическите си отношения с Катар. Въпреки това домакините са сигурни, че всичко ще бъде завършено в срок и без проблеми. До края на годината в Доха трябва да бъде пуснато метро, а в момента се изгражда и пристанище на стойност 7.4 милиарда долара. Изборът на Катар за домакин на световното беше съпроводен от  съмнения за купуване на гласове и използване на влияние . Отделно страната търпи критики заради отношението към работниците в процеса на изграждане на инфраструктурата. Наскоро правозащитната организация  \"Амнести\" обяви, че те не са получавали заплати от месеци . Заради горещините световното ще се проведе от 21 ноември до 18 декември.", "date": "2018.10.24", "title": "Инфантино: Световното в Катар ще е най-доброто в историята"}
{"url": "https://www.dnevnik.bg/skorost/2018/10/24/3332633_branshova_asociaciia_se_obiavi_sreshtu_nachina_na/", "text": "И след  последните предложения за промени в Закона за местните данъци и такси,  колкото по-стар е автомобилът, толкова по-малък данък се дължи, което не стимулира обновяването на автопарка, се казва в позиция на Асоциацията на автомобилните производители и техните оторизирани представители в България. В нея се уточнява, че продължава \"порочната практика данъкът да се определя спрямо мощността на двигателя, като се умножава с коригиращ коефициент в зависимост от годината на производство на автомобила\". \"С 2.3 пъти се увеличава данъчното бреме за автомобили до 5 години. В резултат отново колкото по-стар е автомобилът, толкова по-малък данък се дължи. В страните - членки на ЕС, не се прилага коригиращ коефициент в зависимост от годината на производство, а се стимулират с данъчни облекчения автомобилите, които са с екологична категория\", се посочва в позицията. От асоциацията, която обединява търговците на нови автомобили, подкрепят предложението за въвеждане на екологична компонента в данъка, която зависи от екологичната категория на автомобила. Посочва се обаче, че у нас преференции се дават за високоемисионни автомобили (Евро 4 и Евро 5), за които в страните от ЕС се въвеждат редица ограничения. Като съществен пропуск се посочва липсата на данъчни облекчения за зареждащите се от контакта хибриди. Тези автомобили никъде не фигурират като отделен клас. Те имат конструктивна възможност за автономно движение само на ток и за определен пробег между зарежданията се движат като чисти електромобили\", се посочва в позицията. В заключение от ААП посочват, че направените промени в закона увеличават минимално данъка на силно замърсяващите автомобили (с около 30 лева) и по-никакъв начин не способстват за решаването на проблемите с чистотата на въздуха и намаляване на жертвите по пътищата.", "date": "2018.10.24", "title": "Браншова асоциация се обяви срещу начина на формиране на данъка за автомобилите"}
{"url": "https://www.dnevnik.bg/bulgaria/2018/10/24/3332706_pravitelstvoto_predlaga_aktyora_vladimir_penev_da/", "text": "Кабинетът предлага на президента Румен Радев да удостои с орден \"Св. св. Кирил и Методий\" - огърлие, актьора Владимир Пенев за особено значимите му заслуги в областта на културата и изкуството, съобщи правителствената информационна служба. Пенев е магистър по актьорско майсторство за драматичен театър в класа на проф. Николай Люцканов в НАТФИЗ \"Кръстьо Сарафов\". От 1985 до 1992 г. участва в състава на Младежки театър \"Николай Бинев\" в София, а след това е в трупата на Народен театър \"Иван Вазов\". Има множество роли в киното и в телевизионни сериали. Участва активно в благотворителни инициативи, а през 2018 по негово предложение съвместно с община София стартира  проектът \"Улица \"Иван Вазов\" - Музей на открито\".", "date": "2018.10.24", "title": "Правителството предлага актьорът Владимир Пенев да получи орден \"Св. св. Кирил и Методий\""}
{"url": "https://www.dnevnik.bg/politika/2018/10/24/3332691_ministerskiiat_suvet_shte_stopanisva_rezidenciia_boiana/", "text": "Правителството реши да предостави за безвъзмездно управление на администрацията на Министерския съвет резиденция \"Бояна\", а стопанство \"Кричим\" - на \"Югозападно държавно предприятие\" ДП - Благоевград. Резиденция \"Бояна\" и поземлените имоти в село Куртово Конаре са със статут на публична държавна собственост. Двата обекта към момента се стопанисват от Националната служба за охрана при президента, но са с отпаднала необходимост и не са свързани с основната дейност на службата, е мотивът на правителството. Двуетажната сграда със специално предназначение на резиденция \"Бояна\" е със застроена площ от 1027 кв. м и е необходима за изпълнение на дейностите на администрацията на Министерския съвет. Стопанство \"Кричим\" се намира в землището на село Куртово Конаре, община Стамболийски, и включва общо 24 имота с различна площ. На територията на стопанството се намират сгради паметници на културата - дворецът \"Кричим\" и \"Австрийската къща\", които са със статут на недвижимо културно наследство. През 2012 г. Върховният касационен съд  отказа да реституира чифлика \"Кричим \", В решението се посочва, че \"Югозападно държавно предприятие\" ДП - Благоевград, разполага със служители със специфични умения с профилирано образование и опит, които са необходими за поддържането на земите, горите, горските части и водните площи, част от територията на стопанство \"Кричим\". Кабинетът уверява, че дейностите по управление и стопанисване на имотите от държавното предприятие ще бъдат само във връзка с упражняване на законоустановените му функции, като те ще бъдат съобразени както с режимите на защитена местност Кричим, така и с изискванията на Закона за културното наследство.", "date": "2018.10.24", "title": "Министерският съвет ще стопанисва резиденция \"Бояна\" вместо НСО"}
{"url": "https://www.dnevnik.bg/sviat/2018/10/24/3332717_iaponski_jurnalist_e_osvoboden_v_siriia/", "text": "Представители на японското министерство на външните работи потвърдиха самоличността на прехвърления от Сирия в Турция японски журналист на свободна практика Джумпей Ясуда, отвлечен от въоръжени бойци преди повече от три години. Това заяви пред журналисти в Токио японският министър на външните работи Таро Коно, цитиран от ТАСС. \"Удостоверили сме, че става дума за господин Джумпей Ясуда\", каза министърът. Той заяви, че здравословното състояние на журналиста позволява да бъде решен въпросът за скорошното му завръщане в Япония. Във връзка с това министърът благодари на властите в Катар и Турция, които по думите му имат голям принос за освобождаването на японския гражданин. \"Правителството положи по въпроса максимални усилия в сътрудничество със заинтересованите държави\", добави Коно. По-рано днес главният секретар на японския министерски съвет Йошихиде Суга съобщи, че японското правителство не е плащало откуп за Ясуда. В момента той е в град Антакия в Южна Турция, където беше прехвърлен от Сирия при все още неясни обстоятелства. При  последната си работа в Сирия  Ясуда правеше репортаж за своя приятел Кенджи Гото, японски журналист, взет за заложник и убит от групировката \"Ислямска държава\", предаде \"Асошиейтед прес\". Журналистическата му дейност в Близкия изток започва в началото на миналото десетилетие. През 2004 г. е отвлечен в Ирак заедно с още трима японци, но е освободен, след като ислямски духовници договарят освобождаването му. /БТА", "date": "2018.10.24", "title": "Японски журналист е освободен в Сирия"}
{"url": "https://www.dnevnik.bg/sviat/2018/10/24/3332725_i_abu_dabi_shte_ima_visokoskorostna_liniia_hyperloop/", "text": "Американската компания \"Хиперлуп транспорт текнолъджис\" (Hyperloop Transport Technologies) планира да започне изграждане на свръхбърза линия като част от транспортната система на Абу Даби през третото тримесечие на 2019 година, съобщи \"Ройтерс\". Технологията хиперлуп използва магнитно поле за придвижване на капсули с пътници или товари през тръби, в които е създаден вакуум, със скорост до 1200 км в час. Предлага се технологията, която все още не се използва за търговски цели, да замени съществуваща железопътна инфраструктура. \"Хиперлуп транспорт текнолъджис\" съобщи в изявление, че компанията за дизайн и машиностроене \"Дар Ал-Хандасах\" (Dar Al-Handasah) е инвестирала в нея и ще бъде водещ дизайнер на проекта в Абу Даби. Размерът на инвестицията не бе обявен. Американската фирма подписа договор с държавната компания от Абу Даби \"Алдар пропъртис\" (Aldar Properties) през април за построяване на 10-километрова линия край границата с Дубай. По-рано тя сключи контракт и с общинските власти да проучи дали е изпълнимо свързването на Абу Даби с град Ал Айн, разположен на границата с Оман. Съседният Дубай  подкрепя конкурентната \"Върджин Хиперлуп уан\"  (Virgin Hyperloop One), в която инвеститор е милиардерът Ричард Брансън, за построяване на футуристичната транспортна система. /БТА", "date": "2018.10.24", "title": "И Абу Даби ще има високоскоростна линия Hyperloop, строежът започва догодина"}
{"url": "https://www.dnevnik.bg/sport/2018/10/24/3332708_az_sum_budeshteto_na_tejkata_kategoriia_zakani_se_hjui/", "text": "Съперникът на Кубрат Пулев в  мача за определяне на официалния претендент за титлата на Международната боксова федерация (IBF)  Хюи Фюри е убеден, че може да победи българина. Британският боксьор заяви, че му предстои лесната част, а именно мачът на 27 октомври. \"Искам да благодаря на хората в България, които ме приеха много топло. Страната е много хубава, не се бях връщал от времето, когато бях тийнейджър. Трудното е зад гърба ми, защото подготовката мина, а сега е по-лесното – самата среща\", каза Фюри. Британецът има 22 мача на професионалния ринг, в които загуби само веднъж. Това се случи на 23 септември 2017 г., когато отстъпи по точки на Джоузеф Паркър за титлата на Световната боксова организация (WBO). \"Аз съм бъдещето на този спорт, бъдещето на тежката категория в бокса и го вярвам\", закани се Фюри на пресконференцията. Британецът обясни, че няма да разкрие плановете си за боя с Пулев. Фюри каза, че има план В и С. \"Гледах кадри от кариерата на Пулев, видях го още като момче. Историята е същата като в нашето семейство. Тези момчета са истински бойци, това е съдбата на нашия спорт. Всеки боксьор заслужава уважение, аз винаги съм искал моят син да се бие с най-добрите и той го прави в момента. Нека да има такива мачове, защото \"пластмасовите\" боксьори нямат място в спорта. Нека по-добрият да победи, но аз искам това да бъде моят син\", каза треньорът и баща на Хуи - Питър Фюри, който изведе и Тайсън Фюри до световната титла при победата над Владимир Кличко.", "date": "2018.10.24", "title": "Аз съм бъдещето на тежката категория, закани се Хюи Фюри"}
{"url": "https://www.dnevnik.bg/video/2018/10/24/3332739_video_v_tursene_na_potunalata_istoriia/", "text": "Най-древните находки от корабокрушение са открити в Черно море на 80 км от бургаския бряг. Тази новина, разпространена от участници в международната експедиция Black Sea Maritime Archaeology Project, която е и с българско участие, обикаля от вчера световните медии. Според учените  откритият кораб е древногръцки отпреди около 2400 години.  Той им привлякъл вниманието сред останките на повече от 60 кораба, открити през последните 3 години. Античният плавателен съд е 23 метра дълъг. Останките от него са запазени много добре, тъй като се намира на 2000 м дълбочина, а съчетано с характерното за черноморската вода ниско съдържание на кислород, те са определяни като прецедент в световната археология. Товарът на кораба все още се намира в трюма. Изследователите се нуждаят от допълнително финансиране, за да се върнат за още спускания на дистанционно управлявани капсули. Досега са вложени около 15 млн. паунда по проекта. От Black Sea Maritime Archaeology Project разпространиха и видео от проучването на кораба.", "date": "2018.10.24", "title": "Видео: В търсене на потъналата история"}
{"url": "https://www.dnevnik.bg/evropa/2018/10/24/3332730_junker_predupredi_rumuniia_da_ne_postavia_v_opasnost/", "text": "Европейският съюз предупреди Румъния да зачита демократичните му ценности, преди да поеме ротационното председателство на Съвета на ЕС през януари, предаде EurActiv. Европейската комисия изрази безпокойство заради промените в румънския наказателен кодекс, наскоро прокарани от управляващата Социалдемократическа партия, които според критици противоречат на конституцията. По време на дебат в Европейския парламент с румънския президент Клаус Йоханис председателят на Еврокомисията Жан-Клод Юнкер предупреди Румъния да не подкопава опитите си да се присъедини към Шенген. \"Надявам се Румъния да се присъедини към шенгенската зона, но тя не трябва да залага това като обръща гръб на (европейските) принципи за върховенството на закона\", заяви Юнкер. \"Надявам се, че в Румъния има консенсус за борбата срещу корупцията, в противен случай Европейската комисия ще има проблем с препоръките си и с единодушното им приемане\", допълни той. За да стане членка на Швенген, Румъния се нуждае от препоръка от Комиисята и от единодушната подкрепа на 27-те държави в ЕС. Наскоро Манфред Вебер,  който се надява да наследи Юнкер  като председател на Еврокомисията, призова България и Хърватия \"незабавно\" да влязат в Шенген, но пропусна да спомене Румъния. Юнкер намекна, че по време на предстоящото румънско европредседателство, което започва на 1 януари, препоръките и по други въпроси може да срещнат затруднения. Системна заплаха Ги Верхофстад, лидер на групата на Алианса на либералите и демократите за Европа (АЛДЕ), също предупреди, че отслабването на назакателния кодекс пречи на борбата срещу корупцията. Той призова Румъния да не \" следва примера \" на  Полша и Унгария . Срещу тях евроинституците започнаха действия, които могат да доведат до безпрецедентни санкции заради риск от \"системна заплаха\" за върховенството на закона. Зам.-председателят на Европейската комисия Франс Тимерманс многократно е изразявал \"опасенията си\" заради някои от промените в румънската съдебна система и поиска разяснения от премиера  Виорика Дънчила  в писмо, изпрателно по-рано този месец. След като спечели изборите през 2016 г., воденото от социалдемократите правителство опита да отслаби антикорупционното законодателство, но се отказа от плановете си заради най-голямата вълна от протести от падането на комунизма през 1989 г.", "date": "2018.10.24", "title": "Юнкер предупреди Румъния да не поставя в опасност влизането си в Шенген"}
{"url": "https://www.dnevnik.bg/politika/2018/10/24/3332727_stroiteli_iskat_zakonodatelni_promeni_koito_da/", "text": "Камарата на строителите поиска законодателни промени, с които да се въведе ценообразуване в сектора в съответствие с цените на материалите. \"Така че, когато някой прави цена, тя да е правдива и съвременна, а не остаряла\", обясни председателят на управителния съвет на организацията Илиян Терзиев след среща с представители на ГЕРБ в парламента, съобщи Агенция \"Фокус\". Той обяви и че срещи ще има и с останалите парламентарни групи и че строителите не искат да бъдат слагани в политики. \"Не бихме желали да получаваме квалификации за това, че строим скъпо и некачествено\", заяви Терзиев. Той обясни, че на срещите с парламентарните групи ще се обсъждат неща, които са неотложни и трябва да бъдат направени за бранша. \"Нямаме с какво да не се гордеем в последните години. От това, което сме изпълнили досега и което в бъдеще ще изпълняваме\", обяви Илиян Терзиев. След срещата председателят на парламентарната група на ГЕРБ Цветан Цветанов призова да се уважават българските строители и призова да се казва истината, а не да се \"дава тон\" с фалшиви новини.  \"Най-лесно е да кажем, че строителите са корумпирани, строят евтино и всичко направено до момента не отговаря на изискванията\", посочи той. \"Българските строители и фирми строят най-евтино. Това е факт на база на данните от статистиката за инфраструктурните проекти в ЕС\", каза още Цветан Цветанов, цитиран от агенция \"Фокус\". През последните месеци нашумяха случаи с некачествени ремонти в София, а сайтът \"Биволъ\" публикува информация за една от водещите строителни фирми, че е имала стройна система за даване на подкупи. ", "date": "2018.10.24", "title": "Строители искат законодателни промени, които да гарантират реални цени в сектора"}
{"url": "https://www.dnevnik.bg/sviat/2018/10/24/3332644_arabskite_durjavi_se_strahuvat_ot_nestabilnost_zaradi/", "text": "В арабския свят се разпространяват някои брутални шеги. Популярна карикатура в \"Туитър\", наречена \"саудитска дипломатическа чанта\", изобразява дървена кутия, пълна с триони, бормашини и длета. А видео, показващо дървосекачи с резачки и брадви, е озаглавено \"Състезание за най-добър саудитски посланик\", пише американският в. \"Вашингтон пост\". В правителствата в региона обаче на малцина им е до смях, след като Саудитска Арабия и нейният престолонаследник принц Мохамед бин Салман са изправени пред може би най-сериозната заплаха за властта и стабилността на кралството от десетилетия, изтъква американското издание. Мнозина отдавна са разтревожени от амбицията и усещаната арогантност на принца. Други се възмущават от саудитското господство и богатство. Почти всички са потресени от случая със саудитския журналист Джамал Хашокжи и почти никой не се съмнява, че той е бил убит с одобрението на властите и разчленен в консулството на Саудитска Арабия в Истанбул. Но според регионални служители и експерти това, което най-много тревожи арабите, е опасността, която те виждат за своята стабилност и сигурност, в случай че статутът на Саудитска Арабия и близките ѝ връзки със САЩ бъдат сериозно подкопани, изтъква вестникът. Докато правителството на американския президент Доналд Тръмп се опитва да разбере какво точно се е случило с Хашокжи и да прецени как да реагира, безпокойството в региона нараства. Ако правителството реши или бъде притиснато от Конгреса и общественото мнение сериозно да отстъпи от съюза си с Рияд, заяви пожелал анонимност служител на страна от Персийския залив, цитиран от \"Вашингтон пост\". Не всички арабски държави са доволни от всеки аспект на политиката на Тръмп към арабския свят. Повечето споделят антипатията на неговото правителство към организацията \"Мюсюлмански братя\". Някои са по-недоволни от други от произраелския му уклон, а променливите му отношения с Турция са внимателно наблюдавани. Но с малки изключения те посрещат с облекчение решимостта на Тръмп за твърди действия срещу Иран, след като позицията на предишния американски президент Барак Обама към техния регионален съперник се възприемаше като мека. За добро или за лошо Тръмп е избрал Саудитска Арабия за главен събеседник на САЩ и водещ арабски съюзник в противопоставянето срещу Иран. Каквото и да изпитват те към принц Мохамед, на който се опират отношенията на арабите със САЩ, заяви служител от друга държава в региона, цитиран от \"Вашингтон пост\". Русия запълва празнината, оставена от западните лидери, бойкотиращи инвестиционна конференция в Саудитска Арабия, като изпраща повече делегати в Рияд, пише британският в. \"Таймс\". Близо 40 политици и водещи представители на бизнеса от САЩ и Европа се отказаха да участват във форума, известен като \"Давос в пустинята\", след натрупването на доказателства за ролята на Саудитска Арабия в убийството на Хашокжи. За няколко дни в официалната програма на конференцията бяха записани десетки нови делегати от Русия. Появиха се нови имена и от Китай. Тръмп по-рано предупреди, че Рияд може да се обърне към Пекин и Москва за покупка на оръжия, ако САЩ наложат оръжейно ембарго на Саудитска Арабия, за което настояват все повече американски сенатори. Той не желае да жертва търговията, за да санкционира Саудитска Арабия заради убийството на Хашокжи, отбелязва изданието. Американският президент за първи път каза, че саудитският престолонаследник може да е бил замесен в операцията за убийството на Хашокжи, в Рияд, изтъква британският в. \"Гардиън\". Коментарът, направен в интервю за американския в. \"Уолстрийт джърнъл\", изглежда, бележи промяна в позицията на Тръмп за убийството на журналиста. Държавният департамент на САЩ обяви, че на 21 саудитци ще бъдат отменени американските визи или ще бъдат лишени от възможност да получат виза, посочва \"Гардиън\".", "date": "2018.10.24", "title": "Арабските държави се страхуват от нестабилност заради случая \"Хашокжи\""}
{"url": "https://www.dnevnik.bg/sport/2018/10/24/3332738_ganchev_s_ostur_otgovor_i_latinski_frazi_kum/", "text": "Собственикът на \"ЦСКА-София\" Гриша Ганчев продължи в остър тон размяната на думи със собственика на \"Лудогорец\" Кирил Домусчиев. В  обръщение в сайта на червените  той използва латинския израз \"Alea iacta est\", чието значение е \"Зарът е хвърлен\". \"С кански мъки, след толкова години \"То\" си призна. Не е \"Тя\", не е и \"Той\". Та \"То\" се освети и дикторът му Петриньо (Ангел Петричев) го потвърди. И да, наистина - вълкът нравите си не мени, но наглите измамници, когато им оставиш почва, стават още по-нагли\", започва Ганчев. \"ДДС ставката е основният и най-голям приход на фиска и съм съгласен, че трябва яко разследване. Дано никога каптагонът и амфетите не ги облагат с каквото и да е било\", продължи той. Ганчев посочи, че от думите на Домусчиев, когото отново не назова поименно, е разбрал, че \"нещата в измъчения български футбол са цветя и рози\". \"Също така разбрах, че измамният конгломерат, който сътвори \"То\", ще се разширява все повече и повече. С нови подизпълнители, феърплей комисии и разни темподобни придворни пажове и лакеи. Което значи, че конгломератът уби комара с меча си. Жалко за властимащите. Жалко за клетия и изстрадал любител на този толкова красив спорт.\" Обръщението му завършва с нов израз на латински: \"Ad futuram /perpetuam/rei memoriam (Вечна памет) на българския футбол. Да пребъде Истанбулската конвенция.\" По-рано през деня  изпълнителният директор на \"Лудогорец\" Петричев заяви, че има коалиция между Ганчев и собственика на \"Левски\" Спас Русев . Думите му дойдоха след коментар по темата за разменените словестни атаки между тримата собственици в последните дни. Ганчев  обвини \"Лудогорец\", че \"пробива\" футболисти, отбори, съдии и футболния съюз , а Русев също постави  въпроси за спазването на честната игра . Домусчиев  отвърна, че шампионите са изрядни  и не се притесняват от проверки. Комисията по етика и феърплей в БФС  няма намерение да се самосезира след изказванията , като председателят ѝ Васил Василев поиска, ако някой има информация, да подаде конкретен сигнал.", "date": "2018.10.24", "title": "Ганчев с остър отговор и латински фрази към Домусчиев: Зарът е хвърлен"}
{"url": "https://www.dnevnik.bg/sport/2018/10/24/3332709_kubrat_pulev_opitut_mi_pomogna_da_dostigna_formata_na/", "text": "Кубрат Пулев се изправи срещу противника си  Хюи Фюри  три дни преди мача помежду им. Двамата излизат на 27 октомври в \"Арена армеец\" за определяне на официален претендент за световната титла в тежка категория на Международната боксова федерация (IBF). Пулев обясни, че подкрепата на българската публика е най-големият му стимул да победи. \"Няма да говоря за себе си, достатъчно се знае. Мач от подобен тип, който предстои, не е правен в България. Това е мач на световно ниво срещу много сериозен противник. За съжаление боксът в България не е толкова развит, за да може всички хора да разбират от бокс, както разбират от футбол\", започна Пулев на официалната пресконференция. Българският боксьор заяви, че се намира в отлична форма и е подготвен да се изправи срещу един от най-трудните съперници в кариерата си. Според Пулев, който е на 37 години, опитът е едно от неговите предимства. \"Подготовили сме се здраво, целенасочено, дисциплинирано. Смятам, че годините, в които съм бил по световните рингове, са ме довели до днешния ден, в който имам достатъчно опит. Постоянство и работа, това е, върху което наблегнахме с моя треньор и моя екип. Галавечерта си е там и ще се проведе, но аз трябва и да победя, за което ще се постарая\". \"Стремежът ми да се подобрявам, да съм по-добър от предишния ден ме води към това да изглеждам така. Формата не е само това, което виждате, а да се чувстваш добре психически. Смятам, че съм усъвършенствал това до максимум. Това не е бодибилдинг, не е важно да показваме мускули. Затова смятам, че формата, която ми е нужна за ринга, съм я постигнал\", добави Пулев. Това ще бъде 27-и мач в професионалната кариера на Пулев. Той има 25 победи, от които 13 с нокаут, а единствената му загуба дойде в двубой за световната титла срещу Владимир Кличко през 2014 г. Българският боксьор обясни, че разликата между настоящия му промотър Ивайло Гоцев и компанията \"Зауерланд\", с която се раздели, е, че \"сега гледаме в една посока\".", "date": "2018.10.24", "title": "Кубрат Пулев: Опитът ми помогна да достигна формата на живота си"}
{"url": "https://www.dnevnik.bg/evropa/2018/10/24/3332754_brjuksel_za_sluchaia_s_hashokji_durjavite_ot_es/", "text": "Държавите от ЕС имат отговорността да преценяват политиката си по износа на оръжие. Това заяви днес говорител на Европейската комисия в отговор на въпрос дали комисията няма да подкрепи  настояването на Европейския парламент  за налагане на оръжейно ембарго срещу Саудитска Арабия, предаде БТА. ЕС ще прецени действията си занапред според следващите стъпки по разследването на убийството на журналиста Джамал Хашокжи, добави говорителят. По неговите думи неколкократно досега въпросът за подхода към Рияд е бил обсъждан на равнище ЕС след  убийството на Хашокжи  на 2 октомври в саудитското консулство в Истанбул. Върховният представител на ЕС по външната политика и сигурността Федерика Могерини съобщи снощи пред Европейския парламент в Страсбург, че Общността съгласува действията си по този случай с държавите от Г-7 (Канада, Франция, Германия, Италия, Япония, Великобритания и САЩ). Могерини отбеляза, че ЕС вече е призовал за прозрачно и задълбочено разследване от саудитските власти. Тя уточни, че се подготвя ново съгласувано становище на ЕС и Г-7. Вчера  испанският парламент отхвърли  законопроект за спиране на оръжейните продажби за Саудитска Арабия. В началото на седмицата  Германия поиска  и другите държави в Европейския съюз да последват примера й и  да спрат да изнасят оръжия  за Саудитска Арабия, докато продължава да има неяснота около убийството на журналиста Джамал Хашокжи.", "date": "2018.10.24", "title": "Брюксел за случая с Хашокжи: Държавите от ЕС решават за износа си на оръжие"}
{"url": "https://www.dnevnik.bg/analizi/2018/10/24/3332755_tejestta_na_socialnata_konstrukciia/", "text": "Освен политическото темата за изказването на Валери Симеонов за майките на хората с увреждания има своите социални измерения. Политическият протест с искането за оставката е основателен, но проблемът при него е, че той лесно бива яхван от партиите, преследващи своите конюнктурни цели, респективно политизацията пречи да се открои социалният аспект. Често срещана реплика в нашия социален контекст е, че никой не иска да взима на работа инвалид. Дори Симеонов неведнъж е обявявал своето намерение да спре социалните придобивки на \"фалшивите инвалиди\" с \"фалшивите ТЕЛК-ове\". На вицепремиера се дължи вмъкването в публична употреба на термина \"фалшив инвалид\". Какво означава това? Нима неговото заболяване е измислено, нима всички лекари, които са подписали епикризи и диагнози, са фалшификатори, нима той нарочно е избрал формата на физическото страдание, за да лъже с нея и да печели мизерните пари, които му дава държавата. Внушенията на вицепремиера оказват своето влияние върху обществените възприятия за хората с увреждания, създават се условия наличието на другостта да се приема като нещо заплашително за индивидуалната субективност и за социалната кохезия. Политическата подкрепа, която той получи от работодателските организации, е свидетелство за общите негативни стереотипни нагласи. Основният господстващ предразсъдък е, че работодателите са изправени пред риск да наемат лица с увреждания, защото трудовото законодателство предвижда за тях закрила от уволнение. Тук става дума за господстващ предразсъдък, чиято най-вулгарна, но и точна и съдържателна трактовка би следвало да се формулира по следния начин: \"Ами, ако тези, инвалидите, се окажат негодници и ние ги назначим на работа, после как ще ги уволняваме? Затова няма да спазваме закона, няма да ги назначаваме.\" Тази позиция на бизнеса се артикулира доста перфидно и завоалирано от определени фигури, но тя получава все по-широка публична гласност. Липсата на толерантност конституира фалшив и манипулативен разказ за статута на хората с увреждания, в основата на който стои схващането, че те са получили статута на привилегирована социална група по силата на своето заболяване, носители са на различни придобивки, които останалите не получават, а на всичкото отгоре ламтят за още. Продължението на така разгънатата наративна конструкция е, че трябва да се спрат пенсиите за инвалидност на тези, които работят, да не се дават повече пари за социално подпомагане, защото една такава мярка спира икономическия растеж, да не се удовлетворяват исканията на алчните майки, да се мисли за останалите социални групи в затруднено положение, а не социалната политика да се фокусира приоритетно само върху една от тях. За хората с увреждания се мисли като за пречка пред ефективното обществено и икономическо развитие, те се превръщат в тежест за работодателя, за осигурителната система, за държавния бюджет. Ето този разказ доминира днес в публичното и в непубличното пространство, или казано по-точно, той е вътрешното убеждение, което е залегнало в душата на българина. Емпиричен факт в потвърждение на тази теза е, че протестът на майките е малоброен и не среща масова обществена подкрепа. Българинът не желае да се ангажира с тяхната кауза. Всичко това свидетелства, че по негласно споразумение дискриминационната нагласа е придобила публична релевантност. Ако това не беше вярно, българското гражданско общество буквално щеше да изригне и да се вдигне на бунт срещу изказванията на вицепремиера. И накрая, следва да кажем няколко думи за политическото измерение, като спазваме първоначалната уговорка, че тук го свеждаме само до социалния контекст, въпреки че злобата на деня предоставя достатъчно материал за политизирани интерпретации. Ако в действителност България беше държава, която не толерира дискриминационната политика, нашумялото изказване на Валери Симеонов щеше да доведе до незабавната оставка на вицепремиера. Природата на социалната аномалия се състои именно в това, че запазването на поста на вицепремиера е условието за осигуряване на политическа стабилност. Нормалното състояние, възприето като лексикален антипод, като антоним на аномалията, предполага, че изпълнителната власт ще се самосъхрани, като отстрани от своите редици политик, който прави публични дискриминационни изказвания. Това обаче не се случва. Оставането на Симеонов крие рискове. Волен Сидеров е в изострени отношения с него и използва всеки повод да поиска неговата оставка. Ситуацията със скандалната реплика за \"кресливите майки\" е добре дошла за активизиралата се парламентарна опозиция. БСП на първо време внесе искане за изслушване на Симеонов, ДПС заплаши в парламентарна декларация, че ще приеме ответни действия, ако вицепремиерът не бъде освободен, Марешки поиска едновременното освобождаване на Симеонов и на Каракачанов. Самите майки вероятно няма да прекратят протеста си до подаването на исканата оставка. Виждаме две характерни черти в настоящата картина: Първо, споменатото социално напрежение се трансформира и ескалира в политическо. Второ, политическото на свой ред е обусловено от разрушаването на универсални общочовешки конвенции. Така се отварят широко вратите за спекулативно морализаторство. Проблематичният елемент е, че не може да се осигури адаптивна верижна свързаност между рационалното политическо действие и моментната необходимост да се реагира адекватно на обществения протест. Веригата се разпада в контекста на общото състояние на ценностен разпад, елемент от което е отношението към хората с увреждания. Безскрупулната предразсъдъчност детерминира развитието на дискриминационните нагласи и тяхното легитимиране в социалното и политическото пространство. Политическата употреба на темата за хората с увреждания от страна на управляващите и на опозицията създава пречки пред надеждния инструментариум за намиране на ефективни решения, защото тази употреба задава сгрешената оптика на подхода и не може да предложи обективност, която да е чужда едновременно и на партийните стратегии, и на вкоренените в манталитета дискриминационни нагласи.  Дотук очертахме някои от рисковете, които заплашват политическата конструкция на Бойко Борисов. Остава да кажем, че ако тя се запази успешно, ще съхрани и актуалната социална конструкция, доколкото двете функционират в състояние на взаимовръзка. Това обстоятелство от своя страна предизвиква появата на друг парадокс: Природата на изкривената политическа конструкция задава общите закономерности на противоестественото развитие на социалната, тя ги подхранва, дава им живителна сила. Този легитимационен механизъм се оказва безжалостен спрямо определени биологични особености; нехуманното отношение към другия в нашите условия придава друг смисъл на дефиницията на Аристотел за човека. ", "date": "2018.10.24", "title": "Тежестта на социалната конструкция"}
{"url": "https://www.dnevnik.bg/sviat/2018/10/24/3332751_sauditska_arabiia_otkaza_na_turskata_policiia_dostup/", "text": "Саудитски представители не са допуснали турски полицаи до кладенец в консулството на страната в Истанбул, където е бил убит журналистът Джамал Хашокжи, предаде Анадолската агенция. По-късно телевизия NTV съобщи, че Рияд е променил решението си и е позволил на разследващите. Турски екип не за пръв път претърсва консулството, разследваищте вече влязоха и в резиденцията на консула. Операцията обаче се налага отново след публикации в турски и западни медии, според които останки от тялото на Хашокжи са заровени в градината на консулството. В понеделник Саудитска Арабия за пръв път потвърди, че журналистът е бил убит, а не става дума за инцидент. Вчера \"Хюриет\" и \"Си Ен Ен Тюрк\" писаха, че в автомобил на консулството, изоставен на паркинг в Истанбул, са  намерени дрехи в \"подозрителни\" куфари  и са изпратени за ДНК анализ.", "date": "2018.10.24", "title": "Саудитска Арабия отказа на турската полиция достъп до кладенец в консулството в Истанбул (допълнена)"}
{"url": "https://www.dnevnik.bg/skorost/2018/10/24/3332780_pri_provereni_nad_2000_avtobusa_sa_nalojeni_samo_66/", "text": "                        2045 автобуса са били проверени при акция на полицията от 15 до 21 октомври, като са установени общо 454 нарушения, съобщиха от МВР. Шофирането с превишена скорост е най-честото нарушение - 79 случая. За неизползване на обезопасителни колани са санкционирани 66-ма. Установени са и общо 78 нарушения, свързани с нередовни документи на водачите или на превозното средство. В рамките на операцията, проведена по линия на европейските служби на пътната полиция (TISPOL), са проверени общо 7197 товарни автомобила, при които са установени 2676 нарушения. На 37 от проверените МПС е наложена забрана да продължат движението си. Най-честите нарушения са свързани с превишаване на скоростта – общо 780.", "date": "2018.10.24", "title": "При проверени над 2000 автобуса са наложени само 66 глоби за неизползване на колани"}
{"url": "https://www.dnevnik.bg/skorost/2018/10/24/3332794_planirashtite_putuvane_prez_prohodite_da_sa_sus_zimni/", "text": "Шофьорите да не тръгват с летни гуми към планинските проходи, защото прогнозата на синоптиците предвижда влошаване на времето, съобщиха от пресцентъра на Агенция \"Пътна инфраструктура\" днес. По високопланинските проходи през следващото денонощие се очаква влошаване на времето и на много места е възможно дъждът да премине в сняг. Пътноподдържащите дружества са готови да реагират веднага и да обработят настилките, за да се осигури безопасното пътуване на шофьорите. В опорните пунктове има нужните количества сол, пясък и химикали и машини за посрещане на първия сняг. Директорите на пътните управления следят метеорологичните прогнози по райони и ще предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места, се казва в съобщението от днес. Официално все още не е в сила законовото изискване към гумите за зимния сезон. Според приети през миналата година поправки от 15 ноември превозните средства тряба да са задължително със зимни гуми или такива с дъллбочина на грайфера поне 4 мм. Глобата за шофиране с износени, или повредени гуми е 50 лева.", "date": "2018.10.24", "title": "Планиращите пътуване през проходите да са със зимни гуми, съветват от пътната агенция"}
{"url": "https://www.dnevnik.bg/bulgaria/2018/10/24/3332818_otkrita_stara_bomba_zatvori_kljuchovo_krustovishte_v/", "text": "Преминаването през кръстовището на ул. \"Шипка\" и бул. \"Евлоги и Христо Георгиеви\" в София беше спряно днес следобед заради открит при строителни работи пред парадния вход на Военна академия стар боеприпас, съобщиха от пресцентъра на Столичната община. Става въпрос за 220-килограмова авиационна бомба, останала от бомбардировките над София през Втората световна война.  Специализирани екипи на армията са транспортирали извън София бомбата, съобщиха от пресцентъра на Министерството на отбраната около 20 часа. Военнослужещи от военната полиция осигуряват ескорт за безопасност при транспортирането. Авиобомбата ще бъде унищожена утре, 25 октомври, на полигона в Сливница. Евакуираните в близките блокове жители се прибраха в жилищата си. Заради находката беше евакуирана сградата, в която се помещават 129 ОУ \"Антим I\" и 164 гимназия \"Мигел де Сервантес\". На място беше осигурена охрана от полицейски патрул от столичната полиция до идването на експертите. Затварянето на кръстовището наложи промяна в маршрутите на автобуси с номера 72, 75, 213, 9 и 280, допълват от Столичната община. Автобусна линия №72 се отклонява през бул. \"Драган Цанков\", бул. \"Яворов\". Превозните средства по линия №75 минават през ул. \"Гурко\", бул. \"В. Левски\" и бул. \"Янко Сакъзов\" и по маршрута си. Автобусна линия №213 посока Централна гара се отклонява през бул. \"Ситняково\", в обратна посока маршрутът не се променя. Автобусна линия №9 ще движи през ул. \"Гурко\", бул. \"В. Левски\", бул. \"Янко Сакъзов\" и по маршрута си. Автобусна линия №280 преминаваше през ул. \"Гурко\" пред националния стадион.", "date": "2018.10.24", "title": "Транспортирана извън града е открита стара бомба в центъра на София (обобщение)"}
{"url": "https://www.dnevnik.bg/sviat/2018/10/24/3332811_hurvatska_policiia_otblusna_sus_sulzotvoren_gaz/", "text": "Хърватски части за борба с безредици отблъснаха стотици мигранти, които се опитаха нелегално да пресекат границата с Босна и Херцеговина, като в сблъсъците има ранени, съобщи \"Ройтерс\". Фоторепортер на агенцията описва, че днес сутринта мигрантите са разкъсали босненския полицейски кордон и са се отправили към границата с ЕС, но са били посрещнати със сълзотворен газ и палки. Според босненските власти на прага на зимата хиляди мъже, жени и деца, бягащи от мизерията и конфликтите в Азия и Северна Африка, живеят на открито или в изоставени сгради в страната с надежда да влязат в ЕС и да продължат към по-богатите страни от Северна Европа. Хърватската гранична полиция обаче предупреди, че няма да позволи хаотична ситуация, препречи пътя зад полицейския кордон с микробуси и наблюдаваше случващото се с хеликоптер. Част от мигрантите са започнали да хвърлят камъни и да предизвикват униформените, след като са пренощували на открито при температури близки до нулата. На това място пътят между двете държави е затворен за движение и мигрантите са поставили върху него палатките и спалните си чували. Досега през 2018 г. през Босна и Херцеговина на път за ЕС са преминали около 16 000 души предимно от Афганистан, Пакистан, Иран и Мароко. Около 5000 са останали предимно в градовете Бихач и Велика Кладуша до хърватската граница. Във вторник полицията в Бихач спря и върна обратно с автобуси около 90 мигранти, пристигнали с влак от Сараево.", "date": "2018.10.24", "title": "Хърватска полиция отблъсна със сълзотворен газ мигранти на границата"}
{"url": "https://www.dnevnik.bg/evropa/2018/10/24/3332799_germaniia_predupredi_grajdanite_si_dokato_sa_v_turciia/", "text": "Германия предупреди гражданите си, които посещават Турция, да бъдат внимателни за постовете си в социалните мрежи заради поредицата от случаи на арестувани германци заради критики срещу правителството на Реджеп Тайип Ердоган в интернет, предаде \"Ройтерс\". Обновените съвети за пътуване, публикувани от външното министерство на Германия, са знак, че опитите на Берлин да възстанови отношенията си с Анкара досега не са помогнали особено на десетките германски граждани, вкарани в затвори след проваления опит за преврат през 2016 г. \"Арести и преследвания често са свързани с критични към правителството публикации в социални мрежи\", се посочва в новите съвети за пътуване. \"В някои случаи просто да харесате пост на друг човек от това естество е достатъчно.\" Според министерството дори и личните коменатри може да са рисковани. \"Не публичните коменари в социалните мрежи може да бъдат предавани на турските власти\". \"Присъда за \"обида към президента\" или \"разпространяване на терористична пропаганда\" може да се накаже с много години в затвора.\" Социалните мрежи са основната платформа за политическата опозиция в Турция, където традиционните медии отразяват позитивно Реджеп Ердоган и министрите му.", "date": "2018.10.24", "title": "Германия предупреди гражданите си, докато са в Турция, да не критикуват Ердоган в социалните мрежи"}
{"url": "https://www.dnevnik.bg/zelen/2018/10/24/3332784_novo_sdrujenie_iska_da_podobri_usloviiata_za_turizum_v/", "text": "Заедно с държавните институции да се подобрят условията за туризъм в планините, което включва и да се повиши културата на хората, които ходят там. С такава мисия в края на септември е създадена нова национална организация Български планински съюз, в която до момента членуват физически лица - хора, които ходят по планините и ги е грижа за тях, казват учредителите. И досега  членове на новото сдружение  с доброволен труд са маркирали и почистили около 100 маршрута, поставени са указателни табели, на хижи са монтирани камери, свързани са с интернет и др. Планинският туризъм в България е в много трудно положение - хижите и заслоните се продават, подаряват и изоставят. Туристическата инфраструктура на много места е в плачевно състояние. В националните и природните паркове се усвояват средства по проекти, които не водят до нищо градивно. Не се предприемат мерки към нарушителите в защитените зони – движение на МПС, бракониери, иманяри. Така описват ситуацията в новосъздадената организация. Допълва се, че Планинската спасителна служба не разполага със средства за оборудване и бази, но спасява човешки животи почти ежедневно. Липсва планинарска култура сред голяма част от населението, което е предпоставка за неблагоприятно въздействие върху околната среда и първите резултати вече са налице. Съюзът организира дискусия за проблемите в планините на 2 декември от 13 часа в Дом на културата Искър - концертна зала (гр. София, бул. \"Кръстю Пастухов\" 23).", "date": "2018.10.24", "title": "Ново сдружение иска да подобри условията за туризъм в планините"}
{"url": "https://www.dnevnik.bg/sviat/2018/10/24/3332867_tim_kuk_socialnite_mreji_polzvat_lichnata_informaciia/", "text": "Данните на потребителите се използват в техен ущърб с военна ефективност, каза изпълнителният директор на \"Епъл\" Тим Кук в емоционална и рязка реч в Брюксел днес. Той не спомена директно \"Гугъл\", \"Фейсбук\" и други свои конкуренти, но критиката му бе ясно насочена. Освен това Кук заяви, че САЩ трябва да побързат да приемат федерален закон за защита на личните данни по пример на  новите европейски правила . \"Нашата собствена информация – от ежедневната до дълбоко личната – се използва срещу нас като оръжие, насочено с военна ефективност\", предупреди той. \"Всеки ден милиарди долари се разменят, безбройни решения се взимат въз основата на предпочитанията ни, на приятелите и семействата ни, на връзките и разговорите ни, желанията и страховете ни, надеждите и мечтите ни. Тези късчета информация, всяко от тях безобидно, са внимателно събирани, синтезирани, купувани и продавани. Стигнал до крайност, този процес създава цялостен дигитален профил и позволява на  компаниите да ви познават по-добре , отколкото се познавате вие самите. Профилът ви се прекарва през куп алгоритми, които могат да ви показват все  по-екстремно съдържание , превръщайки безобидни предпочитания в твърди убеждения. Ако любимият ви цвят е зеленият, може да попаднете на много статии – или видеа – за това колко ужасяващо опасни са хората, които харесват оранжево\", продължи Кук, цитиран от \"ТехКрънч\". \"Всеки ден в новините виждаме вредния, дори смъртоносен ефект на тези стеснени възприятия.\" \"Не бива да замазваме последствията. Това е  масово следене . И от тези купчини данни печелят само компаниите, които ги събират\", каза той. Кук е основен участник в 40-ата Международна конференция на органите по защита на личните данни и неприкосновеността,  част от която се провежда и в София . \"Мисля много за  изкуственият интелект . В същността си тази технология обещава да се учи от отделните хора в полза на всички ни. Но да развиваш изкуствен интелект, събирайки многобройни лични профили, не е ефективност, а е мързел. За да може изкуственият интелект наистина да бъде умен, той трябва да уважава  човешките ценности  – включително неприкосновеността. Огромни са опасностите да сгрешим тук. Можем да постигнем и добър изкуствен интелект, и добри стандарти за неприкосновеност. Това не е само възможност, а и отговорност\", каза Кук и напомни, че \"Епъл\" фокусира инженерните си разработки върху защитата на личността. Той похвали новия  Общ регламент за защита на личните данни (GDPR)  и заяви, че подкрепя създаването на федерален закон за неприкосновеността в САЩ. Кук очерта четири приоритета за него: - минимизиране на данните – компаниите да не събират или да анонимизират данните на потребителите; - прозрачност – потребителите да знаят какви данни се събират от тях, защо и как се използват; - право на достъп – компаниите да приемат, че данните принадлежат на потребителите и да ги улеснят да получат, променят или изтрият данните си; - правото на сигурност – която е в основата на доверието. \"Виждаме пределно, болезнено ясно как технологията може да увреди, вместо да помогне\", каза той, припомняйки как актьори, злоупотребяващи с доверието на хората в социалните мрежи, задълбочават разделенията, разпалват насилие и дори подкопават общественото разбиране за истина и лъжа. \"Това е истинска криза. Хората, които вярват в потенциала за добро на технологиите, не бива да си затварят очите.\" \"Може да чуете, че компаниите ни не могат да достигнат пълния си потенциал, ако регулациите за неприкосновеността се затегнат. Този аргумент не просто не е верен, той е унищожителен. Потенциалът на технологиите винаги се корени във вярата на хората. В оптимизма и творчеството, в сърцето на отделния човек. Във възможността и капацитета да направят света по-добро място.\"", "date": "2018.10.24", "title": "Тим Кук: Социалните мрежи ползват личната информация като оръжие срещу хората"}
{"url": "https://www.dnevnik.bg/zdrave/2018/10/24/3332884_zdravnata_komisiia_odobri_zakonoproekta_za_horata_s/", "text": "Единодушно парламентарната здравна комисия одобри на първо четене  законопоректа за хората с увреждания , който е част от пакета от мерки за реформа в сферата на подпомагане на хората с увреждания, изисквани и от протестиращите вече няколко месеца майки от инициативата \"Системата ни убива\". Днес и други комисии разкглеждат законопроекта, заедно и с проектите на закони за личната помощ, като водещата комисия по социална политика също обсъжда текстовете. \"Искаме не да получаваме социални помощи, а хората с увреждания да влязат в сферата на заетостта\", заяви по време на заседанието Весела Одаджиева от протестиращите майки. И изрази надежда заложените в законопроекта добри намерения да бъдат реализирани на практика. Включително създаването на единен орган, който да координира общата политика в сферата на подпомагане на хората с увреждания, които в момента са разпокъсани между ведомствата. И председателят на здравната комисия Даниела Дариткова от ГЕРБ коментира, че законопроектът поставя добра основа за реформи. Преди около седмица и  Националният съвет за тристранно сътрудничество одобри  текстовете, но от подкрепа се въздържаха всички работодатели и КТ \"Подкрепа\". Единствено КНСБ подкрепи законодателното предложение. Основен спорен въпрос и днес се оказха и деите за въвеждане на квоти за работодателите  за наемане на служители с намалена работоспособност. И ако не се спазват тези квоти – плащането на компенсационна вноска. От бизнеса смятат още, че  ще се изхарчат допълнително 150 милиона лева , без да се решат проблемите на хората с увреждания. А основната забележка на бизнеса по отношение на това, че няма промени, е свързана с оставането на медицинската експертиза - ТЕЛК решенията, като водеща при индивидуалната оценка. Според работодателите не се вижда крачка към прилагане на Международната класификация на функционалността.", "date": "2018.10.24", "title": "Здравната комисия одобри законопроекта за хората с увреждания"}
{"url": "https://www.dnevnik.bg/bulgaria/2018/10/24/3332864_izborut_na_prokurora_udrial_i_dushil_dete_za_vremenen/", "text": "Прокурорската колегия отложи избора на Димитър Франтишек Петров за временен шеф на Специализираната прокуратура. Позицията e свободна от юли, когато Иван Гешев стана зам. главен прокурор. Именно той е предложил Петров за ръководител до избора на титуляр. Сега тази функция изпълнява Даниела Начева (която е и единствен кандидат за постоянен ръководител на спецобвинението), но тя е поискала да бъде сменена. В молбата си не е посочила обаче мотив за исканото освобождаване, обяви Огнян Дамянов по време на заседанието днес. Според Дамянов молбата на Начева показва, че \"вероятно в тази прокуратура има някакъв проблем в административноорганизационната дейност\". Той предложи изборът за временен шеф на спецпрокуратурата да се отложи, като се поканят за изслушване тримата зам.-шефове на спецобвинението - Начева, Петров и Детелина Йотова. Главният прокурор Сотир Цацаров и останалите членове на прокурорската колегия се съгласиха. През март Димитър Франтишек Петров получи от прокурорската колегия най-лекото наказание - \"обръщане на внимание\", заради скандал от пролетта на 2017 година. Тогава сайтът \"Биволъ\" съобщи, че той е  удрял дете, което го е прередило на опашката пред лавка . Нещо повече - според информацията Петров беше душил деветокласника, преди да се намесят очевидци. Тогава липсваше всякаква официална реакция от страна на ръководството на градската прокуратура, както и в тогавашния състав на прокурорската колегия.", "date": "2018.10.24", "title": "Изборът на прокурора, удрял дете, за временен шеф на спецобвинението е отложен"}
{"url": "https://www.dnevnik.bg/sport/2018/10/24/3332824_voleibolnata_federaciia_vze_tri_domakinstva_ot_ligata/", "text": "България ще организира три турнира от волейболната Лига на нациите през 2019 г. Страната ще приеме две надпревари при мъжете във Варна и Пловдив и една при жените в Русе. През лятото България отново беше домакин на два турнира при мъжете, като федерацията плати по 100 хиляди долара за организацията им. Догодина страната ще приеме надпревари от третата и петата седмица на лигата. От 14 до 16 юни във Варна националите ще играят с Япония, Италия и Австралия, а от 28 до 30 юни българите срещат САЩ, Иран и Сърбия в зала \"Колодрума\" в Пловдив. За останалите турнири мъжкият отбор ще пътува до Аржентина, Китай и Бразилия. В Лигата на нациите участват 16 отбора, като запазено място имат Бразилия, Италия, САЩ, Китай, Сърбия, Франция, Аржентина, Иран, Полша, Германия, Япония и Русия. България отново е част от отборите, които ще се борят да останат в лигата. Мястото си в елита ще защитават още Австралия, Канада и Португалия. През лятото женският национален отбор спечели турнира на претендентите, като през 2019 г. тимът ще дебютира в Лигата на нациите. Българките започват участието си в \"Арена Монбат\" в Русе, където от 21 до 23 май националките се изправят срещу Япония, Белгия и САЩ. За другите четири турнира отборът ще пътува до Холандия, Тайланд, Италия и Китай. Българките ще се борят за оставане в елита с Полша, Белгия и Доминиканската република.", "date": "2018.10.24", "title": "Волейболната федерация взе три домакинства от Лигата на нациите догодина"}
{"url": "https://www.dnevnik.bg/zelen/2018/10/24/3332916_sud_zabrani_dvijenieto_na_stari_dizeli_po_nai-mrusnite/", "text": "Германски съд отвори вратата пред нова забрана за движението на стари дизелови автомобили  в Майнц , след като това вече е факт в Щутгарт,  Франкфурт  и  Берлин . Решението на съда идва в момент, когато правителството се опитва да осуети тези твърде непопулярни решения, предаде \"Франс прес\". С решение, което бе очаквано с голям интерес, административният съд в Майнц (западната част на Германия) принуждава общината да забрани движението по най-замърсените улици на града на стари дизелови коли от септември 2019 година, освен ако тя не не направи така, че въздухът да стане чист дотогава. Майнц е сред 65-те германски града, в които миналата година са били превишени европейските норми за емисиите на азотен диоксид, или са били 40 микрограма азотен диоксид на кубичен метър, според Германската служба за околната среда. Общината в Майнц твърди, че вече е намалила нивата на азотен диоксид, като е модернизирала градските автобуси, които изпускат вредни емисии, и е разширила трамвайната мрежа, информира ДПА.", "date": "2018.10.24", "title": "Съд забрани движението на стари дизели по най-мръсните улици в Майнц"}
{"url": "https://www.dnevnik.bg/sviat/2018/10/24/3332910_vzrivni_ustroistva_sa_otkriti_v_pratki_do_hiluri/", "text": "Две взривни устройства са били намерени в пратки, изпратени до офисите на бившия президент на САЩ Барак Обама и бившия държавен секретар Хилъри Клинтън, съобщи полицейски представител, цитиран от \"Ню Йорк таймс\". Устройствата са сходни с  намереното в понеделник в дома на милиардера  Джордж Сорос. Друг подозрителен пакет е довел и до евакуацията на сградата на \"Тайм уорнър\" в Ню Йорк, но полицията не може да потвърди дали той съдържа експлозиви. Според първоначалната информация на вестника и агенция \"Ройтерс\" не е известно къде точно са били намерени експлозивите. \"Ню Йорк таймс\" отеблязва, че първото устройство е било открито от човек, който преглежда пощата, изпращана до дома на Клинтън в Чапакуа, Ню Йорк, на 65 км северно от град Ню Йорк. Междувременно офисът на Федералното бюро за разследване в Ню Йорк съобщи, че работи по случай с \"подозрителен пакет\", намерен край дома на Хилъри Клинтън. Макар мотивите за вчерашната атака срещу Сорос да не са известни, той често е мишена на реториката на консервативни политици и експерти, а в последните дни името му се свързва от някои издания, без доказателства, с групата мигранти, придвижващи се към САЩ от Централна Америка.", "date": "2018.10.24", "title": "Взривни устройства са открити в пратки до Хилъри Клинтън и Барак Обама"}
{"url": "https://www.dnevnik.bg/bulgaria/2018/10/24/3332909_voenni_magistrati_vdigali_skandali_sled_upotreba_na/", "text": "Двама магистрати с висок военен чин от Софийската военно-окръжна прокуратура след употреба на алкохол са предизвикали скандал в заведение, като влезли в конфликт с други посетители, съобщи Прокуратурата на Република България /ПРБ/. На 22 октомври към 23 ч. в ресторант на ул. \"Цар Самуил\" военен прокурор /полковник/ и военен следовател /подполковник/ от състава на Софийската военно-окръжна Военно-окръжна прокуратура след употреба на алкохол са предизвикали скандал с други посетители на заведението, се казва в съобщението на ПРБ. При излизане пред входа на заведението, военният следовател демонстративно е извадил законно притежавания си пистолет \"Глок 19\" и пред напусналалите вече помещението други граждани е стрелял по метална врата на отсрещната стена. След сигнал на телефон 112 на място пристигнали патрули на СДВР. При установяване на длъжността на предизвикалите скандала лица в нетрезво състояние /военни магистрати - офицери/ е сигнализирана и Военна полиция. На мястото на произшествието са повикани военни прокурори и военен следовател, които незабавно са извършили необходимите действия по разследването /оглед, личен обиск и изземване на оръжието и боеприпасите, разпити на свидетели – очевидци/. Започнато е досъдебно производство за престъпление по чл. 325 НК /хулигански действия/, като с постановление на главния прокурор разследването е възложено на Военноокръжна прокуратура – Сливен, тъй като двамата са магистрати от състава от военната прокуратура в София. По разпореждане на главния прокурор Сотир Цацаров срещу военния прокурор и военния следовател, чиито инициали не се съобщават, е започнато и дисциплинарно производство за внасяне до Прокурорската колегия на ВСС на искания за дисциплинарно уволнение на двамата магистрати.", "date": "2018.10.24", "title": "Военни магистрати вдигали скандали след употреба на алкохол"}
{"url": "https://www.dnevnik.bg/sviat/2018/10/24/3332283_sv_sinod_shte_obsujda_na_5_noemvri_kazusa_s_nezavisima/", "text": "На извънредно заседание на 5 ноември Светият синод на Българската православна църква ще обсъди как да реагира на готовността на Вселенската патриаршия да признае автокефална Украинска православна църква. Това каза за \"Дневник\" говорителят на Синода протойерей Николай Георгиев. На заседанието митрополитите ще решат дали да подкрепят предложението на руския патриарх Кирил за свикване на Всеправославен събор за случая, или да излязат с позиция, но след като прегледат църковни документи на 350 години, посочи още говорителят.  В средата на месеца Светият синод на патриаршията в Константинопол  отмени документа отпреди 330 години , с който Киевската митрополия е минала под юрисдикцията на Московската патриаршия, както и  анатемата  на Москва срещу митрополит Филарет (непризнат в православния свят за патриарх на Украинската православна църква) и срещу водача на Украинската автокефална църква Макарий. В отговор Руската православна църква обяви, че с решението си Вселенската патриаршия  е узаконила разкола в православния свят , прекрати  евхаристийното си общение с Константинопол  и определи ситуацията като най-голямата схизма от 1000 години. Кампанията продължи с настояване за извинение и твърдение, че патриарх Вартоломей повече не може да претендира, че е духовен водач на православния свят. Изявление с предложение \"за започването на всеправославно обсъждане и свикване на всеправославен събор за разрешаването на църковния въпрос в Украйна\" бе направено още на 9 октомври от Ловчанския митрополит Гавриил, Варненския и Великопреславски митрополит Йоан и Видинския митрополит Даниил. В действителност на 15 октомври не е признавана автокефална Украинска православна църква, а е възстановено статуквото на територията на Украйна, съществувало до края на XVII век, и е започнат процес за каноничното ситуиране на самостоятелна от Москва украинска църква под върховенството на Константинополската патриаршия. Пред изданието meduza.io специалистът по канонично право монах Диодор обяснява, че решението е да се отмени действието на два текста от 1686 г., които Московската патриаршия изтъква като даващи ѝ пълен контрол над Киевската митрополия. В действителност в тези документи няма подобно нещо и в тях митрополията е временно предадена под юрисдикцията на Москва, но никога не е преставала да бъде част от Константинополската църква. В единия текст от 1686 г. се казва, че Киевският митрополит, \"ако се наложи\" (под това се има предвид извънредно обстоятелство като война или големи безредици, отдалеченост или недостъпност на територията поради войни между две държави) да се хиротонисва (ръкополага) от ръцете на Московския патриарх, при условие че това не може да направи патриарх в Константинопол (всъщност по това време патриарх Дионисий IV живее не в Истанбул, а в Адрианопол/Одрин - бел. ред.) Във втория се определя, че въпреки това обстоятелство украинският митрополит винаги трябва да споменава на първо място Константинополския патриарх по време на литургия. Това означава непрекъснато засвидетелстване на каноничната зависимост от него и юрисдикцията на Константинополската патриаршия. Трети ключов елемент е, че митрополитът на Киев трябва да се избира от църквата и народа в Украйна - нещо, което Москва е спряла да признава почти веднага. Що се отнася до призивите от Москва Вселенският патриарх да се съобрази с позициите на другите църкви, монах Диодор пояснява, че това е така, когато има спор между църкви, и той трябва да има съборно решение (т.е. то да е одобрено от поне четирима от т.нар. древни патриарси), но в случая става дума за акт на Светия синод на Константинополската патриаршия, засягащ негова канонична територия, съществуваща от края на Х век насам.", "date": "2018.10.24", "title": "Светият синод ще обсъжда на 5 ноември казуса с независима украинска църква"}
{"url": "https://www.dnevnik.bg/gradska_sreda/2018/10/24/3332812_do_2036_g_sofiia_triabva_da_investira_3092_mlrd_leva_v/", "text": "За да подобри движението в града, Столичната община трябва да инвестира общо 3.092 млрд. лева в транспортната инфраструктура до 2036 г. Това показва проектът за План за устойчива градска мобилност на столицата с хоризонт до 2035 г., който беше представен днес на заседанието на общинската комисия по транспорт. Планът трябва да замести Генералния план за движение в София, изработен от \"Мот макдоналд\" през 2010 г.. Новият план се изработва от обединението \"Инфрамобилплан\", който през април 2017 г. спечелиха обществената поръчка за 608 хил. лева. В плана се дават насоки за развитието на транспорта в София, като основните задачи са ограничаването на движението на автомобилите в центъра на София, развиване на пешеходното и велосипедното движение, подобряване на градския транспорт и създаване на \"градска железница\". Общата сума от 3.092 млрд. лева е разпределена в трите етапа на проекта, като се предвижда само за една година от 2019 до 2020 г. общината да инвестира 513 млн. лева. В по-далчения хоризонт от 2021 до 2036 г. са предвидени около 2.5 млрд. лева нужни инвестиции, от които 1.62 млрд. лева да се вложат в метрото. За основни източници на финансиране са посочени еврофондовете и общинския бюджет, който в последния етап то 2026 до 2035 г. трябва да осигури около 40% от парите. Проектите Планът поделя развитието на транспорт и инвестициите на три етапа, за периодите - 2019 - 2020 г, 2021 - 2025 г. и 2026 - 2035 г. Според проекта причина за транзитния трафик през центъра на града е, че нито един от 4-те ринга с пътни артерии в София не е напълно завършен. Основната цел преминаването на коли през центъра да стане неефективно - да отнеме повече време и да струва по-повече пари, като същевременно жителите на града използват по-екологични начини за придвижване. Решенията са довършването на ринговете и изграждането на още буферни паркинги в периферията на центъра и до метростанциите, повишаването на цените на синя и зелена зона при запълване на 85% от местата. Допуска се и забрана за движение на автомобили в района на площад \"Независимост\" (Ларгото). Планът предвижда и разширяване на велосипедните трасета, пешеходните улици и разширяване на градския транспорт. Конкретните предложния са пускане на довеждащи линии до метрото в кварталите \"Овча купел\" и \"Люлин\", както и продължаване на трамвайната линия по бул. \"Тодор Каблешков\" до бул. \"Черни връх\". Липсва визията \"Направихме доста срещи с проектантите и в сравнение това, което ни беше представено първоначално, този доклад има доста по-визионерски вид\", коментира главният архитект на града Здравко Здравков. Според него проектът е по-скоро една \"добра картина на настоящото положение\". Главният архитект посочи, че има забележки към статистика и анализите, както и че не са разгледани достатъчно добре възможностите за ползване на електромобили - зарядни станции, възможни маршрути и различните услуги в тази област. Той поиска и по-ясни насоки за решаване на проблеми като снабдяването на търговските обекти със стоки, мерки за пешеходното движение, подобряване на връзките на градския транспорт с жп линиите. \"Местата за бъдеща Южна автогара също не са определени\", каза още Здравков. Предстои още работа по проекта, като той трябва да се съгласува с екипа на \"Визия за София\", администрацията на общината и да бъде представен на широко обсъждане с граждани. След това той отново ще влезе за обсъждане в комисиите на общинския съвет, който трябва да го одобри на заседание.", "date": "2018.10.24", "title": "До 2036 г. София трябва да инвестира 3.092 млрд. лева в транспорта, сочи доклад"}
{"url": "https://www.dnevnik.bg/sviat/2018/10/24/3333028_upravliavashtite_v_rumuniia_poiskaha_glavata_na/", "text": "Румънският министър на правосъдето Тудорел Тоадел поиска в сряда да бъде отстранен Главния прокурор на страната Аугустин Лазар, тъй като смята, че той е надвишил правомощията си. Това е последният акт в битката на румънското правителство с правораздавателната система, довела до риск и срещу Букурещ да започнат наказателни процедури за нарушаване фундаментални демократични принципи на Европейския съюз, както се случи с Полша и Унгария. Ако последната голяма фигура в кампанията за борба с корупцията по върховете на управлението в Румъния бъде отстранена, ще бъде вбие поредния клин на разцеплението между ръководството на ЕС и източноевропейска страна член, коментира \"Ройтерс\". Аугустин Лазар ръководи дейността на около 2500 прокурори, включително дирекцията за борба с организираната престъпност DIICOT и специалната прокература за борба с корупцията DNA. Президентът на страната Клаус Йоханис беше принуден да отстрани Лаура Кьовеши от ръководството на DNA, а мандатът на ръководителя на DIICOT изтече. Според правителството тези институции са съсипали живота на невинни хора. В действителност през последните 5 години специалните прокурори за борба с корупцията постигнаха почти 5000 осъдителни присъди, включително срещу 27 депутати, 83 кметове от различни партии, министри, председатели на общински съвети, ръководители на държавни компании и магистрати. Сред тях е и Ливиу Драгня, лидер на управляващите социалдемократи, на когото бе забранено да стане премиер заради присъда по едно от трите разследвания срещу него. Той и до днес отрича да е извършил престъпление и твърди, че е жертва на политически лов на вещици от средите на магистратите. \"Вече има опасност нещата да тръгнат назад по начин, който ще нанесе щети не само на румънската демокрация, но и на мястото, което тя си изгради като страна от ЕС. Процедурата, започнала срещу Главния прокурор, предизвиква същите притеснения, предизвикващи загриженост\", заяви пред Европейския парламент през октомври Франс Тимерманс, първи зам.-председател на Европейската комисия. В петък Венецианската комисия - най-авторитетната в Европа институция за оценка на конституционно законодателство, заяви, че промените в Наказателния кодекс в Румъния \"сериозно отслабват ефективността на системата за наказателно правораздаване в борбата с корупционните нарушения, тежките престъпления и организираната престъпност\". От това дали правителството ще продължи да налага подготвените промени, зависи дали и Румъния ще се нареди до Полша и Унгария като страна, срещу която са започнати наказателни мерки. В понеделник управляващите затегнаха изискванията да назначаване на прокурори в DNA и DIICOT. Това стана с извънреден указ, заради който над 40 прокурори трябва да бъдат преназначени на други постове. Обяснениято е, че така се отговаряло на препоръките на Венецианската комисия. Драгня казва, че така ще се намалят и злоупотребите от страна на прокурори и спецслужби.", "date": "2018.10.24", "title": "Управляващите в Румъния поискаха главата на последния висш прокурор за борба с корупцията"}
{"url": "https://www.dnevnik.bg/photos/2018/10/24/3333029_snimka_na_denia_poreden_den_s_iskane_na_ostavkata_na/", "text": "Въпреки   днес вицепремиерът Валери Симеонов за обидите към децата с увреждания и майките им, в 17.30 ч. пред Министерския съвет отново се събраха протестиращи.  Протест срещу него има и пред централата на партията му НФСБ на столичната улица \"Раковски\" 134.", "date": "2018.10.24", "title": "Снимка на деня: Пореден ден с искане на оставката на Валери Симеонов"}
{"url": "https://www.dnevnik.bg/sport/2018/10/24/3333008_srivut_na_grigor_dimitrov_produlji_sus_zaguba_ot/", "text": "Тежкият сезон на Григор Димитров продължи с разочароваща загуба още в първия кръг на турнира от категория \"АТП 500\" във Виена. Българският тенисист, който беше поставен под №3 в надпреварата, отстъпи срещу Михаил Кукушкин от Казахстан с 4:6, 6:4, 4:6. Димитров изигра много неубедителен мач, в който допусна цели 65 непредизвикани грешки за 30 гейма. Българинът показа голямо желание за борба и това дълго го държеше в мача. Световният №10 до последно имаше шансове за обрат, но с оглед представянето си допусна закономерно поражение. Почти всеки един от сервис геймовете на Димитров беше борба за оцеляване. Шампионът от финалите на АТП вкара 59% от първите си сервиси, допусна 11 двойни грешки при десет аса и предостави на съперника цели 18 точки за пробив. Българинът спаси 16 от тях, но и това не беше достатъчно. Кукушкин постигна едва трета победа в 36-ия си мач срещу състезател от топ 10. Тенисистът от Казахстан, който заема 71-ото място, записа и най-престижния си успех през 2018 г. Досега най-впечатляващата му победа през сезона беше през юни срещу Кайл Едмънд, който тогава беше №18 в света, Мачът започна позитивно за Димитров, който стартира със сервис гейм на нула. Много скоро след това обаче започнаха проблемите за българина. Той допускаше огромен брой непредизвикани грешки, когато се стигнеше до разиграване, а началният му удар също не вървеше. Само след седем минути игра Кукушкин стигна до първия шанс за пробив в мача. Димитров се спаси, а след това отрази още една брейк точка, за да поведе с 2:1. Българинът обаче продължи да изпитва трудности при свой сервис, докато 71-ият в световната ранглиста печелеше с огромна лекота своите подавания. В петия гейм Димитров допусна изравняване от 40:0, но все пак не даде шанс за пробив на съперника. Закономерното обаче се случи в седмия гейм. Световният №10 допусна нова поредица от грешки, а този път сервисът не го спаси и той беше пробит на 15. Кукушкин затвърди с лекота предимството си. При 5:4 30-годишният представител на Казахстан получи възможност да сервира за спечелването на първия сет и се възползва с безапелационен гейм на нула. Кукушкин продължи да играе по-добре, докато Димитров не успяваше да намери верния ритъм. Роденият в Русия тенисист имаше възможност за пробив във всеки един от петте сервис гейма на съперника във втората част. Българинът стигна до първия си шанс за пробив в четвъртия гейм на сета, но не се възползва. Това беше и първият случай от началото на мача, в който шампионът от финалите на АТП спечели повече от една точка при сервис на съперника. Димитров все пак показа характер и спаси общо седем точки за пробив, включително \"скрит\" сетбол при 4:4. Българинът поведе с 5:4 и да принуди тенисиста от Казахстан да сервира за оставане във втората част. Кукушкин се поддаде на напрежението и изостана с 0:40. Той спаси първите два сетбола, но се пропука при третия и резултатът беше изравнен. Решаващия трети сет започна кошмарно за Димитров, който допусна пробив още в първия гейм. Българинът имаше две поредни възможности да изравни веднага, но допусна обрат от 40:15 и изостана с 0:2. В петия гейм Димитров отново се озова в критична ситуация. Българинът изостана с 0:40, но показа характер. След десет минути игра, шест равенства и пет възможности за пробив той успя да измъкне подаването си и да се задържи в мача. Димитров дори получи шанс да върне пробива в последния възможен момент - при 4:5, когато Кукушкин сервираше за победата. Тенисистът от Казахстан обаче се спаси и след нова порция грешки на съперника сложи край на двубоя след 2.23 часа игра. Във втория кръг Кукушкин ще се изправи срещу руснака Андрей Рубльов. Димитров пък ще се насочи към последния си турнир за 2018 г. - мастърса в Париж, който ще се проведе следващата седмица.", "date": "2018.10.24", "title": "Сривът на Григор Димитров продължи със загуба от 71-ия в света"}
{"url": "https://www.dnevnik.bg/sport/2018/10/24/3332944_frenskite_klubove_iskat_poveche_pari_ot_prihodite_ot/", "text": "Елитните френски клубове са подали оплакване до Професионалната футболна лига (LFP) относно парите, които получават от телевизионните права. Според френското издание \"20 минути\" клубовете са поставили искане за предоговаряне между LFP и телевизията, която държи международните права - beIN Sport. Договорът е в сила от 2011 г., но три години след неговото начало беше удължен до 2024 г. Според клубовете от Лига 1 той не е съобразен с настоящата реалност и е в ущърб на отборите. Между клубовете във Франция се разпределят едва 80 милиона долара от приходите за международните права. Това е в пъти по-малко, отколкото получават отборите от другите топ 5 първенства. \"Мисля, че подписването на толкова дълъг договор беше грешка. Той трябва да се предоговори, за да защитава интересите на френския футбол. Няма как нашите клубове да взимат толкова малко в сравнение с всички останали в Европа\", коментира президентът на \"Монако\" Вадим Василиев.", "date": "2018.10.24", "title": "Френските клубове искат повече пари от приходите от телевизионни права"}
{"url": "https://www.dnevnik.bg/sviat/2018/10/24/3333040_rekordna_pechalba_ot_lotariia_v_sasht_-_16_mlrd_dolara/", "text": "Печеливш билет, продаден в щата Южна Каролина, уцели шестте щастливи числа от джакпота на лотарията \"Мега милиони\", който достигна рекордните 1.6 милиарда долара, съобщи \"Ройтерс\". Щастливецът е отгатнал печелившите числа 5, 28, 62, 65, 70 и допълнително изтегления \"Мега бол\" от друга сфера с числа - 5. Печалбата може незабавно да се получи в брой в размер на 904 милиона долара, а цялата сума от 1.6 милиарда долара - в продължение на 29 години. Не е известно все още дали са били продадени и други билети с печелившите числа. Това е най-голямата печалба в цялата история на игрите на късмета. Mega Millions Lottery е най-популярната лотария в САЩ, а с натрупването на рекордния джакпот интересът към нея нарасна още повече. Пред много пунктове за продажба на билети в последните няколко дни се бяха образували дълги опашки. ", "date": "2018.10.24", "title": "Рекордна печалба от лотария в САЩ - 1.6 млрд. долара"}
{"url": "https://www.dnevnik.bg/sviat/2018/10/24/3333043_sauditskiiat_prestolonaslednik_obeshta_da_izpravi/", "text": "Саудитският престолонаследник Мохамед бин Салман нарече днес убийството на журналиста Джамал Хашокжи \"ужасно престъпление\", предадоха световните агенции. В изказването си на форума \"Инициатива за инвестиции в бъдещето\" в саудитската столица Рияд Мохамед бин Салман подчерта, че убийството на Хашокжи е натъжило саудитците и целия свят. Принцът посочи, че всички отговорни за убийството ще бъдат наказани и че Саудитска Арабия и Турция ще работят заедно за постигане на резултати в разследването, а отношенията между двете държави няма да бъдат прекратявани. Мохамед бин Салман заяви, че неговата \"война\" е да възстанови старата слава на Близкия Изток. Тези думи на принца предизвикаха овациите на присъстващите и ги накараха да се изправят на крака. Принцът каза, че новата Европа е Близкият Изток и изрази надежда икономическата трансформация на региона да се случи, докато той е жив. Наследникът на саудитския престол отбеляза, че Саудитска Арабия ще продължи реформите и инвестициите за изграждане на инфраструктура. Той направи прогноза, че до края на годината икономиката на кралството ще достигне растеж от 2,5 процента, а в саудитския суверенен фонд ще има 400 милиарда долара до края на 2019 г. На форума \"Инициатива за инвестиции в бъдещето\" присъстват ливанският премиер Саад Харири и принцът престолонаследник на Бахрейн Салман бин Хамад Ал Халифа. Мохамед бин Салман се пошегува с твърденията, че Саад Харири е бил задържан против волята си в Саудитска Арабия миналата година и заяви, че ливанският премиер ще си тръгне веднага след участието си в икономическия форум. \"Премиерът Харири ще остане в кралството само два дни и се надявам, че няма да разпространявате слухове, че е бил отвлечен\", каза саудитският принц. /БТА", "date": "2018.10.24", "title": "Саудитският престолонаследник обеща да изправи убийците на Хашокжи пред правосъдието"}
{"url": "https://www.dnevnik.bg/bulgaria/2018/10/24/3333032_transportniiat_zam-ministur_angel_popov_niama_da_bude/", "text": "Софийският районен съд реши, че няма причини зам.-министърът на транспорта Ангел Попов да бъде отстранен от длъжност, съобщи БНТ. Определението на съда подлежи на обжалване. Искането за отстраняването му  беше внесено от прокуратурата през септември . Преди около половин година  той беше обвинен за извършена от него измама  през 2012 г., когато е бил председател на браншова организация. Разследването срещу Попов, който е от квотата на \"Обединени патриоти\", започна по сигнал на БСП. От събраните до момента доказателства се твърди, че през август 2012 г. той заблудил собственик на транспортна фирма, че може да му уреди допълнително четири разрешителни за облекчен международен режим (ЕКМТ/СЕМТ разрешителни). За услугата Попов поискал 8000 евро, като обяснил, че ще ги даде на конкретни членове на работна група в министерството, от които зависело получаването на разрешителните. Според прокуратурата, настоящето служебно положение на Ангел Попов, на когото е възложено да контролира реда по издаването и условията за разпределение на ЕКМТ/СЕМТ разрешения, може да създаде пречки за обективно, всестранно и пълно изясняване на истината, поради служебната йерархична зависимост на част от свидетелите по делото от него. Съдът обаче установи, че по време на деянието, за което е обвинен Попов, той не е заемал държавна длъжност, а е бил в частния бизнес, както и че разследването срещу него се е започнало да се води, когато той вече е заемал поста зам.-министър, но промяна на свидетелски показания не е имало.", "date": "2018.10.24", "title": "Транспортният зам.-министър Ангел Попов няма да бъде отстранен от длъжност"}
{"url": "https://www.dnevnik.bg/sport/2018/10/24/3333050_kusen_gol_popari_nadejdite_na_totnum_za_purva_pobeda_v/", "text": "Тотнъм\" беше близо до първа победа за сезона в Шампионската лига, но завърши наравно при гостуването си на ПСВ. Двата отбора сътвориха голово шоу, което завърши 2:2, като холандският шампион измъкна равенството с гол на Люк де Йонг в 87-ата минута. Преди това Ирвинг Лосано даде преднина на ПСВ, но впоследствие \"Тотнъм\" сътвори обрат чрез голове на Лукас Моура и Хари Кейн. Английският отбор доигра последните десетина минути с човек по-малко заради изгонването на вратаря Юго Лорис, от което се възползваха домакините. Равенството намали значително шансовете на ПСВ и \"Тотнъм\" за класиране в елиминационната фаза. Двата тима остават на дъното в своята група с актив от една точка, като в челото с по две победи са \"Барселона\" и \"Интер\", които играят помежду си. В началото най-деен за англичаните беше Кейн, пред който се откриха няколко добри възможности. В 18-ата минута нападателят уцели греда след удар с глава при центриране от корнер. Последваха добри моменти за ПСВ благодарение на Лосано. Мексиканецът беше постоянна заплаха за защитата на \"Тотнъм\" с бързите си набези. При един от тях Лосано даде преднина на ПСВ, след като се възползва от груба грешка на Тоби Алдервейрелд в 30-ата минута. Защитникът позволи да му бъде отнета топката, а при опита му да блокира удара на Лосано се получи рикошет, който изненада Лорис. Попадението подейства като сигнална лампа за \"Тотнъм\", който повиши оборотите. Гол на Давинсон Санчес беше неправилно отменен от съдията Славко Винчич, който отсъди засада на Кейн. Нападателят обаче не влияеше върху развоя на ситуацията. Натискът на гостите даде резултат в 39-ата минута, когато Моура изравни. Бразилецът отбеляза след подаване на Киърън Трипиър отдясно. През втората част \"Тотнъм\" имаше пълен контрол върху случващотото се на терена. В 54-ата Кейн даде преднина на отбора си, след като засече с глава отлично центриране на Кристиан Ериксен. Впоследствие играчите на \"шпорите\" пропуснаха няколко добри положения. Не се виждаше как ПСВ може да спре \"Тотнъм\" по пътя към успеха, но интригата се върна в 79-ата минута след изгонването на Лорис. Вратарят спря нахлуващия Лосано и получи червен картон. Домакините се възползваха от численото си предимство и изравниха чрез Де Йонг в 87-ата минута. В другия ранен двубой \"Брюж\" и \"Монако\" завършиха 1:1 във втория мач на Тиери Анри начело на френския отбор. Тимът все още търси първия си успех от 11 август насам, като е в серия от 12 поредни срещи без победа.", "date": "2018.10.24", "title": "Късен гол попари надеждите на \"Тотнъм\" за първа победа в Шампионската лига"}
{"url": "https://www.dnevnik.bg/bulgaria/2018/10/24/3333067_zadurjan_e_gorski_nadziratel_s_kradena_durvesina/", "text": "Горският надзирател Мехмед Бошнаков от Държавното горско стопанство \"Дикчан\" беше задържан с незаконна дървесина. Той е превозвал 4 кубични метра иглолистна дървесина за огрев с микробус без превозен билет. Освен това липсвала контролна горска марка. Нямало е и пластини с идентификационен номер. Задържането е станало снощи около 22 часа в района на село Вълкосел, община Сатовча при съвместна акция на контролното звено на Югозападното държавно предприятие и Гранична полиция – Гоце Делчев. На нарушителя е съставен протокол, с който се разпорежда задържането на откраднатата дървесина и превозното средство. Горският служител ще получи наказания и за нарушение на Закона за горите, и за уронване на престижа на стопанството и злоупотреба със служебно положение. Акцията е започнала след като са установени липси на дърва за огрев от временен склад.", "date": "2018.10.24", "title": "Задържан е горски надзирател с крадена дървесина"}
{"url": "https://www.dnevnik.bg/photos/2018/10/24/3332487_fotogaleriia_svetovnite_snimki_na_denia_-_24_oktomvri/", "text": "Луната под улична лампа в центъра на Рим, Италия.", "date": "2018.10.24", "title": "Фотогалерия: Световните снимки на деня - 24 октомври 2018 г."}
{"url": "https://www.dnevnik.bg/zdrave/2018/10/24/3333068_daritkova_preminavaneto_na_fonda_za_lechenie_na_deca/", "text": "Днес  вотът на недоверие  към правителството заради политиките в здравеопазването не мина. \"Този вот беше предизвестен резултат, заявката на опозицията беше за дебат\", каза председателят на здравната комисия в парламента Даниела Дариткова в ефира на БНТ. За предложението Фондът за лечение на деца в чужбина да премине към Националната здравноосигурителна каса (НЗОК) тя гарантира, че промяната няма да забави дейността на институцията. \"Даването на възможност всички дейности на Фонда да бъдат в структурата на НЗОК, ще ускори процедурите, защото няма да има забавяне и прехвърляне на документи между институциите. Надявам се да се изпълни заявлението на управителя на НЗОК, че Касата ще дава предложения, вместо пациентите сами да търсят варианти за лечение, както е в момента. Всички дейности, които са били ангажимент на Фонда, ще се запазят при преминаването му към НЗОК, процедурата ще се оптимизира и това ще бъде в интерес на пациентите. Няма да има никакви сътресения, гарантирам, че всички текстове в закона ще бъдат прецизирани, в никакъв случай няма да има дефицит на оказване на помощ\", каза Дариткова. Тя коментира и представените от здравното министерство нови модели на здравеопазване. Според нея, действително няма реално остойностяване на труда на специалистите в системата, има значителни дисбаланси и те са резултат от заплащането на труда чрез клинични пътеки. Трябва да се намери един обществен консенсус как всички тези специалисти да бъдат овъзмездени със заплати, обясни Дариткова. По думите й клиничните пътеки са актуализирани тази година, а във времето всеки един директор на лечебно заведение има много ясно остойностяване за тях. \"Не всички пари в НЗОК се харчат неефективно. Трябва да се изгради най-после прословутата национална здравна информационна система - има средства от европейско финансиране, на ход са процедурите в Министерство на здравеопазването\", каза Дариткова. Тя коментира още, че всички изтъкват проблемите на един или друг модел, но за първи път има ясно посочени модели за здравеопазването. За напрежението с искането за оставка на вицепремиера Валери Симеонов след негово изказване за майките на деца с увреждания, Дариткова заяви, че според нея оставката е личен морален акт и би следвало да бъде поискана от политическата сила, която е излъчила вицепремиера.", "date": "2018.10.24", "title": "Дариткова: Преминаването на Фонда за лечение на деца към здравната каса ще ускори лечението в чужбина"}
{"url": "https://www.dnevnik.bg/bulgaria/2018/10/24/3333072_chetiri_tira_se_sbluskaha_krai_vraca/", "text": "Четири тира са се сблъскали край Враца, съобщи БНТ. Сигналът за инцидента, който е станал на Криводолско шосе при разклона за село Лиляче, е подаден около 20.30 часа. Полски гражданин, управляващ камион, е влязъл с висока скорост в завой. Загубил е контрол над тира, който е навляъл в лентата за насрещно движение. Последвал последователен сблъсък с цистерна със софийска регистрация, пловдивски и латвийски камион. Двама от шофьорите са откарани към спешния център във Враца. По първоначална информация състоянието им е тежко. Движението се осъществява по обходен маршрут през Враца – Краводер до разклона за Бели Извор – Власатица – Лиляче, съобщиха от агенция \"Пътна инфраструктура\".", "date": "2018.10.24", "title": "Четири тира се сблъскаха край Враца"}
{"url": "https://www.dnevnik.bg/evropa/evropeiski_parlament/2018/10/24/3332937_evroparlamentut_iska_zabrana_za_plastmasovite_izdeliia/", "text": "Европейският парламент прие днес с 571 гласа \"за\", 53 \"против\" и 43 въздържали се от 2021 г. в ЕС да бъдат забранени пластмасовите изделия за еднократна употреба. Такива изделия са чинии, прибори, сламки,  дръжки за балони и клечки за уши . Те съставляват 70 на сто от отпадъците в моретата, съобщи Европейският парламент. Евродепутатите добавиха в списъка на забранените пластмаси оксоразградими изделия като опаковки и съдове от експандиран полистирен, които се използват за съхранение на стоки за бързо хранене. Национални цели за намаляване на други неподлежащи на забрана пластмаси Използването на множество други изделия, които не може да бъдат заменени, трябва да бъде намалено с поне 25 на сто от държавите в ЕС до 2025 година. Това включва кутиите за еднократна употреба за сандвичи, плодове, зеленчуци, десерти или сладолед. Държавите трябва да предложат национален план за насърчаване използването на изделия за многократна употреба, които подлежат на преработка. Други пластмаси, като бутилките за напитки, ще трябва да се събират разделно и до 2025 г. 90 на сто от тях да подлежат на преработване. Цигарени фасове и изгубени риболовни приспособления Евродепутатите одобриха мерки, които засягат отпадъците от тютюневи изделия (цигарените филтри с пластмаса). Тези отпадъци ще трябва да се намалят наполовина до 2025 г. и с 80 на сто до 2030 година. Един-единствен цигарен фас е достатъчен за замърсяването на 500 до 1000 литра вода и когато се изхвърли на пътя, са нужни 12 години, за да се разгради напълно. Това е вторият най-често срещан пластмасов замърсител. Държавите трябва също да направят необходимото поне половината от изгубените или изоставени риболовни приспособления, съдържащи пластмаса, да се събират всяка година. Поставената цел за преработката им е най-малко 15 на сто до 2025 година. Разширена отговорност на производителя Страните от ЕС ще трябва да положат усилия производителите на тютюневи изделия да покриват разходите за събиране на отпадъците от тези изделия, както и по-нататъшните разходи за превоз, обработка и събиране на отпадъците. Производителите на риболовни съоръжения трябва да участват в процеса на преработка. Според Европейската комисия над 80 на сто от отпадъците по плажовете са от пластмаса. Посочените изделия в забраната покриват 70 на сто от всички отпадъци в Световния океан. Заради бавното си разграждане пластмасата се натрупва във и е открита в тюлени, китове, морски костенурки и птици, в рибата и ракообразните - в хранителната верига на човека. Пластмасите са удобна, приспособима, полезна и икономически ценна суровина, но трябва да бъдат по-добре използвани, повторно използвани и преработвани. Когато се изхвърля, икономическото въздействие на пластмасата обхваща не само изгубената икономическа стойност на суровината, но и разходите за почистване и причинява загуби на туризма, риболова и корабоплаването. Парламентът ще започне преговори със съвета, след като европейските министри приемат своята позиция по законодателното предложение.", "date": "2018.10.24", "title": "Европарламентът иска забрана за пластмасовите изделия за еднократна употреба от 2021 г."}
