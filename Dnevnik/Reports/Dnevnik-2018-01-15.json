{"url": "https://www.dnevnik.bg/sport/2018/01/15/3113051_krasivi_golove_donesoha_pobeda_na_manchestur_junaited/", "text": "Манчестър юнайтед\" направи успешно задължителната стъпка към победа срещу \"Стоук сити\", с която съкрати изоставането си от \"Манчестър сити\". Воденият от Жозе Моуриньо отбор спечели с 3:0 домакинството си на \"грънчарите\". С красиви голове Антонио Валенсия и Антони Марсиал дадоха добра преднина на състава преди почивката. През втората част Ромелу Лукаку направи 3:0. С 15-ата си победа за сезона във Висшата лига \"Юнайтед\" събра 50 точки и се доближи на 12 от водача \"Сити\". \"Гражданите\"  допуснаха първата си загуба в първенството след зрелищното 3:4 срещу \"Ливърпул\" . В деветата минута Валенсия получи от Пол Погба, направи залъгващо движение и с много добре насочен диагонален удар даде преднина на отбора си. Последваха добри възможности за \"Стоук сити\", които се откриха пред Шарики и Стивън Айрланд, но те не можаха да се възползват. \"Юнайтед\" съумя да удвои в 38-ата минута. Тогава Погба пусна към непокрития Марсиал пред наказателното поле и французинът прати топката в горния ляв ъгъл. В добавеното време на първата част Давид де Хеа спаси опасен удар на Шакири. Второто полувреме беше по-спокойно за \"Манчестър юнайтед\", който създаде положения и ограничи тези пред вратата си. В 72-ата минута Лукаку овладя добре в наказателното поле, пребори се с двама бранители, успя да се обърне и вкара третия гол за отбора си.", "date": "2018.01.15", "title": "Красиви голове донесоха победа на \"Манчестър юнайтед\" срещу \"Стоук сити\""}
{"url": "https://www.dnevnik.bg/bulgaria/2018/01/15/3112984_niama_kak_da_kontrolirame_koncesionera_na_ski/", "text": "Общината няма инструменти за контрол на това, дали работя съоръженията на Витоша. Вината за това е на мнозинството, което е продало активите при такива условия през 2007 година, каза днес по Би Ти Ви председателят на Столичният общински съвет Елен Герджиков. Той подчертава, че по това време ГЕРБ не са имали нито един общински съветник, докато всички от ДСБ, които сега атакували кметството по темата, са подкрепили сделката. Герджиков посочи, че задълженията на концесионера са смешни. Той се обяви за приемането на актуализиран план за управление \"Витоша\", който да позволи на всички желаещи инвеститори да изградят нови съоръжения за спорт. В отговор на въпрос, Елен Герджиков посочи, че \"Общинска банка\" е продадена по прозрачна и ясна процедура, и то на много добра цена.", "date": "2018.01.15", "title": "Няма как да контролираме концесионера на ски съоръженията на Витоша, обяви председателят на общинския съвет"}
{"url": "https://www.dnevnik.bg/zelen/2018/01/15/3112960_ministurut_na_ekologiiata_izkljuchi_10_dka_zemi_ot/", "text": "Десет декара земя да бъдат изключени от защитената територия на природен парк \"Витоша\". Това решение е разписал министърът на околната среда и водите Нено Димов в края на ноември 2017 г.  Решението  е обнародвано в първия брой на Държавен вестник от 2 януари 2018 г. и в момента тече едномесечен срок с възможност за обжалване в съда. Като мотив за изваждането на два парцела с обща площ 10 дка - съответно 7,9 дка и 2,5 дка, министърът е посочил, че липсват \"изискуемите качества на имотите за продължаване на включването им в границите на защитената територия\". Димов се позовава на мотивите на съдебно решение от 27 август 2016 г. на тричленен състав на ВАС, потвърдено с решение от април 2017 г. на петчленен състав на ВАС, че имотите не отговарят на изискванията за защитена територия, не представляват продължение на естествени екосистеми, нямат характерни ландшафти и обекти на неживата природа. Димов разпорежда след влизане в сила на заповедта му Регионалната екоинспекция на София да отрази промените в границите на защитената територия в кадастралните карти и в Държавния регистър на защитените територии при министерството на екологията. Става дума за поземлени имоти 68134.2095.640 и 68134.2096.391 по кадастралната карта и кадастралните регистри на столицата. Заповедта му може да бъде обжалвана пред Върховния административен съд в едномесечен срок от обнародването в Държавен вестник, т.е. до 2 февруари 2018 г. Това е първото намаляване на територията на парка от 1934 г. насам, когато е създаден, коментира Тома Белев от Асоциация на парковете в България и бивш директор на парка. Решението на министър Димов не е продиктувано от  решенията н а Висшия административен съд, защото те изискват произнасяне от комисия, а не изключването на имотите, коментира още за \"Дневник\" Белев. Той е присъствал на заседанията на комисията през 2003 г. и по този повод обясни, че тогава участниците не са се легитимирали. \"Имаше участници, които заявиха в заседание, че не са собственици на имоти и не представляват никоя институция.\" \"Дневник\" изпрати запитване до Министерството на околната среда и водите защо се стига до подобен прецедент в природен парк \"Витоша\", няма ли възможност за алтернативни решения по казуса, като например рекултивация и възстановяване на площите. Редакцията помоли за коментар на решението и дирекцията на парка.", "date": "2018.01.15", "title": "Министърът на екологията изключи 10 дка земи от природен парк \"Витоша\""}
{"url": "https://www.dnevnik.bg/zelen/2018/01/15/3112971_video_rejisyorut_ted_kochev_podkrepi_protestite_v/", "text": "Холивудският режисьор Тед Кочев, който е от български произход и отскоро има българско гражданство, подкрепи протестите срещу промяната в плана за управление на Национален парк \"Пирин\". Във видеообръщение във \"Фейсбук\", записано на български, режисьорът на \"Рамбо\" поздрави протестиращите за тяхната \"готовност и смелост\" и ги призова да не се предават. \"Всички трябва да сме много щастливи, че все още има места по света като Пирин, недокоснати от човешка ръка. Аз живея на тази земя дълго време и съм видял много ски курорти, много. Аз мога с болка да ви кажа, че веднъж като природата е унищожена, остава унищожена завинаги, завинаги!\", казва Кочев. \"Цялата тази красота може да изчезне и като всичко красиво в живота трябва да се пази. На добър час в това благородно дело за защита на Пирин, дано гласовете ви бъдат чути. Не се предавайте! Сърдечни поздрави, Тед.\" Кочев е третата световноизвестна личност, застанала зад природозащитната кауза. Още преди  спорното правителствено решение,  с което според протестиращите се отварят вратички за застрояване на сериозна територия от парка,  актьорът и певец Джаред Лето , както и  Леонардо ди Каприо и неговата природозащитна фондация  призоваха правителството да защити планината. 87-годишния Кочев е роден в Торонто, Канада, в семейството на български емигранти. Освен режисьор на \"Рамбо\" той е и носител на \"Златна мечка\" от Берлинале. Миналата година той представи мемоарите си у нас. ", "date": "2018.01.15", "title": "Видео: Режисьорът Тед Кочев подкрепи протестите в защита на Пирин"}
{"url": "https://www.dnevnik.bg/sport/2018/01/15/3112986_penev_izglejda_che_v_bulgariia_e_po-lesno_da_stanesh/", "text": "Кандидатът за президент на Българския футболен съюз (БФС) Любослав Пенев отправи нова порция критики към големия си съперник в лицето на настоящия президент Борислав Михайлов. Според него в момента българският футбол е изпаднал в най-дълбоката си криза след Втората световна война. \"Замислете се за общото състояние във футбола. Сами си отговорете – добро ли е? Най-добрият мерител е фенът. Празни стадиони, разрушена инфраструктура, разбити ДЮШ. Национални гарнитури – пълен провал, изтървани седем международни участия. Тези господа имаха 13 години за управление. Положението в любимата игра е катастрофално, апокалиптично. Те ако са можели, щели са да го развият, а не да го убият. Това са техните възможности\", заяви Пенев в писмо. По думите му \"България има капацитета\". \"Нека да ѝ дадем шанс. Ние сме се наели с изключително тежката задача да разбием статуквото в българския футбол и най-сетне да върнем усмивките на хората и вярата в нормалността. Казват, че в България е по-лесно да станеш министър-председател, отколкото президент на БФС. Звучи кошмарно, но е съвсем близо до истината.\" В допълнение бившият селекционер посочва: \"Ако обаче продължаваме да кротуваме и да се примиряваме, неизбежно се обричаме на дълъг мрак. А футболът в повечето държави всъщност е най-прецизния барометър за стойностите в една държава. И ще се върна към хората по стадионите и отношението им към статуквото. Не си мислете, че след като виждат алтернатива, няма да се намесят в името на промяната.\" Част от обвиненията на Пенев са насочени към това, че ръководството на БФС е използвало официалния сайт на футболния съюз за  отговора си преди дни . \"Прави изключително лошо впечатление, че си позволявате да използвате официалния сайт на българския футбол за предизборните си брътвежи. Това не ви е частна фирма или бащиния. Това е представянето на България пред света. Много, много на ниско ниво свалихте Цар Футбол, господа.\" Пенев и екипът му обявиха миналата седмица, че ще разчитат на подкрепата на \"Левски\". Тази сутрин  сините обаче издигнаха кандидатурата на Михайлов .", "date": "2018.01.15", "title": "Пенев: Изглежда, че в България е по-лесно да станеш премиер, отколкото президент на БФС"}
{"url": "https://www.dnevnik.bg/zelen/2018/01/15/3112905_grajdani_poiskaha_speshni_merki_za_vuzduha_obshtinata/", "text": "Спешни мерки, които да намалят битовото горене на отпадъци, при което във въздуха в София се отделят  високи нива на вредни емисии . Това поискаха граждани от общински съветници при представянето на  аварийния план за действие в дни , в които се очаква въздухът в града ще бъде мръсен. На срещата присъстваха и дадоха своите предложения за допълнения към мерките жители на \"Красна поля\", \"Западен парк\" и други столични квартали, представители на неправителствени организации. Планът за действие ще бъде гласуван от Столичния общински съвет на 25 януари, като от утре започва разглеждането му в комисията по екология. Срещу горенето на боклук В края на декември жители на шест квартала в София протестираха срещу мръсния въздух. Между тях бяха \"Красна поляна\" и \"Западен парк\",  които поканиха  кмета на града Йорданка Фандъкова , министъра на околната среда и водите Нено Димов и общинските съветници да посетят кварталите, за да подишат от въздуха, който и те дишат. Днес част от тях отново посочиха, че причината за мръсния въздух е горенето на гуми, кабели, дрехи и боклуци, които се използват за отопление във Виетнамските общежития и \"Факултета\". Според тях аварийният план на общината е насочен най-вече срещу автомобилите, което не е основен проблем в двата квартала. Присъстващите граждани поискаха общината да вземе спешни мерки, за да спре тази практика, както и да разположи постоянни станции за измерване на качеството на въздуха в двата квартала. Предложение в тази насока беше и общината да подмени печките, които се използват за отопление на гориво във \"Факултета\" и \"Виетнамските общежития\" с печки, които изгарят пелети. Програма за подмяна на  30 печки в район \"Нови искър\" вече е започната от общината . Тя обаче няма да има ефект и е само пилотна, за да се разбере дали администрацията има готовност за подобен процес, както каза зам.-кметът по екологията Йоана Христова при представянето й през ноември. Председателят на комисията по екология Лорита Радева (ГЕРБ) каза, че общината планира да събира по-често едрогабаритния отпадък, който се изхвърля, за да не може да бъде използван за отопление. Тя припомни и че от един месец в кварталите \"Младост\", \"Люлин\", \"Овча купел\", \"Младост\" и \"Красна поляна\" се провеждат кампании за събиране на стари гуми. Досега събраният им брой е 3400. Присъстващите обаче бяха на мнение, че тази мярка не е достатъчно ефективна, защото не е задължителна за всички, а общината се \"умолява\" на гражданите да предадат гумите. Повече данни и прозрачност От сдружението \"За земята\" поискаха общината да каже кои са отговорните за изпълнението на програмата за качеството на въздуха, която беше  приета през май миналата година , както и какви са сроковете за изпълнение на всяка от мерките. Липсата на координация между институциите и на прозрачност и информация също други от проблемите, за които посочват от сдружението. Според тях Столичната община би трябвало да съобщава на гражданите за обществени обсъждания най-малко седмица по-рано, като едновременно с това предоставя и материалите, които ще се разглеждат.  Повечето от присъствалите на представянето днес бяха недоволни, че са разбрали за него само ден по-рано, както и че то се провежда в 14 часа, което препрятства възможността да отидат повече граждани. В отговор Лорита Радева каза, че становища по аварийния план се приемат и по електронен път, а срещата е била само Според \"За земята\" системата за  ранно известяване за два дни напред , в които се очаква въздухът в София да е мръсен, не работи. Тя е разработена от експерти от Националния институт по метеорология и хидрология (НИМХ) към Българската академия на науките (БАН) и  възможността й е за грешка е около 20% . Всичко с времето си По думите на Радева тепърва Столичната община ще възложи на външа фирма да направи анализ дали е необходимо да купи нови станции за измерване на емисиите във въздуха и ако да, къде трябва да бъдат разположени те. Предстои също така да се изготви проект, според който общината ще изгради система датчици, които да измерват качеството на въздуха.", "date": "2018.01.15", "title": "Граждани поискаха спешни мерки за въздуха, общината каза, че работи по въпроса"}
{"url": "https://www.dnevnik.bg/bulgaria/2018/01/15/3112931_deloto_za_vzriva_v_hitrino_shte_proteche_po_sukratena/", "text": "С разпоредително заседание започна днес делото за взрива на влакова цистерна на гара в село Хитрино. Седем души загинаха, десетки бяха ранени, а в района на взрива не остана къща без щети. Процесът ще продължи по съкратената процедура.  Окръжният съд в Шумен отхвърли като недопустим иск на държавната железница за 315 хил. лв., който бе предявен срещу машинистите заради трагичната катастрофа. Магистратите се мотивираха с това, че няма как да допуснат подобен иск на Националната компания \"Железопътна инфраструктура\" в рамките на наказателния процес. Държавната фирма настояваше двамата машинисти да платят разходите по ремонта на релсовия път, информира БНР. По време на първото заседание защитата на машинистите поиска отвод на наблюдаващия прокурор Маргарита Георгиева. Според адвокатите на подсъдимите Димитър Михнев и Радослав Петков разследването за състоянието на релсовия път е водено едностранчиво. Адвокатите заявиха, че са нарушени правата на подсъдимите, тъй като не са им предявени всички доказателства. Защитата поиска връщане на делото за доразследване. От прокуратурата заявиха, че са дадени всички възможности за запознаване с доказателствата по делото и няма предубедено събиране на доказателства. Съдът Магистратите все пак приеха, че има процесуални нарушения, които биха могли да се отстранят. Съдът нареди на прокуратурата да предостави на защитата липсващите видеозаписи. От защитата признаха част от фактите по делото и заявиха, че не желаят разпит пред съда на тежко пострадалите, както и на наследниците на починалите, затова процесът ще протече по съкратена процедура. Подсъдимите и адвокатите им приеха и повечето от медицинските експертизи. Защитата настоя за разпит на длъжностните лица и техническите експерти. Отхвърленото искане за връщане на делото подлежи на обжалване пред Варненския апелативен съд. Дотогава делото остава в предварителната фаза. С последните промени в Наказателно-процесуален кодекс бе въведено \"разпоредително заседание\", което е подготвителна фаза на процеса. В рамките на това заседание още в началото на процеса защитата и съдът трябва да изчистят всички въпроси за допуснатите процесуални нарушения по време на разследването. Това е първият и последен шанс за връщане на делото за доразследване. На 10 декември 2016 г. рано сутринта на гарата, която се намира в самия център на Хитрино, дерайлира влакова композиция с цистерни пропан-бутан и пропилен. Една от цистерните при преобръщането се е пробила, а изтеклият газ се запалил, с което предизвикал взрива. Техническата експертиза установи, че от разрешената при навлизане в гара Хитрино. Освен от експертизата това е установено и от показанията на служители на гара Хитрино. Вторият машинист Радослав Петков е обвинен, че не е направил нищо, за да спре влака, въпреки че е бил напълно наясно със ситуацията. Разследващите не успяха да свържат инцидента с релсовия път или с грешка на служителите на гарата. Според доказателствата в досъдебното производство именно високата скорост на композицията е станала причина за изместването на железния път между двете стрелки. Последвалият взрив на цистерните на влака е предизвикан от дерайлиране на част от композицията. При удара кука от теглича на една от платформите разхерметизира цистерна с гориво. Образувалият се газов облак се е взривил най-вероятно от искра. Жителите на село Хитрино бяха евакуирани за 11 дни, докато траеше акцията по извеждането на обърналите се цистерни. Защитата на машиниста твърди, че превишената скорост невинаги е причината за транспортно произшествие. В рамките на делото те приложиха справка от ДАНС, в която е посочено, че е имало незаключена стрелка на железния път край Хитрино.", "date": "2018.01.15", "title": "Делото за взрива в Хитрино ще протече по съкратена процедура"}
{"url": "https://www.dnevnik.bg/politika/2018/01/15/3112926_azerbaidjan_shte_investira_v_bulgarskata_gazoprenosna/", "text": "Азербайджанската държавна нефтена компания СОКАР проявява интерес към инвестиране в българската газопреносна мрежа. Това се разбра след срещата на премиера Бойко Борисов и президента на Азербайджан Илхам Алиев в Баку. Борисов е на работно посещение в Баку заедно с министрите на енергетиката Теменужка Петкова, на икономиката Емил Караниколов, на земеделието Румен Порожанов и на транспорта Ивайло Московски. След срещата енергийните и икономическите министри на двете страни ще разработят план за инвестиране в газопреносната мрежа на България, съобщи правителствената информационна служба. Миналата седмица след телефонен разговор между Алиев и българския президент Румен Радев  бе заявено, че  азерски компании биха участвали в газификацията  на домакинства в България. \"Едва 3% от територията на България е газифицирана, а в същото време  въздухът у нас е замърсен  заради използване на твърди горива за отопление. Поставяме си амбициозната цел да разширим използването на материали за отопление на населението, които не водят до замърсяване\", каза Бойко Борисов. Илхам Алиев от своя страна изтъкна, че 93% от територията на Азербайджан е газифицирана, страната е инвестирала успешно в газификацията на Грузия и би могла да приложи опита си практики и в България. Президентът посочи и че двете страни са стратегически партньори в реализацията на проекта за изграждане на Южния газов коридор. Борисов посочи, че се очаква през юни да започне изграждането на междусистемната газова връзка на страната с Гърция, а през юли да е готово разширението с Турция. \"Така за страната ни ще се гарантира получаването на договорените 1 млрд. куб.м/г. природен газ за България от втората фаза на находището Шах Дениз\", посочи той. По думите на Борисов има възможност за изготвяне на социални пакети, които да се предоставят на населението за отопление на природен газ. По време на срещата си днес Борисов и Алиев са обсъдили и транспортните коридори номер 8 и 10, които ще свържат Европа и Азия, както и  директната авиолиния между София и Баку , която утре ще бъде открита официално. Българският министър-председател изтъкна, че директната връзка ще е много голяма крачка в бизнеса, туризма и свързаността между двете страни.", "date": "2018.01.15", "title": "Азербайджан ще инвестира в българската газопреносна мрежа"}
{"url": "https://www.dnevnik.bg/politika/2018/01/15/3112990_v_parlamenta_shte_ima_obshtestvena_diskusiia_za/", "text": "Обществена дискусия по законопроекта за ратифициране на Конвенцията на Съвета на Европа за превенция и борба с насилието над жени и домашното насилие, известна като Истанбулската конвенция, организира председателят на Народното събрание Цвета Караянчева, съобщиха от Народното събрание. Дебатът ще бъде на 23 януари в парламента, а на него са поканени депутати, представители на изпълнителната власт, на неправителствени организации, експерти и др. ГЕРБ анонсира открития дебат за Истанбулската конвенция  преди гласуването на ратификацията в пленарната зала. Засега от ГЕРБ твърдят, че всички депутати ще гласуват \"за\" ратификацията, а БСП има решение да гласува \"против\". \"Обединените патриоти\" също са \"против\" ратификацията, но има неофициални мнения, че тя може да мине с декларация, че спорните текстове като за т.нар. социален пол не се подкрепят. \"Воля\" също подкрепя само част от текстовете, а ДПС предстои да обяви официална позиция тази седмица. ", "date": "2018.01.15", "title": "В парламента ще има обществена дискусия за Истанбулската конвенция на 23 януари"}
{"url": "https://www.dnevnik.bg/sviat/2018/01/15/3112831_zashto_kaliforniia_e_stolicata_na_bednostta_v_sasht/", "text": "Познайте кой е щатът в САЩ с най-високо равнище на бедността? Не е Мисисипи, нито Ню Мексико или Западна Вирджиния, а Калифорния, където всеки пети жител е беден. Това показват данните за индекса на Бюрото за преброяване - националният статистически институт на САЩ, който отчита цените на жилищата, храната, комуналните услуги и дрехите и включва непаричната държавна помощ като вид доход. Предвид солидния растеж на работните места и просперитета, създаван от няколко сектора, заслужава си човек да попита защо Калифорния е на първо място по дял на бедните, особено като се има предвид, че щатският брутен вътрешен продукт (БВП) на глава от населението се е увеличил почти два пъти повече от средния за САЩ през петте години до 2016 г. (12.5% срещу 6.27%). Калифорнийските политици не са се отказали да водят  война срещу бедността . Местните власти изразходваха огромни суми за тази кауза. Няколко щатски и общински програми за социално подпомагане се припокриват; при определени условия хора, чиито доходи са с 200% над линията на бедността, получават помощи. Щатските и местните власти в Калифорния са похарчили близо 958 млн. долара от 1992 до 2015 г. за различни държавни програми за социално подпомагане, сочат данни на Бюрото за преброяване. Калифорния, където живеят 12% от населението на САЩ, сега е дом на около една трета от американците на социални помощи. Щедрото харчене следователно не само не е намалило бедността, а дори, изглежда, е задълбочило проблема. В края на 80-те и началото на 90-те години на ХХ век някои американски щати - главно Уисконсин, Мичиган и Вирджиния - инициираха реформа на социалната система, така както направиха и федералното правителство при президента Бил Клинтън, и контролираният от републиканците Конгрес. Тези промени, обединени от една обща черта - строгите изисквания за работа - имаха голям успех. Броят на хората на социални помощи намаля рязко и милиони бивши реципиенти се вляха в трудовия пазар. Щатските и местните администрации, които прилагат програмите за борба с бедността в Калифорния, обаче се противопоставиха на  реформите, насърчаващи заетостта . В действителност калифорнийците на социални помощи получават несъразмерно голям дял като парични преводи без обвързващи условия. Това е факт въпреки приетата реформа на социалната система в Калифорния и е капан, в който имигрантите попадат - след проверка на доходите Вината може да е на користните интереси на системата за социално подпомагане. Както икономистът Уилям Нисканън обясни през 1971 г., държавните агенции се стремят да увеличат до максимум своя бюджет, като по този начин придобиват по-голяма власт, по-висок статут, повече власт и сигурност. За да продължи да повишава бюджета си, а оттам - и своята сила, една социална служба има стимул да разширява \"клиентската\" си база. С 883 000 щатски и местни служители на пълен работен ден през 2014 г. Калифорния се отличава с огромна бюрокрация. Много от тези хора работят в социалната система и много от тях ще загубят работата си, ако типичните им \"клиенти\" отпаднат от списъка на реципиентите. За проблема с бедността в Калифорния допринася и жилищната криза в щата. Почти всяко четвърто домакинство е изразходвало през 2015 г. над 30% от доходите си, за да си осигури покрив. Недостигът на налични жилища повиши цените още повече, изпреварвайки силно увеличението на доходите. И този недостиг е пряка последица от погрешната политика. \"Окръжните и местните власти наложиха ограничителни регулации за използването на земята, които повишиха цената на земята и жилищата\", обяснява анализаторът Уендъл Кокс. \"Домакинствата със средни доходи бяха принудени да приемат по-нисък стандарт на живот, докато Един пример за това е калифорнийският Закон за качеството на околната среда, приет през 1971 година. Той може да вдигне с 1 млн. долара цената на довършването на жилищна сграда, казва Тод Уилямс, адвокат от Оукланд, председателстващ група за използването на земя. Известно е, че въпросният нормативен акт \"погребва\" цели проекти за жилищни сгради. Реформирането на този закон би помогнало за увеличаване на предлагането на жилища, но няма истинска кампания в тази насока. Пространните екологични регулации, целящи да намалят емисиите на въглероден диоксид, правят енергията по-скъпа и също вредят на бедните. Според някои изчисления енергийните разходи в Калифорния са с до 50% по-високи от средните за страната. Джонатан Лесър, автор на изследването от 2015 г. на Манхатънския институт \"По-малко въглерод, по-високи цени\", установи, че \"през 2012 г. близо 1 милион калифорнийски домакинства са имали... енергийни разходи, надхвърлящи 10% от (техния) доход. В някои окръзи в Калифорния делът на енергийно бедните е достигал до 15% от всички домакинства.\" Изследване на Тихоокеанския изследователски институт, проведено от Уейн Уайнгардън, установи, че делът на енергийните разходи може да надхвърля 17% от средните доходи в някои райони. В опит да помогне на бедните и на жителите с ниски доходи калифорнийското щатско събрание прие неотдавна закон за повишаване на минималното почасово трудово възнаграждение от 10 на 15 долара до 2022 г. По-високата минимална заплата обаче няма да направи нищо за При това едно изследване загатва, че тя може да доведе до това мнозина да загубят своята. Проучване на Харвардския университет откри доказателства, че \"по-високите минимални заплати са увеличили броя на фалиралите ресторанти като цяло\" в района на Санфранциския залив, където над 10 града и окръга, включително Сан Франциско, промениха своите регулации за  минималното трудово заплащане  през последните пет години. \"Изчисленията показват, че повишаването на минималната (почасова) заплата с един долар води до увеличаване с 14% на вероятността от фалит на ресторант с 3.5 звезди (средния рейтинг)\", сочи докладът. Тези ресторанти са важен източник на заетост за нискоквалифицираните и начинаещите работници. Очевидно доволни от безполезната политика за борба с бедността, членовете на щатското законодателно събрание на Калифорния могат да насочат своето внимание към онова, което историкът Виктор Дейвис Хансън уместно нарича фиксиране върху \"преправянето на света\". Политическата класа иска да построи скъпоструваща и ненужна високоскоростна железопътна система; говори за отделяне от Съединените щати на президента Доналд Тръмп; нае бившия главен прокурор на САЩ  Ерик Холдър , за да \"се противопоставя\" на дневния ред на Тръмп; прие за пръв път на щатско равнище режим за търговия с въглеродните емисии; превърна Калифорния в \"щат - убежище за нелегални имигранти\"; забрани пластмасови торби, заплашвайки работните места на хиляди хора, заети в тяхното производство; и е обсебена от \"калифорнийските ценности\". Всичко това само засилва усещането на останалата част от САЩ, че Западното крайбрежие няма връзка с реалността, във вреда на милионите калифорнийци, чиито ценности са по-традиционни, включително много от бедните жители на щата. С постоянно мнозинство в двете камари на щатското законодателно събрание, продължителна доминация в изпълнителната власт и слаба опозиция калифорнийските демократи от дълго време имат свобода да се отдават на една тясно партийна идеология и да плащат ниска или никаква политическа цена. Малко вероятно е ситуацията около проблема с бедността в Калифорния да се подобри, докато политиците продължават да не са склонни да задвижат двигателите на икономическия просперитет, които доведоха щата до неговите златни години.", "date": "2018.01.15", "title": "Защо Калифорния е столицата на бедността в САЩ"}
{"url": "https://www.dnevnik.bg/evropa/2018/01/15/3112934_tepurva_shte_vidim_kolko_struvat_drujeljubnite/", "text": "Десетките чуждестранни журналисти, които бяха в България за  старта на европредседателството , тези дни публикуваха своите впечатления от чутото и видяното. В началото на статията си в \"Шпигел\" Петер Мюлер пише: \"Не, Бойко Борисов със сигурност не може да бъде обвинен в липса на самочувствие. Още в началото на европредседателството българският премиер ясно дава да се разбере, че неговата страна си е поставила големи цели за идните шест месеца. () Борисов, който е бивш треньор по карате, след падането на желязната завеса първо направи кариера с частна охранителна фирма, а после си проби път до върха на българската политика. Сега той не оставя място за никакво съмнение: най-бедната страна в ЕС иска да използва шанса, който ѝ дава половингодишното ротационно председателство. В съответствие с това водещите български политици се представиха много проевропейски на срещите си с журналисти от Брюксел. На което ЕС реагира с облекчение. През изминалите месеци председателят на еврокомисията Жан-Клод Юнкер непрекъснато се опитва да заглади нарастващите противоречия между Изтока и Запада, включително и с  поканата си към България  (и Румъния) да се присъединят към еврото. Но проблемите с източноевропейците си остават. () \"Проевропейско предмостие\" Тепърва ще видим колко струват дружелюбните послания на София. Защото десет години след приемането й в ЕС България все още е под наблюдение от страна на еврокомисията заради трайните си проблеми с корупцията. Напоследък имаше и няколко драматични убийства, както и демонстрации, на които гражданите скандираха \"Оставка\" и \"Мафия\". Освен това, както почти цяла Източна Европа, България е изправена пред демографска катастрофа. Статистиката на ООН показва, че никъде другаде по света населението не намалява толкова бързо, колкото в България\", четем в публикацията. \"Франкфуртер алгемайне цайтунг\" пише на свой ред, че председателят на еврокомисията Жан-Клод Юнкер изрично подкрепя желанието на България да влезе в шенгенското пространство и да приеме общата валута: \"За него страната е проевропейско предмостие на източната външна граница на ЕС и противотежест на опърничавите (от брюкселска гледна точка)  вишеградски държави .\" В обширната статия става дума още за различните приоритети на българското председателство, но и за  протестите през изминалите седмици . Към края авторът Вернер Муслер пише и за перипетиите около антикорупционния закон: \"В България това е позната схема: вече от години все се приемат нови закони и се създават служби или длъжности, които уж трябва да помогнат за намаляване на корупцията.\" Под заглавие \"Съмнително лекарство за българските болежки\" швейцарският \"Нойе цюрхер цайтунг\" между другото пише: \"България навярно ще трябва още да почака, докато Брюксел вдигне режима на наблюдение - същото важи и за влизането в шенгенското пространство и въвеждането на еврото. Поради всичко това много българи се чувстват като втора категория членове на ЕС. Но все пак в допитванията демонстрират силно доверие в европейските институции, а ръководството в София -  за разлика примерно от Унгария и Полша  - рядко се противопоставя на Брюксел.\" В друга публикация на същия вестник четем: \"България е най-бедната държава в ЕС и в този смисъл по отношение на благоденствието и конкурентоспособността има да извърви още дълъг път. Гръцката криза показа какво може да се случи, когато една икономически слаба страна бъде подложена на изпитание заради правилата на валутния съюз и не може временно да си помогне чрез девалвация на националната валута. () Вместо обаче да настоява за предпазливост, Юнкер подхранва амбициите на България. На фона на Брекзит и на напреженията Изток - Запад за ЕС е много удобно България да направи нова стъпка към интеграция. Очевидно политическите цели за пореден път ще надделеят над икономическите съмнения - на принципа \"Мижиш и даваш напред\". За амбициите на България да влезе в Шенген и в еврозоната пишат и два германски вестника. Заглавието в \"Тагесцайтунг\" гласи: \"Българите се чувстват подготвени за еврото\", а в \"Зюддойче цайтунг\" - \"Защо не България?\". В тази статия между другото четем: \"Докато национално-консервативните правителства в Полша и в Унгария не щат и да чуят за еврото и заради собствените си цели превръщат ЕС в образ на врага, на източната граница на евросъюза България може да докаже, че и там е възможно нещо такова като евровъодушевление. Занапред концерните ще трябва сериозно да си помислят къде точно в Източна Европа искат да инвестират. Могат да избират между страна като Полша, която погребва върховенството на закона, и България, която непременно иска да влезе в еврозоната\", посочва \"Зюддойче цайтунг\".", "date": "2018.01.15", "title": "Тепърва ще видим колко струват дружелюбните послания на София"}
{"url": "https://www.dnevnik.bg/bulgaria/2018/01/15/3113007_tribuni_na_stadion_spartak_vuv_varna_sa_razrusheni/", "text": "Само два месеца след като по искане на членове и привърженици на варненския футболен клуб \"Спартак\" премиерът Бойко Борисов организира среща в Министерския съвет за спасяване на клубната им база, вчера е започнало разрушаване на трибуните на едноименния стадион. За това съобщиха футболни фенове в затворената си група във \"Фейсбук\". Съобщението е било публикувано около 12.45 ч. в неделя, когато група работници са започнали демонтажа на част от трибуните, граничещи с трасето на бул. \"Васил Левски\" във Варна. По него в момента текат мащабни ремонтни работи. Пристигналите на мястото футболни фенове и председателят на УС на клуба Стефан Калименов са установили, че работниците са успели да разрушат пет реда от северната трибуна на стадиона. Час след подаването на сигнала за започналото събаряне на мястото са пристигнали кметът на Варна Иван Портних и председателят на общинския съвет Тодор Балабанов. През ноември м.г. той лично обеща пред феновете на футболния клуб \"Спартак Варна\", че строителството на новото трасе на бул. \"Васил Левски\" няма да засегне стадиона. Случилото се вчера обаче показва, че обещанието най-вероятно е било дадено, за да успокои духовете през есента на м.г., когато фенове, недоволни от състоянието на спортната база и прилежащите й терени, организираха протести и поискаха Веднага след проведената по този повод среща бе обявено, че  по лично разпореждане на Борисов за ремонта и възстановяването на стадиона ще бъдат отпуснати 1 млн. лв.  С тях трябваше да бъдат покрити разходите по ремонта на футболния терен, съблекалните и трибуните. Според очевидци на случилото се в неделя разрушаването е било предприето от работници на компанията \"Инжстрой\", която в момента е и мажоритарен собственик на стадиона в съдружие с община Варна. на спортното съоръжение от общинска в частна започва още през 2006 г. Тогава администрацията на бившия кмет на града Кирил Йорданов   и компанията \"Барет ауто\" основават акционерното дружество \"Спортен комплекс Спартак\".  В него срещу парична вноска от 6 270 200 лв. \"Барет ауто\" записва 62 172 поименни акции, които се равняват на 66% от капитала му. Останалите 34% в \"Спортен комплекс Спартак\" са за община Варна, която участва в съдружието с апортна вноска. Става дума за близо 42 дка терен, 705 кв.м спортна зала, още две постройки с площ 420 кв.м и стадион \"Спартак\". Всичко това е оценено на 3.2 млн. лв. Освен с терени община Варна участва в съдружието и с парична вноска в размер на 800 лв. Според Стефан Калименов разпореждането с общинска собственост, извършено през 2006 г., и апортирането на общински имоти в дружеството \"Спортен комплекс Спартак\" представлява \"безцеремонна кражба в особено големи размери\". Започналото разрушаване на трибуните на спортното съоръжение в неделя потвърждава думите му. Внезапната акция от вчера отново извади наяве и още един проблем, свързан със строителството на бул. \"Васил Левски\". Повече от два месеца след като правителството обяви, че отпуска 85 млн. лв. за новото му трасе, проектът,  финансовите разчети за реконструкцията и строителните книжа, свързани с нея, продължават да са сред най-строго пазените тайни на местната администрация  във Варна. За това, че сигнализираха още в началото на ноември от Камарата на геодезистите в България. В сайта на сдружението бе публикувана информация, според която от местната администрация отказват да дадат ясен отговор на въпросите има ли изработен технически проект за реконструкцията, издадени ли са строителни разрешения и на какво основание в момента се извършват частичните дейности по подмяна на подземни комуникации по ремонтираното улично трасе. Подобна информация и до този момент не е качена и на сайта на общината, въпреки че това е задължително по Закона за устройство на територията. В него е записано: \"Кметът на общината организира поддържането на архив на одобрените устройствени планове и измененията им, на издадените строителни книжа и публични регистри на всички актове за изработване и одобряване на устройствени планове и на измененията им, на издадените разрешения за строеж и на въведените в експлоатация строежи.\" Заради липсващата информация през декември м.г. от Камарата на геодезистите са изпратили В него е записано: \"Извършваното строителство е незаконно съгласно нормативната уредба в България, тъй като се извършва без одобрени строителни книжа и надлежно издадени разрешения за строителството. Поради това е създадена голяма опасност от разхищения на обществени средства.\" В началото на декември м.г. той е бил препратен по компетентност до Окръжна прокуратура – Варна. Информация за започнала проверка обаче и до този момент няма. Според източници на \"Дневник\" разрушаването на трибуни на стадион \"Спартак\" вчера е резултат именно от нарушената процедура за извършваните строителни работи по трасето на реконструирания бул. \"Васил Левски\".", "date": "2018.01.15", "title": "Трибуни на стадион \"Спартак\" във Варна са разрушени заради пътен ремонт без строителни разрешения"}
{"url": "https://www.dnevnik.bg/sport/2018/01/15/3112942_portugalski_futbolist_se_prisuedini_kum_lagera_na_cska/", "text": "Португалецът Андре Филипе Алвес Монтейро се e присъединил към лагера на ЦСКА в Сандански, обявиха от клуба. Според информацията той \"първоначално ще премине различни физически и медицински тестове, тъй като през последните месеци се е възстановявал от контузия\". Не се посочва обаче дали на 29-годишния играч е предложен договор. Монтейро е крило, като може да играе по двата фланга. От 2007 до 2013 г. е бил собственост на \"Порто\", но има само два мача за \"драконите\", като през почти целия период е бил под наем в други отбори. След това преминава в \"Рио аве\", като изиграва 89 мача, в които има девет гола. За последно е бил в \"Ал Фатех\" в Саудитска Арабия. Бил е част от националния отбор на Португалия във всички възрастови групи, като при мъжете има един мач през 2015 г. ЦСКА вече взе трима нови -  б разилския защитник Джеферсон ,  колумбийския централен нападател Жан Карлос Бланко  и  холандския полузащитник Роланд Алберг .", "date": "2018.01.15", "title": "Португалски футболист се присъедини към лагера на ЦСКА"}
{"url": "https://www.dnevnik.bg/bulgaria/2018/01/15/3113012_obvurzvaneto_na_evrofondovete_s_vurhovenstvoto_na/", "text": "Обвързването на отпускането на европейски средства за страните членки  с върховенството на закона в тях , не е насочено срещу България и никой не е коментирал, че то може да се приложи и спрямо България, каза днес по БНТ вицепремиерът Томислав Дончев. Той припомни, че предложението се появява заради Полша, но прогнозира сериозен дебат по темата, който ще тече точно по време на  българското европредседателство . Като други теми за спорове Дончев очаква да са размерът на бюджета на Европейския съюз, дебатът за процента националното съфинансиране по европроектите, както и искането за по-тясно обвързване между парите от Европа и икономическата политика. В отговор на въпрос Томислав Дончев посочи, че добър европредседател е тази страна, която успее да е фин модератор и може да сближава позиции. Според него по време на председателството е редно да се мисли на първо място за европейския интерес, а не за националния на домакина.", "date": "2018.01.15", "title": "Обвързването на еврофондовете с върховенството на закона не застрашава България, смята Томислав Дончев"}
{"url": "https://www.dnevnik.bg/biznes/turizam/2018/01/15/3113014_ministerstvoto_na_turizma_shte_prekrati_registraciiata/", "text": "Министерството на туризма започва процедура по прекратяване на регистрацията и заличаване от Националния туристически регистър на общо 118 дружества, регистрирани като туроператори, съобщиха от ведомството. Тази съдба ще застигне компаниите, които не са представили задължителна застраховка \"Отговорност на туроператора\", както и неполучаването на удостоверение за регистрация в регламентирания срок в Закона за туризма. Действията по заличаване се предприемат съгласно решение на Експертната комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на компаниите в сектора, се казва в съобщението. Основна част от дружествата, чиято регистрация ще бъде прекратена, са със седалища и адрес на регистрация в София, Пловдив и Бургас. През миналата година общо издадените заповеди за прекратяване на дейността по искане на туроператора са 7, от тях 6 са постъпили само през декември. През 2016 г. два туроператора са прекратили дейността си, като по тяхно искане са издадени заповеди за прекратяване на регистрацията им като туроператори. Общо регистрираните туроператори и туристически агенции в Националния туристически регистър са 3311.", "date": "2018.01.15", "title": "Министерството на туризма ще прекрати регистрацията на 118 туроператора"}
{"url": "https://www.dnevnik.bg/sport/2018/01/15/3112991_legendarniiat_biatlonist_ole_einar_byorndalen_ostana/", "text": "Най-успешният спортист в зимни олимпийски игри Оле Ейнар Бьорндален остана извън Пьончан 2018. 43-годишният биатлонист не попадна в състава на Норвегия заради слабите си резултати през сезона. Легендата в биатлона е далеч от най-добрата си форма, като заема 42-о място в общото класиране за Световната купа. \"Постигнатите резултати на Оле Ейнар Бьорндален в Световната купа не бяха достатъчно добри. За съжаление той не покри изискванията\", заяви председателят на олимпийския и параолимпийския комитет на Норвегия Торе Овербьо. Бьорндален не скри разочарованието си от решението. Норвежецът се надяваше да участва за седми път в зимни олимпийски игри. \"Тъпо е, че не мога да участвам. Мисля, че можех да намеря формата си по време на игрите\", каза той пред местната телевизия TV2. Царят на биатлона, както е наричан норвежецът, има 13 отличия от зимни игри, от които осем златни, четири сребърни и един бронзов медал. Бьорндален държи рекорда за най-много победи в Световната купа - 94. В състава на Норвегия за игрите в Пьончан влизат братята Йоханес и Тарей Бьо, Емил Хегле Свендсен, Ларс Хелге Биркеланд, Хенрик Лабе-Лунд и Ерленд Бьонтегоорд.", "date": "2018.01.15", "title": "Легендарният биатлонист Оле Ейнар Бьорндален остана извън игрите в Пьончан"}
{"url": "https://www.dnevnik.bg/sport/2018/01/15/3112459_stefan_peterhanzel_specheli_40-a_etapna_pobeda_v_rali/", "text": "Легендарният Стефан Петерханзел показа, че проблемите с бъгито му \"Пежо\" не могат да го спрат и записа победа в осмия етап на  рали \"Дакар\" . Французинът измина 498-те състезателни километра между Уюни и Туписа за 5:15.18 часа и изпревари с 49 секунди своя съотборник Сирил Депре. Петерханзел вече има 40 етапни победи в \"Дакар\" в категорията на автомобилите. Пред него в историята е единствено Ари Ватанен с 50. Сумарно обаче Петерханзел е №1, след като има и 33 успеха в категорията на мотоциклетите. \"Добър ден за нас, колата беше добре, ориентирахме се с навигацията. Малко беше трудно заради голямата надморска височина, но добрата новина е, че вече се махаме от Боливия\", каза Петерханзел след етапа. Той съжалява за изгубеното време в съботния ден, когато спря за 1.45 часа заради проблем с окачването. Огромният пасив на Петерханзел най-вероятно ще го лиши от 14-а победа в надпреварата. \"Не сме се върнали в битката, защото изоставаме с много от останалите. Ще карам ден за ден\". В генералното класиране след осем етапа води Карлос Сайнц, който даде пето време в отсечката. Испанецът, който кара за \"Пежо\" има аванс от час и шест минути пред  Насер Ал-Атия  с \"Тойота\". \"Нямахме проблем с надморската височина, чувствах се добре, но времето не беше много приятно. Ако трябва да съм честен Карлос има прекалено голям аванс, за да си правим сметки. Но ако все пак допусне грешка ние ще го догоним\", каза Ал-Атия. Петерхазнел е трети на 1.13 часа, а Топ 5 допълват други двама пилоти на \"Тойота\" – Бернард тен Бринке и Жиниел де Вийер. \"Чувствам се все едно са ме мачкали с нещо\", каза Сайнц след финала на етапа. 55-годишният испански пилот уточни, че вече мисли за решителните етапи в Аржентина. \"Отсечките около Белен и Фиамбала винаги решават състезанието, така че е важно там да се минава без грешка или да се допускат възможно най-малките\", каза още легендата в моторните спортове. При мотоциклетите отсечката беше измината най-бързо от Антоан Мео с КТМ. Французинът финишира за 5:24.01 часа, с минута по-бързо от Рики Брабек и 2.45 пред Тоби Прайс. В генералното класиране Адриен ван Беверен води, но авансът му от три минути се стопи до само 22 секунди пред Кевин Бенавидес. Трети е Матиас Валкнер на шест минути. Денят се оказа много тежък за Шавиер де Султре, който напусна състезанието. Той катастрофира със своя мотоциклет \"Ямаха\" и беше откаран в болница заради контузии на лакътя и коляното. В категорията на камионите първа етапна победа в тазгодишното състезание спечели Дмитрий Сотников. Един от тримата пилоти на \"Камаз\" беше най-бърз и измина трасето за 4:23.32 часа, с 5.11 минути по-бързо от Федерико Виягра. Трети и четвърти останаха другите двама пилоти на \"Камаз\" – Айрат Мардеев и Едуард Николаев, съответно на 6.28 и 8.33 минути изоставане. Николаев води в генералното класиране с 46 минути пред Виягра. Утрешният девети етап от състезанието между Туписа и аржентинския град Салта беше омтнене. Първоначално състезателите трябваше да изминат преход от 754 километра, от които 242 състезателни, но сега ще почиват. \"Преценихме, че времето е лошо и не позволява да се провежда състезание. Заради това ще имаме един почивен ден, прегрупираме се и се отправяме към Салта, където ще продължим директно с 10-ия етап\", каза спортният директор на \"Дакар\" Марк Кома.", "date": "2018.01.15", "title": "Стефан Петерханзел спечели 40-а етапна победа в рали \"Дакар\""}
{"url": "https://www.dnevnik.bg/sviat/2018/01/15/3112435_kakvo_promeni_trump_za_edna_godina_upravlenie/", "text": "Една четвърт от президентския мандат на Доналд Тръмп вече е в историята. Тази седмица се навършва една година от влизането му в Белия дом на 20 януари 2017 г. В изминалите 12 месеца имаше спазени, нарушени и пренебрегнати предизборни обещания. Медиите се занимаваха изключително с неуморното му присъствие в \"Туитър\", предизвикващо по някога по няколко скандала на ден. Така почти се изгуби фокусът върху това какво реално промени човекът, който под лозунга \"Америка на първо място\" оглави САЩ без никакъв опит в публичната или военната сфера. Ето какво показва една бърза равносметка на постигнатото от Доналд Тръмп досега: Имиграция Администрацията на новия президент се зае с този въпрос почти веднага. Но президентската заповед да се затворят границите за жители на няколко предимно мюсюлмански държави бе успешно атакувана в съда и предизвика хаос по американските международни летища. Последва оттегляне, преиздаване и коригиране на решения на Белия дом и отделни министерства и агенции, които засега устояват на атаките в съда. В същото време с 30% се увеличиха задържанията за нарушаване на имиграционното законодателство - общо почти 144 000 души към края на октомври 2017 г. Други стотици хиляди чужденци са изправени пред неясно бъдеще - около 700 000 души, влезли без съответните документи като деца и 200 000 салвадорци, на които САЩ позволиха временно да останат след природни бедствия в страната им. Тръмп на няколко пъти настоя да се промени из основи имиграционният режим, да се закрие лотарията за Зелена карта и да се ограничи възможността постоянно пребиваващи да могат да изтеглят роднини в страната. Прочутата стена по границата с Мексико е на етап искане на 18 млрд. долара (като част от допълнителни около 33 млрд. за цялостна защита с нови служители, апаратура и мобилни патрули) и издигане на няколко мостри от различни проекти за съоръжението. Тръмп продължава да настоява, че Мексико по един или друг начин ще плати разходите, но така и не обясни как точно ще се случи това. Съдебна власт Републиканците в Сената бяха критикувани за решението си да спрат през 2016 г. дори обсъждането на предложения от президента Барак Обама кандидат за нов член на Върховния съд, но това позволи на Тръмп скоро след като пое поста да прокара своята номинация. Блокадата на републиканските сенатори през последните две години от мандата на Обама засегна и други съдилища. Така Тръмп трябва да запълни рекорден брой свободни места - за една година успяха да минат само 18 негови номинации, 47 чакат одобрени от Сената, а незаетите позиции са общо 149. Всички тези места са с пожизнени мандати, което означава, че и дълго след като Тръмп вече не е в Белия дом той ще е оставил отпечатък върху американското правораздаване. Но ако през октомври 2018 г. републиканците изгубят контрол над Сената, това може изобщо да не се състои. Инфраструктура Още в първото си президентско слово след полагането на клетва Тръмп говори за амбициозна програма за инвестиране в националната инфраструктура - \"магистрали, мостове, летища, тунели, железници\". Но за една година това не намери място сред приоритетите на администрацията, предпочитаща да се занимава със здравеопазване и данъчна реформа. Ако бе повел инфраструктурната програма, одобрявана от двете партии в Конгреса и от обществеността, вместо да предизвиква шумни разправии около имиграцията и спиране здравната реформа на Обама, вероятно Тръмп щеше вече да разполага с нещо конкретно, което да покаже в година на важни частични избори. Здравеопазване Почти цяла година се проваляха опитите да бъде отменена схемата Обамакеър и да бъде заменена с консервативен план. Два опита бяха нужни на Камарата на представителите да прокарат неговия закон, който безцеремонно бе отхвърлен в Сената. Макар републиканците да контролират и двете камари на Конгреса, така и не се стигна до единна позиция или проект. След като конгресмени и сенатори не помагат, Тръмп се зае с правомощията си да подкопава основите на най-голямата здравна реформа в САЩ от близо 40 години. Той спря федералните плащания, с които застрахователни компании намаляваха разходите за бедни американци, прекрати агитирането хората да се запишат в схемата, а през декември бе отменено задължението всеки гражданин на страната да си направи здравна застраховка до януари 2019 г. Иначе казано, американци, които се чувстват здрави, могат да не се застраховат и да го направят, когато се сблъскат със здравен проблем. А това автоматично оскъпява застраховките за всички. През октомври президентът обяви извънредно положение в здравеопазването заради епидемията от злоупотреба с опиоиди. Но нареждането му изтича в края на януари, а и той не го подкрепи с никакви финансови средства и ясно разписани политики. Търговия Оттеглянето на САЩ от споразумението за тихоокеанското партньорство TPP и началото на преговори с Канада и Мексико за предоговаряне на споразумението за свободна търговия NAFTA са ярка илюстрация на предизборните обещания на Тръмп за \"реципрочна търговия\" и подкрепа за американското производство. Започнаха проверки на различни вносни режими, които може да доведат да въвеждане на мита спрямо основни партньори като Канада и ЕС. Острите му нападки срещу Китай по време на кампанията не бяха последвани от конкретни действия, а търговският дефицит с китайците достигна през ноември 35.4 млрд. долара от общо 50.5 млрд. долара дефицит за цялата външна търговия на САЩ. Данъчна реформа В края на 2017 г. Тръмп се похвали, че е подписал повече закони и укази от който и да е президент. (В действителност въпросните 94 решения са далеч назад от 684-те на Джон Кенеди). Безспорно е, че годината приключи за него с важна победа - обширна данъчна реформа, която той представи като дългоочаквано облекчение за бизнеса и домакинствата. Но Белият дом разчита икономиката да нарасне достатъчно бързо, за да компенсира дупката в бюджетните приходи от поне 1.5 трилиона долара за 10 години, които отваря тази реформа. Все още нищо не е постигнато от заканите му да накаже с мита и такси компаниите, които изнасят печалби и производства в чужбина. Големите инвеститори от Уолстрийт продължиха да изполват вратички в законите, за да си намаляват плащанията по данъците. Тръмп обича да изтъква, че корпорациите били започнали да връщат част от печалбите си на клиенти и служители, докато социологическите проучвания показват, че мнозина американци не вярват реформата да промени чувствително финансите им. Околна среда Тенденцията не беше от най-видимите през последните 12 месеца, но администрацията намали значително федералните регулациите в сектора. Започна се още в първите дни на мандата с разрешаване строителството на два спорни петролопровода и се завърши с отварянето на девствени територии в Аляска, както и на почти цялото американско крайбрежие, за сондажи за петрол и газ. Отпаднаха и федералните ограничения за въглероден оксид от въглищни централи, което години наред ще бъде оспорвано в съда. Според \"Ню Йорк таймс\" от планираното спиране на поне 60 федерални регулации досега са отменени 29. В световен план безспорно най-запомнящият се акт бе оттеглянето от Парижкото споразумение за климата, макар че параметрите в него са пожелателни. Процедурата е още в ход и дори във Вашингтон не променят мнението си, тя ще приключи след около 3 години. Икономика Добрите новини за Тръмп от икономиката следваха една след друга. Борсите изкачват връх след връх, безработицата намаля от 4.8% на 4.1% (17-годишно дъно), БВП нарасна през третото тримесечие с 3.2%. (най-добрият резултат от 2015 г. насам). Това не може да не носи оптимизъм - 17-годишен връх при потребителите и 45-годишен при дребния бизнес. Но в значителна степен това се дължи на продължаване на тенденции от времето на Обама и повечето американци го осъзнават. Външна политика Най-голямата демонстрация на военна сила в първата година на Тръмп бе ракетният удар по сирийска база след употребата на химическо оръжие. Най-много жертви (четирима) военните дадоха в операция на спецчастите в Нигер. Президентът остави генералите да реализират целите си в Сирия и Афганистан. На едното място предвожданата от САЩ коалиция допринесе за серия тежки поражения за \"Ислямска държава\", но на другото се наложи отново контингентът да бъде увеличен до 14 000 души. Ключовите горещи точки бяха три - отношенията с партньорите в НАТО, ядрената програма на Северна Корея и признаването на Ерусалим за столица на Израел. На първото си участие на среща на върха на НАТО президентът не изненада никого с повтаряне на настояването съюзниците да увеличат бюджетите си за отбрана и въоръжение, но изненада всички с отсъствието на изричен ангажимент на САЩ по член 5 на Вашингтонския договор. Напрежението с Ким Чен Ун бе комбинация от все по-остри и колоритни реплики и определения, разменяни помежду им, с чести изпитания на севернокорейски ракети и подновяването на ядрените опити от КНДР. В ООН Тръмп се закани, че страната му може да се окаже принудена да изтрие Северна Корея от лицето на земята, но цената на военния сценарий са десетки и стотици хиляди жертви, а засега новите санкции не дават особен резултат. Признаването на Ерусалим разгневи Близкия изток, раздразни множество мюсюлмански държави и страни от ЕС, но в същото време президентският зет Джаред Къшнър и Саудитска Арабия подготвят някакъв план за палестинския въпрос. Обещанието да САЩ да напуснат сделката за иранската ядрена програма засега е повече фанфари, отколкото реални действия. Впрочем, така изглежда и по-широката картина - Тръмп говори за външната политика по неподражаем начин, изтъква, че Америка трябва да е на първо място и е критикуван, че подкопава мястото на страната си в света, но реално разместванията не са толкова драматични.", "date": "2018.01.15", "title": "Какво промени Тръмп за една година управление"}
{"url": "https://www.dnevnik.bg/sviat/2018/01/15/3111661_vunshnite_ministri_na_makedoniia_i_gurciia_lichno_shte/", "text": "Външните министри в Атина и Скопие ще се срещнат за втори път в рамките на няколко дни, за да продължат преговорите за  името на Македония , с които страната се надява да премахне пречките пред влизането си в НАТО и Европейския съюз.", "date": "2018.01.15", "title": "Външните министри на Македония и Гърция лично ще преговарят за името тази сряда"}
{"url": "https://www.dnevnik.bg/analizi/2018/01/15/3107671_dano_noviiat_proces_na_poliarizaciia_v_politikata_ne/", "text": "- Променлива облачност, както казват синоптиците. Трусовете през изминалата година бяха почти изцяло в три категории - шуробаджанащина и корупция, околна среда и чистота и държавен захват (captured state). Напълно възможно е в някоя от трите категории властта да се усети, че нещата не вървят на добре и да се стегне, но ще е далече от това да спре всички практики, които водят до скандали. Същевременно големи земетресения не очаквам. Сегашната формула на властта е стабилна, а никоя парламентарна или дори извънпарламентарна партия няма изгода от нови избори скоро. Накратко най-доброто, което можем да очакваме от новата политическа година е, да е малко по-добра от предната. За голяма промяна ще трябва да почакаме. - Европредседателството е важно от гледна точка на това България да покаже, че има капацитет да го осъществи успешно. Иначе се преекспонира, че то едва ли не е някакъв голям шанс да участваме в голямата световна политика. - За балканските страни - по-скоро да. За отношенията между ЕС и Турция не мисля, че е нито изгодно, нито правилно България да играе ролята на куриер. В настоящата световна ситуация по-скоро ме притеснява какъв е европейският потенциал за водене на успешна външна политика, отколкото какво прави нашата дипломация. - Големи излагации не очаквам. Някой протекъл таван, счупена плочка и сгрешена бюрократична процедура вероятно ще има. Основният въпрос обаче е в това, че нетечащият таван, здравата плочка и липсата на бюрократични грешки не означава, че България е спряла да бъде последна по свобода на медиите, по правене на бизнес и по богатство. - Със сигурност от последните доклади по нищо не личи Европейската комисия да е решила, че напредъкът е достатъчен. Ако нещо подобно се случи, това ще значи едно от две неща. Или Комисията е решила, че ще създаде нов по-ефикасен механизъм за наблюдава правосъдието в България, или че й е писнало постоянно да пише доклади, които не водят до нищо. Вторият вариант е много опасен и би значил на практика, че Европа вдига ръце от нас и ни казва да се оправяме както можем. Аз лично очаквам докладите да продължат. - Не знам на тоя етап каква развръзка се очаква. Абсолютно безумие е в България да се решават въпроси, повдигнати в средата на миналия век, когато по света само в последните 20 години, цялата енергийна парадигма се промени три пъти. В момента световният разговор е за децентрализирания енергиен мениджмънт, което ще рече как най-ефикасно да се използват фотоволтаици и батерии, а не дали да се строят нови АЕЦ. Не че по света, а и в Европа няма страни, които да строят атомни електроцентрали. Просто това се случва по планове и финансови модели, които са направени преди години и дадената страна така си е планирала консумацията на енергия, че да има смисъл от нова централа. Но никой не се занимава тепърва да прави сметки и планове. - България извади късмет, че световните процеси се развиха по такъв начин, че страната ни спря да бъде основното място за геополитическото надцакване между Русия и Запада. На този етап нито за Путин е много важно дали ще дойде, нито за нас, нито за света. - Тече бавен и много спънат процес на модернизация в БСП в момента. Процесът или ще завърши с вътрешен бунт срещу Нинова, или ще бъде успешен и след няколко години социалистите ще са модерни леви. Или най-вероятно някъде по средата модернизиращите и реакционните сили ще се окажат в патова ситуация и модернизацията ще остане частична. Иначе не очаквам големи промени. - В цял свят и цяла Европа вече има нова десница, но тя не е това, за което говорим тук. По целия свят новата десница се оказа реакционна, локалистка и популистка, или както му викат на английски \"alt right\" (алтернативно дясно). Та в този контекст да очакваме, че ще има нов \"Реформаторски блок\" номер 3 е крайно неподходящо. Сегашната ситуация е много различна от тази преди няколко години и съответно ако така наречената \"демократична общност\" иска да има представителство в следваща власт, трябва да се ориентира, още от сега, в новия световен, а и български контекст. - Алтернативи на ГЕРБ винаги е имало. Първата алтернатива беше \"Синята коалиция\", която ГЕРБ успя да надиграе по такъв начин, че тя да се разпадне. След това алтернатива беше управлението на Орешарски, което хората изгониха от властта с масови протести. След това алтернатива беше \"Реформаторския блок\", който подобно на \"Синята коалиция\" беше надигран и оставен извън парламента. Историята дотук ясно показва, че трудното не е да се появи нова алтернатива, а тази алтернатива да не колабира при първия досег с властта. Изобщо ако трябва да обобщим изборната история на страната в последното десетилетие, то обобщението би било, че ГЕРБ винаги е най-малко провалилата се партия по време на избори. - Наблюдавам Нинова, за да видя дали лявото в България за първи път от много време, ще бъде адекватно на историческия момент. Наблюдавам Радев, защото въпреки че е малко непохватен, засега много иска да бъде полезен. Следя Патриотите, защото от тях зависи дали българското alt right ще бъде опасно или полезно. И последно гледам Христо Иванов и ДСБ, защото съм в такава демография, в която е статистически най-вероятно такива хора да ме представляват в парламента. - В момента в целия свят се наблюдава едно голямо изместване в политиката. Дясното става крайно-дясно, лявото става крайно-ляво. Губи се средата, в която Западът беше свикнал да живее. Това разтуряне на либералния консенсус е едно на ръка. Случва се и друго - в последните поне два века светът се управляваше от бял мъж на средна възраст, който говори на английски. Две световни и една студена войни не успяха да променят това. А ние в момента живеем в последните години на това управление. Утре светът ще се управлява от друг тип човек. Надявам се новият свят, в който ще се окажем съвсем скоро, да не е значително по-лош от сегашния. Надявам се и новият процес на поляризация в политиката да не доведе до някакви идеологически извращения, като национал-социализма и комунизма, ами да ъпдейтне политическия софтуер така че да е адекватен за времето, в което функционира.", "date": "2018.01.15", "title": "Дано новият процес на поляризация в политиката не доведе до идеологически извращения"}
{"url": "https://www.dnevnik.bg/sviat/2018/01/15/3111795_indiancite_shte_sa_fokusa_na_poseshtenieto_na_papata_v/", "text": "От юга на Чили, където индианците мапуче се борят да си върнат земите, до перуанска Амазония, станала обект на интензивна незаконна минна дейност, местните народности ще бъдат в центъра на вниманието при посещението на папа Франциск в Чили и Перу от 15 до 21 януари. При предишните си пътувания папата благослови индианците в Мексико, Еквадор, Боливия, Парагвай и Колумбия и поиска\"прошка\" за маргинализирането, от което е страдало туземното население. Сега той ще посети зони на напрежение, където автохтонните жители твърдят, че са подложени на посегателства и социално изключване. На 17 януари Франциск пристига в Темуко, столицата на чилийския регион Араукания, където мапуче се борят да си върнат земите на дедите, озовали се в ръцете на дърводобивни компании. При пристигането на испанските конкистадори в Чили през 1541 г., мапуче населявали територия, простирала се 500 км на юг от река Биобио, в централната част на дългата и тясна страна. Тази естествена граница продължила да съществува по време на Конкистата, докато през 1961 г. районът бил окупиран за около 20 години от чилийската армия, за да бъде \"умиротворен\". В резултат на процеси и съдебни решения територията, обитавана от коренното население, била сведена до 5 процента от някогашните му земи. Обединени в малки общности, без достатъчно обработваема земя или място за отглеждане на добитък, много от тях се принудили да се откажат от традиционния си начин на живот и да се преместят в градовете. От двайсетина години радикални групировки мапуче палят камиони и оборудване на дърводобивните компании и влизат в сблъсъци с полицията. Към 10 души от този етнос са изгубили живота си в тези акции. Лишени от канали за комуникация и критикувани от повечето чилийци, мапуче се надяват на папската визита, за да дадат публичност на борбата си, макар някои от тях, несклонни да преговарят, да казват, че не очакват кой знае какво от посещението на Светия отец. \"Конкретните промени тук ще постигнем ние самите, благодарение на собствените си усилия\", казва Рамон Янкилео, един от водачите на радикалната организация, защитаваща правата на мапуче, \"Координадора Арауко-Майеко\", която се смята, че е носи отговорност за повечето палежи. Организаторите на папското посещение се надяват, че визитата ще \"допринесе за сближаване между чилийците в този район и останалата част на страната\", каза националният координатор Фернандо Рамос. Амазония След Чили папата ще пристигне в Пуерто Малдонадо, главния град на регион Мадре де Диос, в сърцето на перуанска Амазония, където процъфтява незаконният добив на злато.  \"Идването на папата в Мадре де Диос е свързано освен с липсата на правна сигурност за земите на местните общности и със замърсяването и експлоатацията на нашите територии\", заяви пред АФП Хулио Рикардо Кусуриче, председател на Федерацията на коренното население по поречието на река Мадре де Диос. В Перу, люлка на цивилизацията на инките, коренните жители на Амазония са сред най-изолираните общности в страната. Районът е населяван от около 350 000 души от петнайсетина етнически групи, като някои от тях са доведени до робско положение от трафикантите на хора или са силно засегнати от климатичните промени. \"Положението на туземното население е обезпокоително, но още по-тревожно е положението на народите, изолирани заради експлоатирането на тяхната територия\", отбелязва Кусуриче. В просторна зала в Пуерто Малдонадо Франциск ще се срещне с коренни жители на Амазония. Очаква се да дойдат 3500 индианци, някои от които от Боливия и Бразилия./ БТА", "date": "2018.01.15", "title": "Индианците ще са фокуса на посещението на папата в Чили и Перу"}
{"url": "https://www.dnevnik.bg/zdrave/2018/01/15/3111636_lekari_ot_obshtinski_bolnici_v_stranata_spirat_za_chas/", "text": "Лекарите от редица общински болници в страната ще спрат работа за час днес в знак на протест срещу липсата на адекватни мерки за спасяване на общинското здравеопазване. Протестът под мотото \"Спрете унищожаването на общинското здравеопазване\" ще обхване над 20 общински болници, намиращи се извън областните градове. Целият персонал там ще преустанови работа между 12 и 13 ч. днес и ще излезе или пред съответното лечебно заведение, или пред сградата на общината. От Българския лекарски съюз, който подкрепя протеста, уверяват, че независимо от демонстрациите, всеки пациент, който е приет в лечебните заведения, както и спешните случаи, ще бъдат обезпечени от лекарите в болницата. От Сдружението на общинските болници в България (СОББ) посочват, че голяма част от тези лечебни заведения са в реален фалит, като към края на 2017 г. 31 от тях имат неразплатени задължения в размер на 24 млн. лв. Те изтъкват, че до тежкото състояние на общинското здравеопазване се е стигнало заради \"противоречиви, необезпечени и безсмислени\" законови изисквания, заложени още с реформата от 2000 г. От СОББ посочват, че болниците работят по цени на клиничните пътеки от 2006 г., а оттогава само минималната заплата се е променила от 180 на 510 лв. Общинските болници настояват да получат от републиканския бюджет целева субсидия от 30 млн. лева за оздравяване, да им бъдат изплатени надлимитните дейности за последните две и половина години и да бъдат увеличени цените на клиничните пътеки, които покриват масовата патология. Друго тяхно искане е да започне дебат за развитието на българското здравеопазване с предложения за цялостни модели. В протеста днес ще се включат болници от редица градове на страната като Казанлък, Карлово, Асеновград, Попово, Девин, Омуртаг, Дупница, Димитровград, Поморие, Елхово, Кнежа и др.", "date": "2018.01.15", "title": "Лекари от общински болници в страната спират за час работа в знак на протест"}
{"url": "https://www.dnevnik.bg/bulgaria/2018/01/15/3111627_mvr_na_put_da_se_provali_s_poruchka_za_degustaciia_na/", "text": "Една прекратена обществена поръчка и една на път да бъде прекратена - това е накратко обобщението от търговете, свързани с европейското председателство, обявени от правосъдното и вътрешното министерство, показва справка на \"Дневник\". на следващия ден. На 25 и 26 януари ще се проведе среща вътрешните и правосъдните министри в рамките на неформалния Съвет \"Правосъдие и вътрешни работи\". Темата, която ще обсъждат е миграция, убежището, границите и сигурността. Дегустацията е предвидена за 24 януари за 70 души, а обядът за следващия ден - 25 януари за десет човека. В търга се предвижда още логистика на официални вечери като е уточнено те да бъдат в ресторант с традиционни български битови етно мотиви, национална кухня и фолклорна програма, включваща изпълнение на живо с песни и танци от различни фолклорни области в България. Общият брой на проявите, за които е необходима тази услуга, е 20 събития с общо 1 590 участници. Предвижда се и логистика на вечери в деня на пристигането или обеди извън конферентния център за част от събитията на МВР в рамките на председателството. Общият брой на проявите, за които е необходима тази услуга, е 6 събития, с общо 600 участници. При необходимост изпълнителят ще осигури транспорт на територията на София. . Все още търгът не е възложен на изпълнител, видно от сайта на агенцията за обществени поръчки. Офертите е трябвало да се подадат до 28 декември и да бъдат отворени на 29 декември. \"Дневник\" се обърна към МВР с въпроса защо се бави търга и дали ще може ведомството да го осъществи в срок преди събитието от 25 януари. От там обясниха, че все още не им е приключен протокола от комисията, която разглежда офертите по търга. И процедурата е на етап работа на комисията. След разглеждане на всички оферти, ще се искат допълнителни документите от кандидатите. Отказаха да коментират броя на кандидатствалите фирми.   . Причината - има срокове в закона, които не могат да се прескачат и могат да се забавят от подаването на допълнителните документи, както и ако има обжалване на възлагането. \"Опитваме се да хванем срока\", обобщиха от ведомството. На въпроса защо не е обявен търга, за да може да се изпълни в срок, обясниха, че някои от събитията по календара за председателството са били известни много късно, като броят на гостите например Търг заради председателството за няколко протоколни събития, сред които и такива в белгийската столица Брюксел, Той обаче е бил прекратен, защото по закон е трябвало да има подадени повече от две оферти, а в срока са били изпратени само две. От правосъдното министерство обясниха за \"Дневник\", че вероятно ще се обяви нова обществена поръчка, но дали ще стане със сигурност и кога не можаха да се ангажират. Този търг е бил обявен в процедура на директно договаряне, при което ведомството отправя покана до няколко изпълнители и при желание от тях, те представят своите оферти. Покани са отправени до няколко ресторанта в Брюксел, но отговор е получен само от два. Иначе събитията, която тази поръчка е предвидила са няколко работни обяда в белгийската столица. Единият - свързан с обсъждане на директивата за несъстоятелност, което е трябвало да се проведе на 9 януари. Целта е била то да се проведе в ресторант или хотел с капацитет минимум 60 души и да продължи час и половина, става известно от описанието на обществената поръчка. Менюто за обяда е следвало да включва храна - вегетарианска, месна, включително и десерт и напитки - безалкохолни и алкохолни. Търгът е трябвало да включва и работен обяд за представителите на държавите-членки в Координационния комитет в областта на полицейското и правното сътрудничество по наказателно правни въпроси в Брюксел с неконкретизирана дата между 14 и 28 февруари 2018 г. Критериите са били същите - 60 души, а продължителност на обяда да е от час и половина. Същото е и менюто. Друго събитие е било прием по законодателния пакет в областта на наказателно правни въпроси в Брюксел на 15 февруари 2018 г., който трябвало да продължи три часа. Отново става дума за работен обяд, който ще се състои в зала в Постоянното представителство. Изпълнителят е следвало да осигури кетъринг, включващ същото меню като предните обяди, както и обслужващ персонал, и доставка на необходимото оборудване за обяда. Следващо събитие е било прием, свързан с Регламент Брюксел IIа в Брюксел в последния ден на февруари с обща продължителност от три часа. Събитието ще се проведе отново в зала в Постоянното представителство при същите изисквания към изпълнителя. За 13 март е трябвало да се организира и дург прием в Брюксел по законодателния пакет в областта на дружественото право при същите условия. Общата прогнозна стойност на търга е била 16 380 евро без ДДС.", "date": "2018.01.15", "title": "МВР на път да се провали с поръчка за дегустация на вино за председателството"}
{"url": "https://www.dnevnik.bg/sviat/2018/01/15/3112489_ne_sum_rasist_zaiavi_trump_v_otgovor_na_obvineniiata/", "text": "Президентът на САЩ Доналд Тръмп заяви, че не е расист, след като беше попитан от журналист за предполагаеми обидни коментари по адрес на имигранти, съобщава БТА. Миналата седмица сенатори разказаха, че на среща с тях при закрити врата в Белия дом Тръмп попитал защо са им на Съединените щати  хора от \"мизерни дупки\" като африканските страни и Хаити.  \"Не. Не съм расист. Аз съм най-малко расист от всички хора, които някога сте интервюирали\", заяви Тръмп във Флорида. Президентът на САЩ отбеляза, че според сенатори той не е произнесъл скандалните думи, които му бяха приписани от техни колеги. По-рано вчера членът на горната камара на Конгреса Дейвид Пардю, републиканец от Джорджия, увери, че Тръмп не е използвал вулгарен израз по адрес на имигрантите от Африка и Хаити. Друг сенатор републиканец, Том Котън от Арканзас, също каза, че не е чул президентът да произнася фразата \"мизерни дупки\". В четвъртък двама техни колеги, демократът Дик Дърбин и републиканецът Линдзи Греъм, заявиха, че Тръмп е използвал обидния израз на среща в Овалния кабинет на Белия дом, посветена на намирането на решение на въпроса с 800-те хиляди имигранти, дошли нелегално в САЩ като деца. Президентът на САЩ каза, че е \"готов, желаещ и способен\" да постигне споразумение за защита на тези хора. Миналата седмица Тръмп нарече съдебната система в Съединените щати \"несправедлива\", след като федерален съдия осуети намерението му да прекрати програма, отлагаща депортирането на имигранти, вкарани нелегално в страната като деца от своите родители.", "date": "2018.01.15", "title": "Не съм расист, заяви Тръмп в отговор на обвиненията за обида на имигранти"}
{"url": "https://www.dnevnik.bg/sviat/2018/01/15/3111889_katalunskiiat_parlament_se_subira_za_pruv_put_v_sriada/", "text": "Парламентът на Каталуня се събира на 17 януари за пръв път след изборите на 21 декември и почти два и половина месеца на пряко управление, наложено от Испания заради едностранното обявяване на независимост. Именно законодателният орган в Барселона беше органът, който гласува за отделянето на Каталуня от Испания след спорния референдум на 1 октомври, след като тогавашният премиер Карлес Пучдемон прехвърли отговорността за решението върху депутатите. Самият Пучдемон, заедно с още няколко бивши министри от кабинета си, е в Брюксел от края на октомври. Неговият коалиционен партньор, бившият вицепремиер Ориол Жункерас, е в затвора и няма да може да присъства на заседанието лично, но ще може да делегира вота си, за разлика от намиращите се в белгийската столица политици, които също бяха избрани за депутати. Съдбата на Пучдемон - чиято листа \"Заедно за Каталуня\" се смята за победител на вота (заедно с другите две партии на независимостта тя има мнозинство, каквото най-голямата партия \"Граждани\" не може да си осигури) - все още е неизвестна. Бившият лидер желае отново да стане премиер и ще опита да го направи от разстояние - или по приложение  като \"Скайп\" , или с представител в пленарната зала, на 31 януари. Испанското правителство и Върховният съд в Мадрид  дадоха заявка , че участието както на Пучдемон, така и на бившите министри в Брюксел в парламентарния живот няма да е възможно, а кабинетът в Мадрид настоя, че ще обжалва всяко действие на уволнения лидер в тази посока. Партията на Жункерас, Каталунска републиканска левица (ERC), вече даде сигнал, че листата, с която бившият премиер се яви на изборите - \"Заедно за Каталуня\", трябва да излъчи лидера на автономната област, тъй като има по-висок резултат. Пучдемон и Жункерас и другите бивши министри също така могат да подадат оставки като депутати, за да получат възможност техните партии да разполагат с повече ефективни гласове в парламента. Предстои правният отдел на парламента да се произнесе за това дали Пучдемон би могъл да се кандидатира и да бъде избран от разстояние.", "date": "2018.01.15", "title": "Каталунският парламент се събира за пръв път в сряда"}
{"url": "https://www.dnevnik.bg/sport/2018/01/15/3111666_bez_durjavni_pari_no_s_ramo_ot_tehnologiite_kak/", "text": "Най-доброто от най-добрия, просто перфектният опит. С подобни думи медиите в САЩ отбелязаха забележителното изпълнение на звездата в сноуборда Шон Уайт по време на Световната купа в Колорадо през уикенда. Двукратният олимпийски шампион в халфпайпа направи впечатляващ опит с няколко изключително сложни трика и заслужено получи 100 точки. С успеха той си осигури участие в Пьончан 2018, като влиза в ролята на фаворит в дисциплината. Но зад опити като този и постижения като на Шон Уайт стоят много фактори. Съчетание от талант, работа, стабилен екип и желание за развитие. За разлика от много други страни САЩ не осигурява държавно финансиране за олимпийските си отбори. Този в сноуборда не прави изключение. Затова те разчитат на дарения, на спонсори, както и на идеите си за пълноценна подготовка. Главният треньор на отборите на САЩ в сноуборда и ските свободен стил Майк Янковски е намерил начин да се справи с това, което има, и вече е помогнал на страната да спечели 19 олимпийски медала. Покрай липсата на твърдо финансиране Янковски е решил да се уповава на умелото и ефективно използване на технологиите. Според 42-годишния американски треньор те играят важна роля в подготовката на състезателите, което им позволява да упражняват творческото си мислене и усета си. \"Не съществува само един начин за изпълнение на триковете. Влагането на собствен вкус и оставянето на лична следа е ключът за впечатляването на съдиите\", заяви Янковски пред \"Ройтерс\". Затова щабът на Янковски е решил да записва с камери от различни ъгли изпълненията на своите състезатели. Кадрите са налични на момента и се изпращат към таблета или телефона на спортиста, който може мигновено да види къде греши и какво да поправи. \"Те могат да видят какво правят конкурентите или съотборниците им. Записваме през цялото време и изпращаме директно обратна връзка към състезателите. Това се оказа повратната точка\", каза Янковски. Отборът му разчита изцяло на дарения и спонсори в стремежа за успехите си. За сравнение този на Великобритания получава солидни средства от държава. За Пьончан 2018 правителството и британската лотария са отпуснали общо 5 милиона паунда за подготовка на състезателите в зимните спортове, включително за сноуборда и ските свободен стил. Въпреки това Янковски вижда положителното. \"Късметлии сме, че сме в тази ситуация. Без съмнение предизвикателството е голямо. В същото време това те кара да се чувстваш добре, защото се отплащаш на партньорите и дарителите със спечелените медали\", каза треньорът по време на подготвителен лагер в Австрия. ", "date": "2018.01.15", "title": "Без държавни пари, но с рамо от технологиите: как сноубордистите на САЩ се готвят за Пьончан"}
{"url": "https://www.dnevnik.bg/sviat/2018/01/15/3111711_makedonskiiat_parlament_razglejda_dogovora_za/", "text": "Проектът за ратификация на  Договора за приятелство , добросъседствои сътрудничество между България и Македония ще е на дневен ред на заседанието на парламента в Скопие на 15 януари от 12 ч. Очаква се той да получи необходимото мнозинство и да бъде приет, както това се случи със спорния закон за езиците въпреки бойкота на консервативната ВМРО-ДПМНЕ, доскоро оглавявана от бившия премиер Никола Груевски. Проектът вече мина успешно заседанието на Комисията за вътрешна политика. Партията, тогава ръководена от Груевски, оказваше силна съпротива срещу идеята за договора, подписан на 1 януари при посещение на премиера Бойко Борисов в Скопие и среща с македонския му колега  Зоран Заев . Договорът на практика разширява стар документ, подписан още преди 16 години, с ангажименти за изясняване на въпроси от \"общата история\" на двете държави чрез формиране на междуправителствени органи, които да се занимават с това. Формирането трябва да стане до 3 месеца след ратификацията. Очаква се ратификацията в  парламента в София  също да стане през януари. Процедурата в македонския парламент съвпада по дата с представянето на председателството на Съвета на Европейския съюз, поето от България, пред властите в Скопие, на което ще бъде изложена визията за ускорена евроинтеграция на  Западните Балкани .", "date": "2018.01.15", "title": "Македонският парламент разглежда Договора за добросъседство с България днес"}
{"url": "https://www.dnevnik.bg/intervju/2018/01/15/3110145_prof_kosta_kostov_efektut_ot_mrusniia_vuzduh_shte_se/", "text": "Вредите за здравето от мръсния въздух са многобройни и безспорни, само че са трудно доказуеми, каза още проф. Костов. Според изчисленията на Европейската агенция за опазване на околоната среда около 430 хиляди преждевременни смъртни случаи в Европа на година се дължат на вредното влияние на фините прахови частици във въздуха, като 13 700 от тях са в България. Според Световната здравна организация жертвите у нас са още повече,  надхвърляйки 18 хил. на година . \"Дневник\" се обърна към проф. Костов с въпроси за това как мръсния въздух влияе на здравето, какви са краткосрочните и дългосрочните последици и има ли начин да се предпазим. Той е завеждащ Клиниката по белодробни заболявания във ВМА от 2003 г., професор по белодробни болести със специализации в Швейцария и Германия, член на Академичния съвет на ВMА и лектор по белодробни болести към Медицински факултет на Софийския университет.  - Със сигурност това ще се отрази на много хора. Съобщава се за такова многократно превишаване на допустимите нива, което застрашава не само рисковите групи, но и извънрисковите. Всички, които са в централните части или в зоните около Околовръстното шосе в София в тези моменти, са засегнати. По-малко тези, които нямат дихателни хронични заболявания, и по-интензивно тези, които имат. Това, разбира се, статистически в момента не може да се установи, защото последствията се проявяват бавно. Изострянията ще дойдат в следващите дни, част от болните ще бъдат консултирани от специалисти или ще бъдат приети за лечение и едва ли някой от тях ще индицира причината за изострянето, но със сигурност при огромна част от хората ще има отношение точно замърсяването на околната среда. Имайте предвид че в момента има едно припокриване с началото на грипната епидемия, която още не е обявена, но назрява и има завишаване на заболеваемостта. На базата на това и на замърсения въздух със сигурност ще видим ефекта пред кабинетите съвсем скоро. - Замърсеният въздух действа коварно. Той обостря хроничните болести, но в същото време и подготвя здрави хора, изложени на него в продължение на дълги интервали от време, за подобни проблеми. Податливите хора във времето могат да развият хроничен бронхит и съответно хронична обструктивна белодробна болест (ХОББ). Една голяма част от болните с тези болести, специално с ХОББ, страдат именно поради живот в замърсена околна среда. Това, което споменавам винаги по тази тема е, че в България умират десетки пъти повече хора от ефектите на замърсения въздух, отколкото от катастрофи. Ние всеки ден съобщаваме колко граждани са починали при катастрофи, но съвсем зад колисите остава фактът, че жертвите на замърсения въздух са многократно повече. Това някак си обаче е недоказуемо, няма как да бъде доказано при всеки конкретен пациент, но дълготрайните ефекти влияят на много болести, основно на белодробни, но и на други. И когато това всичко в комплекс се задейства, крайният ефект за пациента е винаги негативен. - Незабавните ефекти са върху хронично болните с белодробни болести – с астма и ХОББ например. Хората с бронхообструктивни болести най-много страдат, защото като излязат навън в тази среда белият им дроб реагира със спазъм – със свиване на бронхите, за да не допусне влизане на мръсния въздух. Това е защитна реакция. Тези болни в близките дни със сигурност ще завишат посещенията си при лекари, но много малко от тях ще стигнат до извода, че вероятно причината е тази. По-скоро ще си кажат, че са минали през инфекция или нещо друго. Но трябва да се сложи акцент на това и затова го повтарям - че в близките 10 дни изострянето на хронични белодробни болести вероятно се дължи на мръсния въздух. Това трябва да се знае и поради факта, че този проблем се загърбва от институциите, а мерките срещу него са някак си повърхностни, аз апелирам към тях и специално към Столична община да създаде съвет от експерти, който да състави препоръки към обществото при подобни ситуации и да изготви мерки, за да не се допуска в бъдеще. Мисля, че това би било добър знак, че властта има отношение към проблема. - Индивидуалният гражданин почти нищо особено не може да направи срещу това. Той трябва да отиде на работа и ще отиде, разбира се, с личния си автомобил, защото метрото в София все още не е достатъчно функционално и не отива до всички квартали. Хората в бързината си искат да се възползват от удобството на личния си автомобил, така че в момента единствено можем да се надяваме, в бъдеще да бъде изградена една много по-добра транспортна система, която е удобна за всички, каквато има във всички европейски столици. Второ, трябва да бъде ограничен в подобни моменти достъпът на автомобили до централната част на града, където е най-голямото натоварване и замърсяване. Подобни опити отново има в другите столици – например като се завишава многократно таксата за паркиране в централните зони и транспортът се пренасочва да заобикаля центъра. Но в тази ситуация и при тези транспортни възможности на София, това само ще натовари излишно хората и всеки един от нас вместо ползи ще понесе негативи. Подобни мерки трябва да се взимат регулярно, постепенно и планирано във времето, а не изведнъж цялото натоварване да се стовари върху гражданите без да е добре обмислено. Това е една дългосрочна политика и именно затова е необходим експертен съвет, който да планира мерките. И в този смисъл - нищо особено не може да направи човек, освен да не излиза от вкъщи и да не ходи в центъра. Но мога ли да дам такава препоръка? Или пък да препоръчам някакви маски и неща, които не водят до никакъв особен резултат, а само натоварват с очаквания гражданите? Болните с хронични белодробни болести наистина е по-добре да не излизат и ако е възможно да не ходят в центъра. Тези, които живеят извън зоните на околовръстния път и центъра, само те имат практически по-добри условия в момента. Препоръчвам също и на тези, които обичат да бягат из центъра (джогинг), нека да се въздържат да го правят в пиковите часове, защото се подлагат на по-интензивно натоварване с микрочастици. - Трябва да прецените дали рискът от грип за вас е по-голям, или рискът да изострите белодробното си страдание. На всички, които страдат от астма, ХОББ или са в тежка фаза на някоя хронична белодробна болест, не им препоръчвам, да проветряват твърде често домовете си, и със сигурност не в пиковете часове от деня, ако живеят в и около центъра. Да го правят късно през нощта или много рано сутринта, но в пиковите часове това само би довело до тежки последствия. А предпазването от грип става и с ваксинация, с по-малко срещи с болни хора, с ограничаване на личните контакти, така че по-добре на затворено. - Препоръката ми е болните деца, ученици, студенти да не посещават занятия, защото вирусът при едно закашляне отива на 15 метра и независимо от проветряването или всички други мерки (които все пак е добре да се спазват, разбира се), няма как да не повиши рискът. Близката комуникация на децата е много голям рисков фактор и проветряването е само една много недостатъчно ефективна мярка. Ограничаването на достъпа на болни деца в период на грипни инфекции е най-сигурният начин за предпазване. А и грипът е такава тежка болест, че пък едва ли някое дете в тежката фаза биха го пуснали изобщо на детска градина. - Разбира се! Едно дете с неукрепнал бял дроб не трябва да бъде подложено на всичко това и да бъде разкарвано из центъра и улиците на София, дори сред тъй наречените озеленени площи. Това е до голяма степен илюзия, че в парка всъщност им се създава здравословна среда.", "date": "2018.01.15", "title": "Проф. Коста Костов: Ефектът от мръсния въздух ще се види пред лекарските кабинети съвсем скоро"}
{"url": "https://www.dnevnik.bg/bulgaria/2018/01/15/3112492_bankomat_beshe_vzriven_v_stolichniia_kv_drujba/", "text": "Банкомат е бил взривен през изминалата нощ в столичния квартал \"Дружба\", съобщава БНР. Все още няма официална информация колко пари са откраднати, но по първоначални данни от устройството липсват около 70 хил. лева. Сигналът за взрива е подаден малко след 3 ч. през нощта. Устройството е било поставено в помещение със свободен достъп в супермаркет в квартал \"Дружба\". Бакоматът е бил взривен чрез вкарване на въздух в него. След това неизвестните нападатели са взели парите и са избягали. Полицията извършва оглед на мястото на инцидента. Извършителите се издирват. Преди дни от МВР съобщиха, че  в София са задържани две момчета , които са се занимавали с подобна дейност в столицата. Акцията на полицията дойде след зачестилите случаи с нападения на банкомати.", "date": "2018.01.15", "title": "Банкомат беше взривен в столичния кв. \"Дружба\""}
{"url": "https://www.dnevnik.bg/sport/2018/01/15/3112494_grigor_dimitrov_preodolia_s_lekota_purviia_krug_v/", "text": "Григор Димитров преодоля с лекота първото си препятствие на Australian Open. Световният №3 имаше нужда от 97 минути, за да се справи с дебютанта в турнирите от Големия шлем Денис Новак. Българинът даде само шест гейма на австрийски квалификант и постигна убедителен успех с 6:3, 6:2, 6:1. Във втория кръг миналогодишният полуфиналист отново ще играе с тенисист, преминал през квалификациите - 21-годишния швед Елиас Имер или 22-годишния американец Макензи Макдоналд. Димитров не срещна особени трудности срещу Новак, който заема 226-ото място в световната ранглиста. 24-годишният австриец опита да бъде агресивен и да притиска съперника, но направи твърде много грешки, с което допълнително улесни задачата на българина. Световният №3 имаше колебания единствено на начален удар. Той започна мача с две двойни грешки в първия гейм и завърши с общо пет при седем аса. Българският тенисист беше безапелационен, когато вкараше първи сервис - 87% спечелени точки, но го направи само в 55% от случаите. Това не се оказа проблем срещу Новак, който също не сервише стабилно. Димитров спечели 44 от разиграните 83 точки при сервис на австриеца и стигна до цели 14 точки за пробив. Той реализира шест от тях - една в първия, две във втория и три в третия сет. В същото време българинът трябваше да спасява точки за пробив само в един от своите сервис геймове. Това се случи при 4:1 и 15:40 във втория сет. Миналогодишният полуфиналист в Мелбърн обаче не трепна, отрази двете възможности и до края на мача даде само два гейма на Новак. Димитров постигна 17-a победа в 24-ия мач при осмото си участие в Australian Open и осма в последните си девет мача във всички турнири. Двама от поставените в третата четвърт, в която Димитров е водач, вече напуснаха надпреварата. Британецът Кайл Едмънд поднесе първата изненада, след като елиминира финалиста от US Open Кевин Андерсън след обрат в пет сета - 6:7 (4), 6:3, 3:6, 6:3, 6:4. Поставеният под №27 Филип Колшрайбер загуби от завръщащия се след дълго отсъствие заради контузия Йошито Нишиока. Този двубой също премина през пет сета и беше спечелен от японеца с 6:3, 2:6, 6:0, 1:6, 6:2. Във втория кръг Нишиока ще играе с италианеца Андреас Сепи, а Едмънд ще срещне Денис Истомин от Узбекистан. Много труден мач имаше и друг от поставените в четвъртината на Димитров - Андрей Рубльов. 20-годишният руснак, който отстрани българина във втория кръг на US Open, спечели тежка петсетова битка срещу испанския ветеран Давид Ферер - 7:5, 6:7 (6), 6:2, 6:7 (6), 6:2. В потока на Димитров напред продължават още сърбинът Виктор Троицки, който навакса два сета пасив и победи участващия с \"уайлд кард\" Алекс Болт от Австралия с 6:7 (2), 4:6, 6:2, 6:3, 6:4, както и канадският тинейджър Денис Шаповалов, който надигра категорично Стефанос Циципас в сблъсък на двата от най-големите таланти в тениса - 6:1, 6:3, 7:6 (5). Началото на турнира при мъжете предложи още една изненада освен отпадането на Андерсън. Поставеният под №16 Джон Иснър загуби от австралиеца Матю Ебдън с 4:6, 6:3, 6:3, 6:3.", "date": "2018.01.15", "title": "Григор Димитров преодоля с лекота първия кръг в Мелбърн"}
{"url": "https://www.dnevnik.bg/sviat/2018/01/15/3112182_noviiat_polski_vunshen_ministur_idva_v_bulgariia_dnes/", "text": "Назначеният миналата седмица първи дипломат на Полша Яцек Чапутович пристига в София днес. За новия външен министър това е първото официално посещение в чужбина и по време на него ще се срещне с министртите на външните работи и българското европредседателство, Екатерина Захариева и Лиляна Павлова, съобщи външното министерство във Варшава. Институцията обяснява, че Чапутович \"посещава София, за да препотвърди желанието на Полша да развие много добри полско-български отношения, да насърчи близко сътрудничество и да подкрепи българското председателство в на Съвета на Европейския съюз в първата половина на 2018 г.\" Според прессъобщението \"двустранни въпроси, регионално сътрудничество и ключови приоритети в дневния ред\" на ЕС, както и нуждата България да бъде информирана за приоритетите на Полша като непостоянна членка на Съвета за сигурност на ООН тази и следващата година, също ще са във фокуса на разговорите. Посещението, само няколко дни след откриването на ротационното председателство в София, обаче следва изявленията на премиера Бойко Борисов за процедурата, започната от Евросъюза срещу Полша по т. нар. Член 7 заради нарушаване на върховенството на закона. Борисов каза, че съюзът ще има \"безсънни нощи\", ако гласува санкции - които биха могли да я оставят без право на глас в съвета - а настоя, че такъв сценарий трябва да се избегне. Комисията даде срок на полското правителство да търси решение до края на март. Борисов същевременно отбеляза, че България \"ще даде най-доброто от себе си\", за да не се стига до гласуване в съвета. Обсъждане на подобна мярка според него ще \"създаде много опасен прецедент\", особено предвид факта, че нарушението на върховенството на закона е \"неясно\" и трудно за измерване понятие. Той изрази надежда, че полското \"правителство ще направи всичко необходимо, за да превъзмогне противоречията\" и усещането си, че кабинетът \"инвестира в намиране на решение.\" Павлова от своя страна подчерта, че не бива да се очаква \"нищо специфично и с незабавен ефект\" по време на българското председателство. Според нея първо трябва да се анализират позициите \"на всяка страна, включително Полша.\" Първата среща, на която външните министри от ЕС ще обсъдят въпроса, ще бъде на 27 февруари. И Захариева каза пред репортери, че позицията на Полша \"също трябва да бъде слушана\", добавяйки, че се надява по време на председателството \"Полша да се съгласи да прмени реформите си и ситуацията да се успокои.\" Има се предвид поредицата от закони, основно спорната реформа в правосъдието, заради които Комисията се задейства срещу Полша. Новият полски премиер Матеуш Моравецки  смени ключови министри , които имаха спорна репутация и бяха смятани за силно евроскептични, и скоро след това се срещна с председателя на комисията Жан-Клод Юнкер. В общо изявление миналия вторник двамата казаха, че ще опитат да постигнат напредък \"до края на февруари.\"", "date": "2018.01.15", "title": "Новият полски външен министър идва в България днес на първото си официално посещение"}
{"url": "https://www.dnevnik.bg/skorost/2018/01/15/3112497_djeneral_moturs_puska_dogodina_purvite_si_avtonomni/", "text": "Американският автомобилен концерн \"Дженерал мотърс\" (General Motors) обяви, че произвежда първия масов безпилотен автомобил без волан и педали, съобщава БТА. Компанията уточни, че е подала искане до федералното правителство да ѝ бъде разрешено да пусне автомобилите по пътищата следващата година. Подразделението на концерна \"Круиз аутомейшън\" (Cruise Automation) обяви плановете си през 2019 г. да превозва пътници в самоуправляващи се автомобили без човек, който би се намесил в управлението им. Говорителят на \"Дженерал мотърс\" Кевин Кели заяви, че първият автономен \"Шевролет Болт\" вече се тества. Производител на автономните коли е компанията \"Уеймо\" (Waymo), която обяви, че е създала ограничен брой автомобили, които ще пусне в масово производство.", "date": "2018.01.15", "title": "\"Дженерал мотърс\" пуска догодина първите си автономни автомобили"}
{"url": "https://www.dnevnik.bg/na_put/2018/01/15/3112502_suvenirite_ot_etura_donesoha_blizo_190_hil_lv_prihodi/", "text": "Едва ли има друг музей в България, освен Етъра, който да е успял да продаде толкова значително количество музейни сувенири през 2017 година. Изработени в работилниците на майстори от Етърската чаршия и от цялата страна, те привличат вниманието на посетителите, повечето от които си тръгват със спомен от музея, информира пресслужбата на културната институция. Приходите за миналата година от продажба на сувенири надхвърлят 188 хил. лв. Те се продават в дюкяна, в книгопродавницата, на трите билетни каси, в изложбената зала, в център \"Българка\" и в хотел \"Странноприемницата\". Няма конкретно изделие, търсенето на което се откроява. Посетителите харесват и торбите от козяк, и хлопките, и ножовете, и хаванчетата и купите, и покривките, и бакърджийските изделия.", "date": "2018.01.15", "title": "Сувенирите от Етъра донесоха близо 190 хил. лв. приходи"}
{"url": "https://www.dnevnik.bg/evropa/2018/01/15/3112500_ungariia_e_zapodozriana_v_necelesuobrazno_izpolzvane/", "text": "Разследване на Европейската служба за борба с измамите (ОЛАФ) разкри \"сериозни нередности\" и случаи на конфликт на интереси в договор за изграждане на улично осветление на унгарски общини, който е съфинансиран с европейски фондове, предаде \"Франс прес\", цитирана от БТА. Службата не посочва имена на замесени лица, но според икономическия вестник \"Уолстрийт джърнъл\" унгарската фирма \"Елиос иноватив\", която е спечелила повечето от тези търгове между 2011 и 2015 г., по онова време е била съсобственост на зетя на премиера Виктор Орбан, Ищван Тиборц. В изявление ОЛАФ съобщава, че е предала окончателния си доклад и препоръките си на унгарското правосъдие и уточнява, че спорните търгове обхващат 35 проекта за подновяване на улично осветление под егидата на министерството на околната среда и енергетиката. Унгарската главна прокуратура заяви, че е получила препоръките на ОЛАФ и ги е предала на компетентните магистрати. Говорител на унгарското правителство заяви, че Будапеща подкрепя ново разследване на въпроса и добави, че търговете са били организирани при управлението на предишното ляво правителство.", "date": "2018.01.15", "title": "Унгария е заподозряна в нецелесъобразно използване на еврофондове"}
{"url": "https://www.dnevnik.bg/evropa/2018/01/15/3112508_zaplatata_na_naidjul_faraj_v_evroparamenta_vremenno_e/", "text": "Европейският парламент ще си върне 40 000 евро с удръжки от заплатата на британския евроскептичен депутат Найджъл Фараж, защото прецени, че той е получил тази сума неправомерно, предаде \"Франс прес\", цитирана от БТА. Става дума за суми, с които е плащано на сътрудник на Фараж. Според Европейския парламент този сътрудник не е работел в рамките на европейската парламентарна дейност на депутата. Според в. \"Гардиън\" ще се възстановят 40 000 евро чрез удръжки от заплатата на Фараж от януари до октомври. Парламентарен източник потвърди новината и уточни, че удръжката ще е около половината от нетното месечно възнаграждение на Фараж, което е около 6700 евро. \"Това е кампания на Европейския парламент за тормоз на подбрани евроскептични евродепутати, партии и групи\", заяви говорител на парламентарната група на Фараж. През февруари 2017 г. парламентарен източник съобщи, че след проверка е установено, че десетина британски евродепутати от евроскептичната партия ЮКИП (Партия за независимост на Обединеното кралство) трябва да върнат общо над 580 000 евро от заплати на техни сътрудници, които в действителност са работели не за Европейския парламент, а за националните дейности на партията, включително в кампанията в подкрепа на Брекзит.", "date": "2018.01.15", "title": "Заплатата на Найджъл Фараж в Европарамента временно е намалена наполовина"}
{"url": "https://www.dnevnik.bg/sport/2018/01/15/3112512_favoritkite_ot_sasht_preturpiaha_krah_v_purviia_den_na/", "text": "В пълен кошмар за американския тенис се превърна първият ден на Australian Open. Три от тенисистиките от САЩ, които бяха сред фаворитките за титлата в Мелбърн, приключиха участието си още на старта на първия турнир от Големия шлем. Миналогодишната финалистка в Австралия Винъс Уилямс беше елиминирана от навлизащата в страхотна форма Белинда Бенчич. Голямата надежда на швейцарския тенис, която пропусна почти цялата 2017 г. заради контузия, спечели с 6:3, 7:5. Бенчич изигра страхотен мач и успя да неутрализира мощта на Уилямс по впечатляващ начин. 20-годишната швейцарка не само показа по-агресивен тенис, но и беше значително по-стабилна - и при сервис, и най-вече при посрещане. Бенчич допусна само 12 непредизвикани грешки при 32 печеливши удара, докато 37-годишната й съперничка направи 26 непредизвикани грешки срещу 22 уинъра. Швейцарката записа първа победа срещу Уилямс в петия двубой помежду им. \"Беше невероятен мач. Мисля, че нивото беше много високо. Както знаете, тя ме победи четири пъти преди това, така че съм много щастлива, че днес се възползвах от шансовете си\", каза победителката в двучасовата битка на централния корт \"Род Лейвър\". Бенчич реализира пет от 11-те си възможности за пробив и спаси шест от осемте, които се откриха пред Уилямс. Швейцарката, която беше изпаднала до №318, a в момента е №78, ще играе във втория кръг с Йохана Ларшон от Швеция или Луксика Кумкум от Тайланд. Шампионката от US Open Слоун Стивънс също отпадна от турнира. 24-годишната американка загуби от китайката Шуей Джън с 6:2, 6:7 (4), 2:6. Стивънс сервираше за победата при 5:4 във втория сет, но допусна неочакван обрат. От турнира си тръгва и поставената под №10 Коко Вандеуей, която миналата година стигна до полуфиналите в Мелбърн. Американката загуби oт унгарката Тимеа Бабош с 6:7 (2), 2:6. Още пет представителки на САЩ бяха елиминирани в първия кръг - Алисън Риск, Кейтрин Белис, Дженифър Брейди, Тейлър Таунзънд и София Кенин. Така всички американски надежди при жените вече са свързани с представянето на финалистката от US Open Maдисън Кийс, която започва участието си във вторник. При мъжете също имаше голямо разочарование за САЩ, след като поставеният под №16 Джон Иснър загуби от австралиеца Матю Ебдън.", "date": "2018.01.15", "title": "Фаворитките от САЩ претърпяха крах в първия ден на Australian Open"}
{"url": "https://www.dnevnik.bg/biznes/2018/01/15/3112495_shte_ima_dnevni_i_uikend_vinetki/", "text": "Предвижда се въвеждането на дневни и уикенд винетки за леките коли като част от политиката за гъвкаво тарифиране, съобщи министърът на регионалното развитие Николай Нанков. Днес бе  подписан договорът за изграждане на тол системата , с която винетките ще станат електронни, а таксата за тежкотоварните автомобили ще скочи 6-7 пъти. Нанков припомни, че сега с дневна винетка от 21 лв. тировете прекосяват България от Калотина до Капитан Андреево. Нанков припомни, че държавата очаква с въвеждането на тол системата приходите да нараснат от сегашните 350 млн. лв. на 1 млрд. лв. Предстои да се определи кои пътища да попаднат в нейния обхват и какво ще е тарифирането. Стойността на договора е 150 млн. лв., като изпълнителят -  консорциумът \"Капш трафик солюшънс\"  с водещ партньор австрийската Kapsch, ще финансира сам начинанието, което се очаква да се изплати за три години. Самата система ще бъде готова след 7 месеца, каза Нанков.", "date": "2018.01.15", "title": "Ще има дневни и уикенд винетки"}
{"url": "https://www.dnevnik.bg/bulgaria/2018/01/15/3112541_vsichki_prohodi_sa_otvoreni_za_leki_koli/", "text": "Над 700 машини са обработвали през нощта пътните настилки по републиканската мрежа в районите със снеговалеж. През деня работата на снегопочисващата техника продължава, за да се осигури проходимостта на пътищата при зимни условия, съобщи агенция \"Пътна инфраструктура\". Без ограничения е движението през проходите \"Айтоски\", \"Обзорски\", \"Печинско\", \"Превала\", \"Предел\", Прохода на републиката, \"Ришки\" и \"Рожен\". Забранено за моторни превозни средства над 3.5 тона е преминаването през проходите \"Дюлински\" и \"Пампорово\". Ограничено е движението на товарни автомобили над 10 тона през \"Вратник\" и \"Твърдишки\". Ограничено е движението за моторни превозни средства над 12 тона през проходите \"Петрохан\", \"Троянски\", \"Котленски\" и \"Шипка\". Агенция \"Пътна инфраструктура\" препоръчва на шофьорите, на които им предстои пътуване, да тръгват на път само с подходящи гуми, тъй като прогнозите са за засилване на снеговалежа през деня, да карат със съобразена скорост и повишено внимание и да спазватуказанията на пътната полиция. Пътната агенция напомня, че ако автомобилът не е подготвен за движение при зимни условия, той може да попречи на останалите шофьори и да затрудни работата на снегопочистващата техника. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, lima.api.bg, интернет страницата на АПИ –  www.api.bg , и по всяко време от денонощието на тел. 0700 130 20 в АПИ.", "date": "2018.01.15", "title": "Всички проходи са отворени за леки коли"}
{"url": "https://www.dnevnik.bg/photos/snimka_na_denia/2018/01/15/3112539_snimka_na_denia_kakvo_si_podariha_borisov_i_abe/", "text": "Вчера японският премиер Шиндзо Абе пристигна на официално посещение в България. Вечерта той посети столичен ресторант, като компания му правеше Бойко Борисов. Двамата си размениха подаръци, като този на японския министър-председател представляваше кимоно и сертификат за 6-и дан от международната карате организация по Киокушин-Кан.", "date": "2018.01.15", "title": "Снимка на деня: Какво си подариха Борисов и Абе"}
{"url": "https://www.dnevnik.bg/evropa/2018/01/15/3112537_podkrepata_za_upravliavashtite_v_polsha_e_rekordno/", "text": "Подкрепата за управляващата в Полша консервативна националистическа партия \"Право и справедливост\" (ПиС) е достигнала рекордно равнище, сочи проучване на общественото мнение, цитирано от \"Ройтерс\" и БТА. Агенцията отбелязва, че за това са помогнали направени наскоро  промени в правителството , намалили недоволството на избирателите от  конфронтацията на полските управляващи  с Европейския съюз. На 20 декември  Европейската комисия за пръв път в историята на ЕС  задейства наказателна процедура по отношение на Полша за нарушаване на фундаменталния принцип за независимост на съдебната система. Процедурата може да доведе до лишаването на Полша от право на глас в Съвета на ЕС. Според сондажа, проведен от института \"Ипсос\" в събота, подкрепата за ПиС е достигнала 43 процента - с 3 на сто повече от август и на рекордно равнище в тези анкети. За сметка на това основната опозиционна сила, центристката партия \"Гражданска платформа\" (ГП), губи популярност. ГП, която управляваше Полша в продължение на осем години до 2015 г. и сега обвинява ПиС в подкопаване на демократичните стандарти, има подкрепа от 19 процента при 21 на сто през август. На предишните парламентарни избори в Полша, през 2015 г., ПиС получи близо 38 процента от гласовете и си осигури абсолютно мнозинство в двете камари на парламента. Следващите избори в страната  трябва да бъдат произведени догодина .", "date": "2018.01.15", "title": "Подкрепата за управляващите в Полша е рекордно висока"}
{"url": "https://www.dnevnik.bg/sport/2018/01/15/3112538_snimka_na_denia_grigor_dimitrov_izbra_rozovoto_za/", "text": "Световният №3 Григор Димитров прикова вниманието с екипа, който избра за тазгодишния Australian Open. Българският тенисист e решил да заложи на розовото като основен цвят при осмото си поредно участие в Мелбърн.", "date": "2018.01.15", "title": "Снимка на деня: Григор Димитров избра розовото за Australian Open"}
{"url": "https://www.dnevnik.bg/evropa/2018/01/15/3112547_vodeshti_socialdemokrati_ne_sa_dovolni_ot_sdelkata_s/", "text": "Част от германските социалдемократи поставиха под въпрос принципното споразумение за съставяне на коалиционно правителство, договорено между германските консерватори и социалдемократи преди броени дни, предаде \"Франс прес\", цитирана от БТА. Вчера няколко висши представители на Германската социалдемократическа партия се дистанцираха от проекта на програмата,  договорена с консерваторите на Меркел . Кметът на Берлин, социалдемократът Михаел Мюлер, каза, че е много критично настроен към идеята за нова коалиция с десноцентристите. \"След изборите през септември да съставим отново същата коалиция със същата политика не представлява уместен отговор\", каза той в интервю за в. \"Тагесшпигел\". На изборите и консерваторите, и социалдемократите отчетоха тежки загуби. Двете сили управляваха страната в коалиция от 2013 г. до 2017 г. Коалиционното споразумение се сблъсква със съпротива сред социалдемократите поради опасения, че може още повече да отслаби партията, след като на изборите на 24 септември ГСДП постигна най-лошия си резултат след 1933 г. Друг водещ политик в ГСДП, министър-председателката на провинция Райнланд-Пфалц Малу Драйер разкритикува миграционната политика, предвидена в споразумението. В него се предвижда въвеждане на таван на разрешените на година кандидати за убежище от около 200 000 души. Този пункт от споразумението е много труден за приемане за ГСДП, казва Драйер пред регионалната пресгрупа \"Функе\". Трети лидер на ГСДП, Ралф Щегнер, предупреди, че неговата партия няма да управлява с консерваторите, ако кодексът на труда бъде затегнат, за да позволи на фирмите да наемат служители на срочен трудов договор без оправдание. Принципното споразумение между консерваторите и социалдемократите бе договорено в петък и валидирано от ръководствата на двете партии. На 21 януари обаче ще има извънреден конгрес на ГСДП, на който делегатите ще се произнесат по сделката. Ако те се обявят срещу нея, това може да ускори свикването на нови избори. Засега изходът от конгреса е неясен. В събота регионалните федерации на ГСДП в провинция Саксония-Анхалт се обявиха с малко мнозинство срещу идеята за нова голяма коалиция. Други регионални федерации на ГСДП в провинциите Хесен и Северен Рейн-Вестфалия изразиха сериозни резерви към споразумението. През уикенда и младежкото ляво крило на ГСДП започна да убеждава партийни членове да не подкрепят съставяне на коалиция с консерваторите на Меркел. Неговият лидер Кевин Кюнерт започна обиколка в страната, по време на която се среща с партийни членове и се опитва да ги убеди да не подкрепят предложението за голяма коалиция. Други членове на лявото младежко крило взеха участие в редица радио- и телевизионни програми, за да разкритикуват воденето на преговори с Християндемократическия съюз и баварския Християнсоциален съюз. В петък Меркел изрази надежда, че ново правителство ще може да бъде съставено до Великден. Принципното споразумение носи отпечатъка на ГСДП относно по въпросите за Европа. В него има умерена подкрепа за предложенията за  реформа на еврозоната ,  направени от Франция . В принципното споразумение обаче ГСДП е получила малко отстъпки в социалната и фискалната област и това не се нрави на електората й.", "date": "2018.01.15", "title": "Водещи социалдемократи не са доволни от сделката с Меркел"}
{"url": "https://www.dnevnik.bg/sviat/2018/01/15/3112549_grucki_medii_ochakvat_transporten_infarkt_v_atina/", "text": "На фона на стачки и протести гръцкият парламент тази вечер ще гласува законопроект с нови болезнени мерки за икономии, изисквани от кредиторите в замяна на пореден транш от договорените заеми за страната в рамките на третия спасителен пакет. Гръцките медии предупреждават, че Атина днес ще изпадне в транспортен \"инфаркт\" заради 24-часова стачка на работещите в метрото, трамваите и електрическата железница, които протестират срещу плановете на правителството за приватизацията на сектора. По същата причина няма да се движат автобусите и тролеите. Заради протести на авиодиспечерите са отменени много полети. Държавният сектор също ще бъде парализиран.  Стачките са по призив на двата основни синдиката, които за днес са планирали също протестни митинги и шествия в центъра на гръцката столица. Поредните мерки са поискани от кредиторите и са условие за финализиране на третия преглед за напредъка на гръцката спасителна програма.  От правителството уверяват, че по линия на тези мерки няма да бъде орязано нито едно евро, докато опозицията твърди, че готвените от управляващите рестрикции за тази година са на стойност 1.9 млрд. евро.  Какво се променя Анализатори определят мерките като изключително болезнени. Сред тях са тези за ускорено уреждане на проблема с необслужваните заеми. За целта от правителството се иска да увеличи онлайн търговете за недвижимите имоти на длъжниците. Дълговете им се оценяват на над сто милиарда евро.  Друга мярка е свързана с промените в синдикалния закон, които предвиждат ограничения при свикването на стачки. Заложените в проекта регулации предвиждат стачки да се организират само при наличието на по-голямо синдикално мнозинство. За такова ще се смята гласувалите 50 плюс един членове на първоинстанционните браншови сдружения. Освен това проектът включва още мерки за орязване на семейните надбавки и доходи, промени в трудовото законодателство, облекчени правила за уволнения на служители, регулации за свободните професии и други. Източници от кабинета са убедени, че новите мерки ще минат през парламента днес и че ще получат одобрение и от Еврогрупата на нейната среща на 22 януари, така че да стане възможно превеждането на следващия транш. Твърди се, че неговият размер ще е по-голям. Първоначално бяха обявени суми от 4,5 и 5,5 млрд. евро, а сега се предполага, че тази сума може да възлезе на 6,7 млрд. евро. Атина се надява парите да дойдат в началото на февруари. /БТА", "date": "2018.01.15", "title": "Гръцки медии очакват \"транспортен инфаркт\" в Атина преди гласуване на нов пакет от икономии"}
{"url": "https://www.dnevnik.bg/bulgaria/2018/01/15/3112553_nap_predupredi_che_vse_pak_moje_da_se_subirat_bankovi/", "text": "От началото на февруари  данъците ще могат да се плащат директно по банковата сметка  на Националната агенция за приходите (НАП) в БНБ, и то без да се удържат такси. Това обявиха от приходната институция миналата седмица, като уточниха, че данъците ще се плащат или чрез ПОС терминали в офисите на НАП, или през интернет в специално приложение с електронен подпис или персонален идентификационен код (ПИК). Днес пред БНТ говорителят на агенцията Росен Бъчваров обаче каза, че в случаи на електронно разплащане чрез електронно банкиране е възможно да има банкови такси. \"Интернет банкиранията на различните банки са различни. Възможно е да има такса, но ако използвате сайта или офис на НАП, тогава, независимо от банката ви, ще платите без такса\", уточни Бъчваров. Той добави, че преди проблемът е бил в случаите, когато гражданите плащат в последния възможен момент данъците си, а парите пътуват определено време. Заради това забавяне се е начислявала лихва. По думите му обаче НАП признава часът и денят на нареждане на плащането при плащане чрез интернет банкиране. При ранно деклариране и плащане до края на януари всеки може да се възползва от 5% отстъпка. Предвидени са и други данъчни облекчения, ако човек е бил изряден платец през последните години. Освен това тази година юридическите лица ще предават данъчна декларация само по електронен път, а т.нар. нулеви декларации няма да има нужда да се подават.", "date": "2018.01.15", "title": "НАП предупреди, че все пак може да се събират банкови такси при плащането на данъци"}
{"url": "https://www.dnevnik.bg/sviat/2018/01/15/3112554_dvoen_atentat_ubi_i_rani_desetki_v_centura_na_bagdad/", "text": "Най-малко 35 са загиналите, а най-малко 90 са ранени при двойния самоубийствен атентат в центъра на Багдад, съобщиха местните власти, цитирани от Би Би Си. Очаква се броят на загиналите да нарасне, тъй като много от пострадалите са в критично състояние, съобщи телевизия \"Ал Джазира\". \"Нападението беше извършено от двама атентатори самоубийци, който се самовзривиха на площад \"Ал Таяран\" в центъра на Багдад, заяви генерал Саад Маан, говорител на съвместното командване на операциите на армията и полицията, цитиран от \"Франс прес\". Здравното министерство в Багдад отбелязва, че мястото на атаката е оживен търговски район. Ирак обяви победа над \"Ислямска държава\" миналия месец, половин година след като си върна втория най-голям  град Мосул , който три години беше в ръцете на джихадистите. Групировката периодично обявява, че стои зад атентати в различни части на страната. В първите часове след днешната атака обаче никой не е поел отговорност. ", "date": "2018.01.15", "title": "Двоен атентат уби и рани десетки в центъра на Багдад"}
{"url": "https://www.dnevnik.bg/sport/2018/01/15/3112557_raiun_gigs_poema_nacionalniia_otbor_na_uels/", "text": "Легендата на \"Манчестър юнайтед\" Райън Гигс ще е новият селекционер на Уелс, съобщиха Би Би Си и \"Скай спортс\". 44-годишният уелсец ще замени на поста сънародника си Крис Колман, който напусна през ноември, за да поеме \"Съндърланд\". Колман беше начело на отбора почти шест години. Той направи фурор с \"драконите\", като ги изведе до исторически полуфинал на европейското първенство във Франция през 2016 г. След като Уелс не успя да се класира за световното в Русия, бившият национал реши да смени обстановката и да се завърне в клубния футбол. През последния месец уелската футболна федерация проведе интервюта с няколко кандидати за наследник на Колман. Гигс беше предпочетен в конкуренцията на Крейг Белами, Марк Боуен и Осиан Робъртс. Бившият полузащитник на \"Манчестър юнайтед\" ще бъде главен треньор с постоянен договор за пръв път в кариерата си. Досегашният му опит се изчерпва с четири мача начело на \"червените дяволи\" в края на сезон 2013 - 2014, когато замени временно уволнения Дейвид Мойс. Впоследствие Гигс остана в мениджърския екип като помощник на Луис ван Гаал. Уелсецът реши да напусне \"Олд трафорд\" след пристигането на Жозе Моуриньо през лятото на 2016 г. През октомври 2016 г. Гигс беше един от кандидатите за мениджър на \"Суонзи\". Тогава обаче \"лебедите\" предпочетоха американеца Боб Брадли за заместник на уволнения Франческо Гуидолин.", "date": "2018.01.15", "title": "Райън Гигс поема националния отбор на Уелс"}
{"url": "https://www.dnevnik.bg/sport/2018/01/15/3112583_video_sudiia_ritna_futbolist_i_sled_tova_go_izgoni/", "text": "Изключително куриозен момент беляза дербито на първия за годината кръг във френското първенство. Лидерът \"Пари Сен Жермен\" гостуваше на правещия солиден сезон под ръководството на Клаудио Раниери \"Нант\". Парижани спечелиха много трудна победа с 1:0 и увеличиха на 11 точки аванса си на върха в класирането. В основно действащо лице обаче се превърна главният съдия на мача Tони Шапрон. В последната минута на редовното време гостите организираха бърза контраатака. Шапрон спринтира в половината на \"Нант\" и сам се препъна в защитника на домакините Диего Карлос. След като падна, съдията ритна бразилския футболист, който секунди по-късно с недоумение видя как получава втори жълт картон. Изгонването на Карлос шокира всички - от треньор и играчи до фенове и коментатори. И предизвика множество забавни реакции в социалните мрежи.", "date": "2018.01.15", "title": "Видео: Съдия ритна футболист и след това го изгони"}
{"url": "https://www.dnevnik.bg/photos/2018/01/15/3112533_fotogaleriia_prebroiavane_na_planinskite_gorili_na/", "text": "Преброяването на планинските горили през март вероятно ще покаже, че са се увеличили през последното десетилетие, заявиха експерти по време на церемония по обявяването на разширяването на националния парк \"Вoлканос\" в Руанда. Планинската горила е един от двата най-застрашени вида маймуни в света. Горилите съществуват само в две малки зони в северозападната част на Руанда, югозападната част на Уганда и източната част на Демократична република Конго.", "date": "2018.01.15", "title": "Фотогалерия: Преброяване на планинските горили на Руанда"}
{"url": "https://www.dnevnik.bg/sport/2018/01/15/3112594_levski_izdigna_borislav_mihailov_za_prezident_na_bfs/", "text": "Левски\" обяви подкрепата си за Борислав Михайлов и дори го издигна като кандидат за предстоящите избори за президент на Българския футболен съюз (БФС). Сините заявиха, че предпочитат настоящия шеф пред другия основен кандидат - Любослав Пенев. \"Управителният съвет на \"Левски\" реши да номинира г-н Борислав Михайлов за президент на БФС и да застане на страната на клубовете, които ясно и явно искат да водят разговор за бъдещето на българския футбол\", се казва в изявлението на \"Левски\". То идва само четири дни след като бившият председател на управителния съвет на клуба  Николай Илиев гарантира, че сините ще подкрепят Любослав Пенев.  Илиев влезе в  предизборния екип на своя бивш съотборник  в националния отбор заедно с бившия зам.-министър на финансите Любомир Дацов и дългогодишния адвокат на ЦСКА Радостин Василев.", "date": "2018.01.15", "title": "\"Левски\" издигна Борислав Михайлов за президент на БФС"}
{"url": "https://www.dnevnik.bg/sviat/2018/01/15/3112590_gugul_posochi_putin_kato_pobeditel_na_prezidentskite/", "text": "Руският президент  Владимир Путин  за кратко беше посочен като победител на президентските избори през март, съобщиха редица руски издания. Путин обяви в края на миналата година, че  ще се кандидатира  за нов мандат, и това направиха още националистът Владимир Жириновски, ексцентричната водеща Ксения Собчак и редица други. До вота обаче остават малко над два месеца. Медии и потребители на социални мрежи показаха екранни снимки от резултатите при търсене на \"избори 2018\", \"президентски избори 2018\" и \"президентски избори в Русия 2018 победител\" на руски език. Въвеждането на тези изрази показва името на Путин под надпис \"Победител\" в дясната част на екрана, писаха РБК, \"Новая газета\", \"Медуза\" и \"Лента.ру\". Последното издание цитира потребители в \"Туитър\", според чиито скрийншотове същото се е случвало при въвеждането на фразите на английски език. Проверка на \"Дневник\" показва, че към 10:30 ч. българско време \"грешката\" вече не се появяваше при въвеждане на изброените фрази в полето за търсене на \"Гугъл\". Според руските издания тя е била показвана от \"Гугъл\" за не повече от час след медийните публикации по темата. Въпросният инструмент, който зарежда информацията, използва данни от \"Уикипедия\". За РБК изпълнителният директор на руския отдел на \"Уикимедия\" Станислав Козловски обяснява, че грешката е станала заради редакция на публикацията в онлайн енциклопедията, тъй като някой е дописал името на Путин, като и търсачката на \"Гугъл\" е индексирала това.", "date": "2018.01.15", "title": "\"Гугъл\" посочи Путин като победител на президентските избори през март"}
{"url": "https://www.dnevnik.bg/bulgaria/2018/01/15/3112561_prokuraturata_se_opita_da_forsira_deloto_za_evn_s/", "text": "Специализираният наказателен съд отложи първото - разпоредително, заседание по делото за сделката за ЕВН. Причина за това бе, че на единия подсъдим не са връчени процесуалните книжа в законовия срок - 7 дни преди заседанието. Той ги е получил на 9 януари. По това дело обвиняеми са бившият министър на икономиката и енергетиката Трайчо Трайков, бившият вицепремиер и финансов министър Симеон Дянков, съиздателят на \"Капитал\" и \"Дневник\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев, които са също от компанията. Става дума за  продажбата на миноритарните държавни дялове в ЕВН. (брат на бившия следовател Петьо Петров, известен като Пепи Еврото, за чието кариерно развитие писа \" Капитал \") настояха съдът да назначи резервни защитници на подсъдимите, защото иначе щял да се бави много процесът. Повод за искането им стана отсъствието на адвокат Даниела Доковска, която защитава Прокопиев. Тя е в чужбина на планувано от пролетта пътуване, започнало в средата на декември, обясни колежката ѝ Ина Лулчева, която представлява Трайков. Доковска е в Америка при сестра си, като това е единственото време, в което могат да се видят, допълни тя и каза, че могат с адвокат Йорданка Вандова, представител на Рачев, да свидетелстват, че това е практика от 20 години. Прокуратурата настоя, че Според обвинителите Прокопиев е можел и е трябвало да си организира по друг начин защитата, т.е., след като избраният от него адвокат е в чужбина, той е следвало да си наеме друг. След последните промени в НПК бе записано, че разпоредително заседание може да протече без присъствието на защитник освен в случаите на задължителното му участие. Отговори им адвокат Вандова, която каза, че Прокопиев не е имал достатъчно време, защото за насрочването на делото се е разбрало в началото на януари. Освен това изтъкна, че отсъствието на адвоката му е по уважителни причини. Всички адвокати се обявиха за отлагане на делото, като Ина Лулчева заяви, че само неспазеният срок за връчване на документите на подсъдмия Евстатиев в законовия срок е достатъчно основание за отлагане на заседанието. Отсъствието на адвокат Доковска също е причина, но тя е уважителна. Защитата бе единодушна и по това, че не се налага назначаване на резервни защитници, защото както адвокатите, така и подсъдимите са процесуално отговорни. На същото мнение бе и Марин Марковски (явявал се по дела, заведени срещу и от премиера Бойко Борисов - бел. ред.) - защитник на Дянков. Лулчева заяви, че искането на прокуратурата е обидно към защитата и почива само на предположения. Съдът не коментира този въпрос, а само попита за причината за отсъствието на Доковска и не се произнесе по принцип дали то е основание за отлагане. Освен това Петър Василев и Любомир Евстатиев бяха без адвокати, защото по думите им не са могли да си организират защитата. Затова съдът им каза на следващото заседание да дойдат с такива и им обясни, че може да им назначи служебни адвокати. Накрая през март и април, за да не се бави делото. Първата от тях е 8 март. След заседанието Прокопиев написа в социалната мрежа \"Фейсбук\": \"Днес беше първото, \"разпоредително\", заседание по делото EVN. Съдът не даде ход на делото, но въпреки това има нещо позитивно. Обвинението е публично и всеки може да се запознае с неговата пълна несъстоятелност.", "date": "2018.01.15", "title": "Прокуратурата се опита да форсира делото за ЕВН с искане за резервни защитници"}
{"url": "https://www.dnevnik.bg/bulgaria/2018/01/15/3112543_kratki_novini_bulgariia_shte_sudeistva_za_dialoga/", "text": "България ще съдейства за диалога Полша-ЕС Съобщи днес външният министър Екатерина Захариева, след среща с полския си колега Яцек Чапутович. На 20 декември Европейската комисия за пръв път в историята на ЕС задейства наказателна процедура по отношение на Полша за нарушаване на фундаменталния принцип за независимост на съдебната система. Тя може да завърши с отнемане на правото й на глас в евроинституциите. ЕС обмисля да премахне Панама от списъка на данъчните раеве Освен държавата, чиито практики разпалиха скандала с \" Досиетата от Панама \", служители на ЕС обмислят да извадят от  черния списък  Южна Корея, Обединените арабски емирства, Барбадос, Гренада, Макао, Монголия и Тунис, съобщи агенция \"Ройтерс\", позовавайки се на видени от неин репортер документи. Предложението вероятно ще бъде одобрено от финансовите министри на ЕС идната седмица. Три месеца затвор за каране на такси без разрешително Това постанови Софийската районна прокуратура, която е постигнала споразумение с подсъдимия Борислав Иванов. Той е бил задържан да кара такси без разрешение на 29 юли 2017 г в София. Иванов първоначално ще е в затвор при строг режим. 16-километрово нефтено петно от потъналия танкер  Петното в Източнокитайско море е широко приблизително между 2 и 7 километра и се е увеличило няколко пъти от вчера, като се очаква да нанесе огромни вреди на морската екосистема, като в момента тече операция по почистване. Танкерът потъна вчера, след като няколко експлозии отслабиха корпуса. Той се подпали след сблъсък с китайски товарен кораб на 6 януари. Това е най-големият петролен разлив от танкер от 1991 г., когато 260 000 тона нефт се изляха край бреговете на Ангола. Число на деня: С 1260% нарастват продажбите на електромобили в България Това показват данните за 2017 г. в сравнение с предходната, съобщиха на пресконференция от \"Пресавтоклуб България\". Обемите обаче са скромни, като преди две години са купени 5 нови коли на ток, а през миналата 68. 375% е ръстът при плъг-ин хибридите ( от 8 на 38), повече от два пъти нараства търсенето и на класическите хибриди, от които са купени 1200 бройки. Общо купените нови коли са 40 000, което е ръст от почти 25% спрямо 2016 г. Подаден е сигнал за замърсяване на р. Осъм в Ловеч В сигнала, подаден до регионалната екоинспекция от кмета на Ловеч Корнелия Маринова, се посочва, че в участъка преди ВЕЦ – Ловеч реката е покрита с балончета и е видимо замърсена. В района е изпратена лаборатория на РИОСВ, която да установи какво е качеството на водите. От общината посочват, че през ноември 2017 г. граждани са подали сигнал за замърсяване на реката. При направени тогава оглед в участъка от Троян до с. Ломец, не е било установено изтичане на замърсени води от предприятията в района. Таксите за детска градина в Сливен ще се увеличат почти двойно Общинското ръководство в града предлага таксите за ясла и детска градина на децата до 4 години да се увеличат от 35 на 51 лв. Не се предвижда увеличение на таксите за предучилищните групи (5- и 6-годишни). Отстъпки от 50% до 70% ще има за деца от социално слаби семейства, сираци, деца с увреждания и др. Предложението с новите цени на услугите ще бъде внесено на заседание на общинския съвет през февруари или март, съоббщава БТА. За седмица поне 2000 души са посетили Желязната църква в Истанбул, а български туроператори са я включили в обиколките на града, съобщи БТА. 120-годишната църква \"Св. Стефан\" беше официално открита на 7 януари след 7-годишна реставрация, финансирана от турското правителство. Бивш военен оглави агенцията за е-управлението Атанас Темелков е новият председател на държавната агенция \"Електронно управление\" след като досегашният й шеф Росен Желязков оглави Комисията за регулиране на съобщението. Досега Темелков беше главен секретар в институцията, а преди това е развивал комуникационните системи в Българската армия. Участвал е в международни работни групи и учения на НАТО и ЕС.", "date": "2018.01.15", "title": "Кратки новини: България ще съдейства за диалога Полша-ЕС"}
{"url": "https://www.dnevnik.bg/skorost/2018/01/15/3112627_obiaveni_sa_finalistite_v_konkursa_avtomobil_na/", "text": "Финалистите в конкурса \"Автомобил на годината\" в България бяха обявени днес на пресконференция от организаторите от \"Пресавтоклуб България\". Организацията обединява 40 пишещи за автомобили журналисти. Общо 25 модела стигнаха до финалната битка в отделните категории, като те са избрани от близо 90 автомобила, излезли на българския пазар през миналата година. При леките коли напред продължават  БМВ Серия 5 ,  \"Форд Фиеста\" ,  \"Хонда Сивик\" ,  \"Хюндай\" Ай 30  и  \"Опел Инсигния\" . При кросоувърите финалисти са  БМВ Х3 ,  \"Дачия Дъстър\" ,  \"Хюндай Кона\" ,  \"Пежо\" 5008  и  \"Шкода Карок\" . \"Изусу Ди-Макс\" и \"Мицубиши Ел-200\" са на финала при многофункционалните автомобили. При екомоделите напред продължават Б МВ Ай3 ,  \"Хюндай Айоник PHEV\" ,  \"МИНИ Кънтримен\" хибрид ,  \"Рено Зои\" Z.E. 40  и  \"Фолксваген И-Голф\" . За титлата премиум автомобил към финала отиват БМВ Серия 5,  БМВ 6 Гран Туризмо ,  \"Инфинити Кю 60\" , \"Мерцедес Е-класа купе\" и  \"Рейндж Роувър Велар\" . При градските коли битката ще е между \"Форд Фиеста\", \"Хюндай Кона\",  \"Нисан Микра\" ,  \"Сузуки Суифт\"  и  \"Фолксваген Поло\" . За пръв път тази година ще има един автомобил на годината, който може да е от всяка категория. Абсолютният победител, в 21-то издание на конкурса, ще се избере на официалната церемония на връчване на наградите, като това ще стане на живо на самата церемония. В същото време победител ще има и във всеки клас. Членовете на \"Пресавтоклуб\" имат време до сряда да гласуват за своя фаворит, а победителите ще бъдат обявени в четвъртък. Оценката ще става на база дизайн, задвижване, пътно поведение, функционалност, безопасност и цена/предлагане. Във всяка категория те имат различна тежест.", "date": "2018.01.15", "title": "Обявени са финалистите в конкурса \"Автомобил на годината\" в България"}
{"url": "https://www.dnevnik.bg/sport/2018/01/15/3112633_viktoriia_tomova_debjutira_v_golemiia_shlem_s_tejka/", "text": "Виктория Томова допусна тежка загуба при дебюта си в основна схема на турнирите от Големия шлем. Първата ракета на България загуби с 1:6, 1:6 от американката Никол Гибс в първия кръг на Australian Open. Двубоят продължи само 48 минути. Томова, която  влезе в турнира като \"щастлива губеща\" от квалификациите , не успя да окаже никаква съпротива на по-опитната си съперничка. Въпреки че вкара цели 71% от първите си сервиси, 22-годишната българка допусна седем пробива в седемте си подавания. Томова спечели двата си гейма в този мач при посрещане, а това се случи основно заради пропуски на Гибс. Българката завърши с четири печеливши удара и 24 непредизвикани грешки, а 24-годишната американка пласира 13 уинъра и направи 15 непредизвикани грешки. Томова напуска Мелбърн с 50 хиляди долара от наградния фонд и 35 точки за световната ранглиста. Tя заема 135-ото място във виртуалната ранглистa на WTA, което е на пет позиции от върховото й класиране. С участието на Томова България имаше представител в основната схема при жените на Australian Open за 21-ва поредна година. Гибс ще играе във втория кръг с поставената под №30 Кики Бертенс. Миналата година американката, която е №113 в света, стигна до третия кръг в Мелбърн, с което изравни най-доброто си представяне в турнирите от Големия шлем.", "date": "2018.01.15", "title": "Виктория Томова дебютира в Големия шлем с тежка загуба"}
{"url": "https://www.dnevnik.bg/politika/2018/01/15/3112636_borisov_zaminava_na_rabotno_poseshtenie_v_azerbaidjan/", "text": "Министър-председателят Бойко Борисов днес заминава на двудневно работно посещение в Азербайджан. Посещението е по покана на президента Илхам Алиев, съобщава правителствената информационна служба. Двамата ще проведат среща \"на четири очи\", след която ще се състоят пленарни разговори. Във водената от премиера делегация са министрите на енергетиката (Теменужка Петкова), на икономиката (Емил Караниколов), на земеделието (Румен Порожанов) и на транспорта (Ивайло Московски). В рамките на посещението Борисов и азербайджанският премиер Артур Расизаде ще открият първата редовна въздушна линия между София и Баку. Първите в историята на двете страни  директни полети бяха обявени през октомври  при посещението в Азербайджан на българския президент Румен Радев. Полетите ще бъдат изпълнявани от националната авиокомпания на Азербайджан и от  местната нискотарифна авиокомпания \"Бута\"  (Buta Airways).", "date": "2018.01.15", "title": "Борисов заминава на работно посещение в Азербайджан"}
{"url": "https://www.dnevnik.bg/bulgaria/2018/01/15/3112626_prokuraturata_proveriava_nso/", "text": "Във военната прокуратура се извършва проверка на Националната служба за охрана (НСО), но тя не засяга конкретни лица. Това заяви за \"Дневник\" говорителят на военното обвинение полк. Елин Алексов. Той обясни, че проверката е вътрешна дейност по събиране на данни. А в случая се извършва проверка за евентуални нарушения на служебни задължения. Тя е започнала в края на миналата година. Обхватът ѝ е работа на наблюдаващия прокурор, който я е назначил, обясни още Алексов. Той не можа да отговори на въпроса дали проверката е започнала по сигнал, или е след самосезиране по медийни публикации. \"Но това няма значение, преценено е, че сигналът или публикацията може да бъдат проверени, да се съберат данни и проверката е назначена\", коментира говорителят. Установеният срок за предварителна проверка по Закона за съдебната власт е три месеца, след които прокурорът има един месец да се произнесе дали ще започне разследване.", "date": "2018.01.15", "title": "Прокуратурата проверява НСО"}
{"url": "https://www.dnevnik.bg/razvlechenie/2018/01/15/3112635_muje_modeli_obviniha_izvestni_fotografi_v_seksualen/", "text": "Мъже манекени и асистенти на известните модни фотографи Брус Уебър и Марио Тестино се оплакаха пред \"Ню Йорк таймс\", че са били подложени на блудства, сексуален тормоз и излишна голота. 13 асистенти на Тестино и 15 модели, работили с Уебър, свидетелстват, че в продължение на години са били принуждавани да понасят неудобните ситуации от страх за кариерите си. Адвокатите на двамата фотографи отричат обвиненията. \"Никога не сме правили секс, но се случваха много неща. Имаше много пипане. Много блудства\", казва пред \"Таймс\" моделът Робин Синклер за Уебър. Той е един от 15 настоящи и бивши манекени, снимали със 71-годишния Уебър за марки като \"Келвин Клайн\" и \"Абъркромби и Фич\". \"Напълно съм шокиран и крайно натъжен от обвиненията, отправени към мен, които абсолютно отричам\", е отговорът на известния фотограф. 63-годишният Тестино, един от най-популярните фотографи в света на модата, е обвинен от 13 свои асистенти, всичките от мъжки пол, за инциденти, случили се от средата на 90-те до днес. Адвокатите му обявиха, че са говорили с други колеги на италианеца, които са изненадани от обвиненията и не могат да ги потвърдят. След статията на \"Таймс\" Ана Уинтур, главен редактор на списание \"Вог\" и артистичен директор на фирмата издател \"Конде Наст\", обяви, че временно прекъсва работа с двамата фотографи, които нарече свои лични приятели.", "date": "2018.01.15", "title": "Мъже модели обвиниха известни фотографи в сексуален тормоз"}
{"url": "https://www.dnevnik.bg/bulgaria/2018/01/15/3112659_bolnicata_maichin_dom_e_osudena_da_plati_oshte_130_hil/", "text": "Софийският градски съд (СГС) осъди университетската болница \"Майчин дом\" по иск на пострадала от  падналия там през 2010 година асансьор , съобщава  в. \"Сега\".  Съдия Калина Атанасова присъжда обезщетение от 130 хиляди лева за вреди и още над осем хиляди лева разноски на жена, бременна в края на осмия месец с близнаци, която е със счупен крак след инцидента. Наложило се е да бъде оперирана три пъти, прекарала е месеци наред в инвалидна количка, а децата й, чакани седем години, се родили преждевременно - пет дни след инцидента. При инцидента през март 2010 година пострадаха 8 души, 6 от които жени в напреднала бременност.  От болницата твърдят, че жертвите също имат вина, защото асансьорът е паднал заради претоварване - вместо позволените 6-има души в него се качили 12. Съдът обаче намира, че асансьорът е трябвало да бъде спрян от движение, защото не е бил технически изправен. Пострадалата не е била длъжна да предполага, нито да се съмнява в изправността и техническата годност на съоръжението, пише съдия Атанасова.  Това дело е едно от четирите, заведени срещу болницата през 2015 г. Две още са в Софийския градски съд. Едното е спряно заради висящото наказателно дело, но в момента спирането се обжалва. Третото приключи на първа инстанция през май м.г., като болницата беше осъдена да плати 50 хил. лв. и сега обжалва. По гражданските дела, заведени през 2010 г. и 2011 г., три от пострадалите успяха да осъдят окончателно родилния дом за 59 хил. лв., 70 хил. лв. и 75 хил. лв. ", "date": "2018.01.15", "title": "Болницата \"Майчин дом\" е осъдена да плати още 130 хил. лв. заради падналия асансьор"}
{"url": "https://www.dnevnik.bg/bulgaria/2018/01/15/3112662_bulgarite_nai-malko_izpolzvat_internet_bankirane_v_es/", "text": "Едва 5% от българите са използвали интернет банкиране през 2017 г. По този показател страната се нарежда на последно място в Европейския съюз. Това показват данните на европейската статистическа агенция Евростат. Така България за втора поредна година е на дъното в класацията. През изминалата 2017 г. 51% от жителите на ЕС са се възползвали от онлайн банкирането, като за последните 10 години бройката им се е увеличила двойно. Услугата е най-популярна сред хората на възраст между 25 и 34 години. Общо 68% от тях използват интернет банкиране. Най-често от услугата се възползват образованите граждани на ЕС. 77% от висшистите в съюза имат онлайн банкиране. Най-ниски са показателите в България и Румъния. Едва 7% от румънците имат онлайн банкиране.", "date": "2018.01.15", "title": "Българите най-малко използват интернет банкиране в ЕС (графика)"}
{"url": "https://www.dnevnik.bg/politika/2018/01/15/3112616_gerb_shte_pravi_otkrit_debat_za_istanbulskata/", "text": "Три различни позиции се очертават сред парламентарните партии по отношение на Конвенцията на Съвета на Европа за превенция и борба срещу насилието срещу жените и домашното насилие, известна още като  Истанбулската конвенция , която  в петък бе внесена за ратификация в Народното събрание , показа проверка на \"Дневник\". Те са ратификация на конвенцията, ратификация, но с отхвърляне на определени текстове, както и отказ за ратификация. Първата позиция, която се  подкрепя от ГЕРБ , е, че конвенцията трябва да се ратифицира в сегашния й вид. Председателят на парламента Цвета Караянчева инициира открит дебат по темата, в който да участват политици, неправителствени организации и граждани. Първоначалната идея била дебатът да се проведе тази сряда, но е възможно той да бъде отложен за следващата седмица, за да могат да се включат всички желаещи, уточниха от ГЕРБ. Втората позиция е, че ратификация на Истанбулската конвенция може да има само ако се приеме съпътстваща декларация, че спорните текстове не се подкрепят. Подобна е позицията на  партията на Веселин Марешки - \"Воля\" , която подкрепя вземането на по-ефективни мерки срещу насилието над жени, но смята, че трябва да се отхвърлят текстовете, в които се говори за \"пол извън биологичното\", или т.нар. социален пол. Мнения в такава посока неофициално се чуват и от коалицията \"Обединени патриоти\", чиито депутати засега обмислят да не подкрепят ратификацията на Истанбулската конвенция. Според лидера на \"Атака\" и шеф на парламентарната група Волен Сидеров ГЕРБ не трябва да бърза с обсъждането на конвенцията в парламента, а да се отложи гласуването по ратификацията след края на европредседателството. Третата позиция, която  официално се защитава от БСП , е, че Истанбулската конвенция не трябва да се ратифицира. Днес пред \"Нова телевизия\" секретарят на парламентарната група на социалистите Кристиан Вигенин обяви, че БСП подкрепя мерките срещу насилието над жени, заради което ще инициира промени в българското законодателство. Тази седмица се очаква и парламентарната група на ДПС да изчисти позицията си за Истанбулската конвенция. В неделя пред БНР зам.-председателят на парламента от ДПС Нигяр Джафер обяви, че щом 30% от жените у нас заявяват, че са били обект на насилие, има съществен обществен проблем. Според нея има неточен превод на конвенцията в частта на т.нар. социален пол, но за който си е направил труда да я прочете е ясно, че в нея няма нищо за \"трети пол\" или \"еднополови бракове\". ГЕРБ трябва добре да си преброи гласовете за ратификацията на Истанбулската конвенция, смятат депутати от други партии. Народните представители от партията на Бойко Борисов са 95 и макар да има мнения, че не всички подкрепят ратификацията, от партията уверяват, че ще гласуват единно. Ако ДПС, която има 25 народни представители, утвърди позиция конвенцията да бъде ратифицирана, гласовете вероятно ще стигнат това да стане факт.", "date": "2018.01.15", "title": "ГЕРБ ще прави открит дебат за Истанбулската конвенция в парламента"}
{"url": "https://www.dnevnik.bg/bulgaria/2018/01/15/3112653_kak_da_ostanesh_susredotochen_na_rabotnoto_miasto/", "text": "Често и лесно ли се разсейвате в офиса? Случвало ли ви се е да вършите задача, отнемаща най-много 30 минути, за около час, а и повече? Ако отговорът на тези въпроси е \"да\", значи имате проблема на много хора в днешно време – трудно се съсредоточавате над определена дейност или задача. В офиса, а и въобще около нас, има прекалено много фактори, които ни разсейват. Дали ще проверяваме имейла си за ново съобщение, ще влезем в някоя социална мрежа или просто ще се заговорим с колега – опасността да загубим концентрация дебне отвсякъде. Това удължава работата и прави деня ни много по-непълноценен. Но как да го превъзмогнем и да останем по-съсредоточени през работния ден? Като за начало трябва да си зададем ясни цели и да определим какво трябва да свършим през деня. Направете списък с приоритетите. Преглеждайте го постоянно и не се отклонявайте от поставените задачи. Колкото по-продължително работим без почивка, толкова повече концентрацията ни спада. Работете на блокове от по 60 или 90 минути. След всеки цикъл на работа правете пауза, в която да отпочинете и възстановите вниманието си. Оставането до късно в офиса или пропускането на обедната почивка невинаги гарантира, че ще свършим повече неща. Кратките, но чести почивки подобряват качеството на работата и ни правят по-продуктивни. Според специалистите, ако харесвате работата си, несъмнено ще ви е по-лесно да се концентрирате върху задачите си. Ако сте изпробвали всякакви съвети и никой от тях не помага, това е знак, че работното място, на което сте в момента, не е подходящо за вас. Прегледайте актуалните обяви на  Karieri.bg  и открийте точната позиция за себе си. търси: Accountant Accounts Payable Accountant търси  Payroll Specialist търси  Manager Business Development & Client Relations  търси  Експерт \"Икономическа информация\"", "date": "2018.01.15", "title": "Как да останеш съсредоточен на работното място"}
{"url": "https://www.dnevnik.bg/evropa/2018/01/15/3112683_bulgariia_otnovo_e_gotova_da_prieme_ruski_gazoprovod/", "text": "България отново е готова да разгледа възможността да приеме втората линия на газопровода \"Турски поток\", но Русия ще продължи тръбата към Европа само ако получи железни гаранции от Европейската комисия, че проектът няма да бъде провален, заяви днес на пресконференция руският външен министър Сергей Лавров, цитиран от ТАСС и БТА. Той отбеляза, че засега се строи само първата линия на тръбопровода - непосредствено към Турция. Втората линия ще се строи само ако получим железни гаранции от Европейската комисия, че \"няма да ни извърти същия номер, както стана по отношение на България с \"Южен поток\", каза Лавров. Ще бъдем готови за всякакъв вариант, но такъв, който е гарантиран сто процента от Европейската комисия, който няма да бъде провален, посочи Лавров. Проектът \"Турски поток\" предвижда да се построи газопровод през Черно море до европейската част на Турция и след това до границата с Гърция. Морската част ще бъде с дължина 910 км, а сухопътната по турска територия - 180 километра. Общата стойност на проекта се оценява на 6 милиарда долара. Този проект замени \"Южен поток\", който трябваше да минава през България. Русия се отказа от него в края на 2014 г. заради позицията на ЕС, припомня ТАСС.", "date": "2018.01.15", "title": "България отново е готова да приеме руски газопровод, заяви Лавров"}
{"url": "https://www.dnevnik.bg/sport/2018/01/15/3112656_nadal_zagubi_samo_tri_geima_na_starta_v_melburn_sok/", "text": "Световният №1 Рафаел Надал започна с безапелационна победа тринадесетото си участие в Australian Open. Носителят на 16 титли от Големия шлем даде само три гейма на доминиканеца Виктор Ещрела Бургос и спечели с 6:1, 6:1, 6:1 за 94 минути. Надал показа отличен начален удар и агресивна игра, която се оказа далеч от възможностите на 37-годишния му съперник. Испанският тенисист вкара 73% от първите си сервиси и загуби само 17 от разиграните 66 точки в своите подавания. Лидерът в световната ранглиста реализира осем от 12-те си възможности за пробив. Той пласира почти тройно повече печеливши удари - 28 срещи 10, и допусна осем непредизвикани грешки по-малко - 17 срещу 25. Ещрела Бургос имаше шест възможности за пробив, като всичките дойдоха в един гейм. Това се случи при 5:0 във втория сет, когато Надал сервираше за спечелването му. Ветеранът от Доминиканска република показа страхотна борбеност и от шестия опит успя да пробие в най-дългия гейм в мача. Във втория кръг Надал ще се изправи срещу Леонардо Майер. Аржентинецът, който никога не е преминавал втория кръг в Мелбърн, стартира турнира с убедителна победа срещу чилиеца Николас Хари - 6:2, 7:6 (1), 6:3. Победителят от мача между Надал и Майер ще играе в третия кръг срещу австралиеца Джон Милман или поставения под №30 Дамир Джухмур от Босна и Херцеговина. В същото време световният №8 Джак Сок допълни американския крах в първия ден на Australian Open. Шампионът от мастърса в Париж претърпя неочаквано поражение в четири сета от японеца Юичи Сугита - 1:6, 6:7 (4), 7:5, 3:6. Сок беше вторият най-високо поставен тенисист във втората четвърт на схемата, в която  водач е Григор Димитров . В този поток беше и финалистът от US Open Кевин Андерсън, който също напусна турнира. Южноафриканецът, който беше поставен под №11, загуби в пет сета от британеца Кайл Едмънд. По-рано от турнира отпадна и другата надежда на САЩ за добро представяне при мъжете - поставеният под №16 Джон Иснър. 208-сантиметровият гигант загуби от австралиеца Матю Ебдън с 4:6, 6:3, 3:6, 3:6 В истински кошмар за САЩ се превърна  надпреварата при жените. Осем от деветте американки, които излязоха днес на корта, отпаднаха от турнира. Сред тях бяха и три от фаворитките за титлата - Винъс Уилямс, Слоун Стивънс и Коко Вандеуей. Единствената американска победа при жените беше дело на Никол Гибс. Тя отстрани  първата ракета на България Виктория Томова след успех с 6:1, 6:1 . Това беше дебют за българката в основна схема на турнир от Големия шлем.", "date": "2018.01.15", "title": "Надал загуби само три гейма на старта в Мелбърн, Сок допълни американския кошмар"}
{"url": "https://www.dnevnik.bg/bulgaria/2018/01/15/3112691_pone_edin_tunel_pod_stara_planina_shte_bude_izgraden_s/", "text": "С приходите от тол-системата ще бъдат достроени автомагистралите и ще бъде изграден поне един тунел под Стара планина. Това каза министърът на регионалното развитие и благоустройството Николай Нанков, цитиран от агенция \"Фокус\", след подписването на договора за проектиране, изграждане и въвеждане на тол-системата. Стойността на договора е 150 млн. лева без ДДС, а заложеният срок за изпълнение е 19 месеца. Изпълнител е  консорциумът \"Капш трафик солюшънс\"  с водещ партньор австрийската Kapsch. Тол-системата ще обхваща превозните средства над 3.5 тона, които ще плащат на база изминатото разстояние, а за леките автомобили до 3.5 тона остава плащането с винетка - на база време. Засега не се знае за кои пътища ще се плащат тол такси, като по-рано министърът уточни, че  те ще са известни след 7 месеца . \"Недофинансирането на магистрала \"Струма\" ще се покрие отново със средства от бюджета по линия на тол-таксите. Имаме да доизграждаме и автомагистрала \"Хемус\", и пътищата Ботевград - Видин и Русе - Велико Търново, изброи днес регионалният министър и обеща: Ще изграждаме нови пътища, ще ги направим по-сигурни и безопасни.\" По думите му: \"Планираме поне един, а след време - и няколко тунела под Стара планина, които проекти ще се реализират единствено и само по линия на приходите от тол-системата.\" Държавна компания ще оперира тол-системата след изграждането и въвеждането ѝ в експлоатация. Председателят на управителния съвет на пътната агенция (АПИ) Дончо Атанасов коментира, че предстои тежка работа по обучението на служители и решаването на различни задачи, свързани с факта, че тол-системата се въвежда за пръв път и липсват кадри. \"С тези 6-7 хил. км пътища, които имаме да ремонтираме, се надяваме в рамките на 4-5 години България да има една съвременна и третокласна пътна мрежа\", заяви Атанасов. Той добави, че  не се планира промяна на цените на винетките  за леките коли.", "date": "2018.01.15", "title": "Поне един тунел под Стара планина ще бъде изграден с приходите от тол-системата"}
{"url": "https://www.dnevnik.bg/detski_dnevnik/2018/01/15/3112701_komunizum_teror_naroden_sud_i_represiven_aparat_shte/", "text": "Понятия като комунизъм, репресивен апарат, Народен съд, терор, атентат, съветизация, експроприация, безпартиен режим и трудововъзпитателни общежития са въведени в новата учебна програма по история и цивилизации за 10 клас, която бе утвърдена днес и влиза в сила за учебната 2019/2020 година, съобщиха от Министерството на образованието и науката (МОН). Тези понятия, както и такива като приватизация и глобализация, са въведени в учебната програма след общественото обсъждане на публикуваните през есента проекти. Целта е да се подпомогне разбирането на процесите, уточниха от министерството. Оттам допълниха, че е засилен патриотичният акцент и е отделено внимание на събития от най-новата ни история, но в учебната програма са намерили място само факти, без да се допуска оценъчна интерпретация. Пред \"Дневник\" проф. Евелина Келбечева от Американския университет, която е един от авторите на предложенията за въвеждане на понятията за тоталитарната държава, обясни, че  те се уточняват от гледна точна на съвременното състояние на историографията . В учебниците и примери за зависимостта на България от СССР Учебната програма по история и цивилизации за 10 клас е цялостен курс по национална история – от древността до наши дни. От  публикуваната програма  се вижда, че след обучението учениците ще трябва да могат да дават примери за политически терор, репресии и нарушаване на граждански, политически и човешки права и свободи, както и за зависимостта на българската външна и вътрешна политика от СССР. Десетокласниците ще трябва да посочват и характеристики за едноличната власт на Тодор Живков. В хода на обсъждането на програмата по история и цивилизации са отпаднали отделни понятия, които са обект на изучаване през други предмети - неправителствени организации, мажоритарна и пропорционална избирателна система и др. Сред въведените нови понятия са и базилика и ротонда. Проследено е взаимодействието между различните цивилизации по нашите земи в отделните периоди от историята ни. По литература ще се учат две глави от романа \"Тютюн\" Днес е утвърдена и учебната програма по  български език и литература за 10 клас, като за изучаване са заложени само творби на български автори. Сред тях са Иван Вазов, Пенчо Славейков, Пейо Яворов, Димчо Дебелянов, Елин Пелин, Йордан Йовков, Гео Милев, Никола Вапцаров, Николай Хайтов и др., съобщиха от образователното министерство. Включени са емблематични текстове от българската литература от периодите след Освобождението до Първата световна война, между двете световни войни и след Втората световна война. При общественото обсъждане за изучаване са конкретизирани две глави от романа \"Тютюн\" от Димитър Димов - 1 и 16 от първа част. Добавена е и творбата \"Cis moll\" на Пенчо Славейков. Произведенията, които ще се учат в 10 клас, са \"Левски\" от \"Епопея на забравените\" на Иван Вазов, три глави от \"Под игото\" на Иван Вазов - \"Гост\", \"Новата молитва на Марка\" и \"Пиянството на един народ\", \"Бай Ганьо\" на Алеко Константинов, \"Арменци\", \"Две хубави очи\" и \"В часа на синята мъгла\" на Пейо Яворов, \"Гераците\" на Елин Пелин, както и \"Да се завърнеш...\" на Димчо Дебелянов. По литература десетокласниците ще изучават още и \"Септември\" на Гео Милев, \"Зимни вечери\" на Христо Смирненски, \"Повест\" на Атанас Далчев, \"Индже\" и \"Албена\" на Йордан Йовков, \"Писмо\" на Никола Вапцаров, \"Дърво без корен\" на Николай Хайтов и \"Нежната спирала\" на Йордан Радичков. ", "date": "2018.01.15", "title": "Комунизъм, терор, Народен съд и репресивен апарат ще се учат по история в 10 клас (допълнена)"}
{"url": "https://www.dnevnik.bg/zdrave/2018/01/15/3112698_obshtinski_bolnici_protestirat_za_dopulnitelna/", "text": "От 12 до 13 ч. днес е обявен национален протест на общинските болници срещу липсата на адекватни мерки за спасяване на общинското здравеопазване в България. В първоначалното съобщение на Сдружението на общинските болници в България (СОББ) се посочва, че служителите на 23 лечебни заведения ще спрат работата си в този час, но впоследствие и други обявиха, че ще се присъединят към демонстрациите. Основното искане на протестиращите е за отпускане на 30 млн. лева целева субсидия от републиканския бюджет, но Министерството на здравеопазването отговори преди началото на протеста, че такава не може да бъде отпусната извън вече предвидените средства за годината. Протестът протича под мотото \"Спрете унищожаването на общинското здравеопазване!\" и в него се включват предимно общинските болници, намиращи се извън областните градове. Решението за провеждане на националния протест е взето от управителния съвет на СОББ миналата седмица. Българският лекарски съюз и синдикати и работодатели, включително ръководствата на КНСБ, КТ \"Подкрепа\", АИКБ, БСК, БТПП и КРИБ, подкрепиха протеста на общинските болници и предлагат провеждането на незабавна среща с ръководствата на Министерството на здравеопазването, Министерството на финансите и парламентарната комисия по здравеопазването при 44-ото Народно събрание. Освен целевата финансова помощ протестиращите искат и спешно изплащане на надлимитната дейност за последните две години и половина и спешно коригиране на цените на клиничните пътеки с минимум 30%, за да може да се компенсира трикратното увеличение на минималната работна заплата. Третото им искане е спешен дебат за необходимите реформи в здравеопазването. Близо 28.5 млн. лв. ще отпусне Министерството на здравеопазването за дейности, извършвани от общинските болници по реда на Методиката за субсидиране на лечебните заведения за 2018 г., обяви пресцентърът на ведомството малко преди началния час на протеста. Уточняват, че извън тази методика министерството няма право да отпуска целеви субсидии, защото това би попаднало в графа \"нерегламентирана държавна помощ\", за което страната ни ще бъде санкционирана от Европейската комисия. С предвидената сума от 28.5 млн. лв. ще бъдат финансирани дейности по оказване на спешна медицинска помощ, дейности, попадащи извън обхвата на задължителното здравно осигуряване, осъществявани от общинските лечебни заведения в трудно достъпни или отдалечени райони на страната; дейности, свързани с медицинската експертиза (ТЕЛК), и други. Броят на субсидираните лечебни заведения се очаква да надхвърли 100, т.е. над 83% от всички общински лечебни заведения на територията на страната, посочват от министерството. Към 30.09.2017 г. функциониращите общински болници са 121, в това число 7 комплексни онкологични центъра, 9 специализирани болници за активно лечение на фтизиатрични заболявания, 11 центъра за психично здраве и 6 центъра за кожно-венерически заболявания. Общите задължения на общинските болници възлизат на над 100 млн. лв., а просрочените задължения са на стойност 44.178 млн. лв., показва анализът на ведомството. За да подпомогне общинските здравни структури в страната, МЗ изразява готовност за оказване на методологическа и експертна помощ за преструктурирането им. Кметовете и общинските съвети ще бъдат запознати с мерките за оздравяване на държавните болници, за да ги ползват като отправна точка за оздравяване на изпадналите в тежко финансово състояние техни лечебни заведения, предлагат от ведомството. Окончателното решение за преструктуриране обаче е право на собственика – съответните общини. Цените на клиничните пътеки, за което също настояват протестиращите, предстои да се разгледат при преговорите с Българския лекарски съюз за Националния рамков договор за 2018, напомнят още от Министерството на здравеопазването.", "date": "2018.01.15", "title": "Общински болници протестират за допълнителна субсидия, министерството отказа"}
{"url": "https://www.dnevnik.bg/sport/2018/01/15/3112621_nepoznat_amerikanec_e_sledvashtiiat_supernik_na_grigor/", "text": "Григор Димитров ще играе с американския квалификант Макензи Макдоналд във втория кръг на Australian Open. 22-годишният тенисист от Лос Анджелис преодоля първия кръг след успех в четири сета срещу друг играч от квалификациите - шведа Елиас Имер. Макдоналд, който заема 186-ото място в световната ранглиста, се наложи с 6:4, 6:3, 4:6, 6:1 след 2.35 часа игра. Американецът постигна първата си победа в турнирите от Големия шлем и изобщо първа победа в основна схема в световния тур на АТП. Досега той имаше четири загуби в четири мача на ниво АТП. Единственото му предишно участие в турнирите от Големия шлем беше на US Open през 2016 г. Тогава той получи \"уайлд кард\" за основната схема и допусна обрат от 2:0 до 2:3 сета срещу чеха Ян Шатрал в първия кръг. Двубоят между Димитров и високият 178 см Макдоналд ще се играе в сряда. Победителят от този мач ще срещне в третия кръг кипърския ветеран Маркос Багдатис или поставения под №30 Андрей Рубльов от Русия. По-рано днес Димитров  започна осмото си поредно участие в Мелбърн с убедителна победа  срещу друг квалификант - Денис Новак от Австрия. \"Не познавах съперника и не знаех какво да очаквам. Трябваше да съм много концентриран, защото той вече беше спечелил три мача тук. Мисля, че направих добър старт\", каза Димитров след двубоя. Българският тенисист е един от само четиримата поставени във втората четвърт на схемата, които прескочиха първия кръг. Другите трима са Рубльов, финалистът в Мелбърн от 2008 г. Жо-Вилфред Цонга и  шампионът от турнира в Бризбейн Ник Кириос . От тази четвърт на схемата отпаднаха №8 Джак Сок, №11 Кевин Андерсън, №17 Лука Пуи и №27 Филип Колшрайбер.", "date": "2018.01.15", "title": "Непознат американец е следващият съперник на Григор Димитров"}
{"url": "https://www.dnevnik.bg/sviat/2018/01/15/3112687_granichni_sili_na_kjurdi_i_arabi_v_siriia_obuchavani/", "text": "Турски и сирийски представители реагираха гневно на съобщението, че подкрепяната от САЩ международна коалиция създава нови гранични сили в Северна Сирия, включващи бойци на Силите за защита на народа (YPG). Коалицията каза, че работи с въоръжената група, която беше гръбнакът на  освободилите Ракка  Сирийски демократични сили (SDF)  миналата година , и сега обучава първите участници в новата структура, която се очаква да се състои от около 30 000 души. За Турция, която през уикенда обяви, че подновява операция срещу YPG в Идлиб (с идеята да удари бойците в съседната провинция Алепо), кюрдската организация и политическото ѝ крило PYD са сирийски разклонения на Кюрдската работническа партия (ПКК). Към момента обаче те контролират значителна територия на североизток (и въпреки съпротивата на САЩ искат да разширят автономията си с тях), както и малкия \"анклав\" Африн в района на Алепо. Турският президент Реджеп Тайип Ердоган каза днес, че операцията в района на Африн и недалечния Манбидж може да започне \"всеки момент\". Създаваните с американска подкрепа сили ще охраняват границите на района, контролиран от SDF източно от река Ефрат - както по границата с Турция на север, така и по тази с Ирак на изток (по втората патрулите ще са основно араби, каквито също има в SDF). Ефрат в момента служи като разделителна линия между подкрепяните от САЩ сили и сирийската армия. В имейл до \"Ройтерс\" водената от САЩ коалиция потвърди информацията, която първоначално се появи в специализирани издания. Според съобщението до агенцията около половината от състава на новите сили ще са ветерани, а другата - наборници. Част от работата им ще се състои в контратерористични операции. Според турски представител именно заради новите \"Гранични сили за сигурност\" управляващият американската мисия в Турция е бил извикан във външното министерство в Анкара. Реакциите: \"Крещящо посегателство\", \"игра с огъня\" Турският вицепремиер Бекир Боздаг предупреди, че САЩ \"си играят с огъня\", а говорителят на турския президент окачестви действията като \"обезпокоителни и неприемливи\", предаде \"Ройтерс\", цитирана от БТА. Според Ибрахим Калън Вашингтон е трябвало да спре подкрепата си за YPG, а вместо това прави \"правят обезпокоителни стъпки да легитимира тази организация и да осигури трайното ѝ присъствие в региона. Абсолютно невъзможно е това да бъде прието\", добави той. Говорителят на Ердоган подчерта, че Анкара \"ще продължи борбата си срещу всяка терористична организация независимо от нейното име и форма във и отвъд своите граници\".  Сирийската държавна телевизия каза, че армията на страната е решена да сложи край на американското присъствие в нея. Медията, цитирайки източник от външното министерство в Дамаск, определи изграждането на гранични сили с подкрепата на Вашингтон като \"крещящо посегателство\" върху суверенитета на Сирия. На пресконференцията си за дейността от последната година руският външен министър Сергей Лавров предупреди, че създаването на зона в Сирия, контролирана от YPG, може да доведе до разделянето на страната. Военно положение Междувременно Турция въведе военно положение в граничещия със Сирия район Рейханлъ, област Хатай, заради операцията в Западна Сирия. На граничната военна застава Огулпънар бе обявена бойна готовност втора степен. Движението на цивилни лица в района става само с разрешение на валийството, а пътните артерии се контролират от войска и жандармерия, пише БТА. Турски медии съобщиха, че е започнало е усилено прехвърляне на военна сила и техника, които са дислоцирани на иракската граница към границата със Сирия. От снощи насам турската армия е извършила 40 артилерийски обстрела по позиции на YPG, разположени в района на град Африн-Басуфан, Мемелан, Джиндере, се съобщава в сайта на турската армия. Според експерти причината е подготовката за евентуално навлизане в Сирия за обезвреждане на сирийските кюрдски милиции, което по същество ще бъде подновяване на операцията \"Ефратски щит\". Самият Ердоган посочи подобна възможност в реч пред конгреса на управляващата Партия на справедливостта и развитието (ПСР) в Елязъг. Ердоган се закани, че \"турската армия само за една седмица ще обезвреди кюрдските бойци (които според Анкара са терористи) в района, ако те не оставят оръжията\". Кореспондентите от района съобщиха за изключително засилване на напрежението след новината за създаването на гранични сили в Североизточна Сирия. Привечер бе съобщено, че кореспондентите на турските и чуждестранните медии, които са акредитирани за отразяване на събитията край турско-сирийската граница, са били отдалечени от района на действията.", "date": "2018.01.15", "title": "Гранични сили на кюрди и араби в Сирия, обучавани от САЩ, вбесиха Анкара и Дамаск"}
{"url": "https://www.dnevnik.bg/sviat/2018/01/15/3112654_makedonskiiat_parlament_ratificira_dogovora_za/", "text": "Парламентът в Скопие ратифицира  Договора за приятелство , добросъседство и сътрудничество между България и Македония, подписан миналата година от премиерите Бойко Борисов и Зоран Заев. Документът беше приет с 61 гласа \"за\" и един \"въздържал се\" на  заседанието си на 15 януари . Събитието съвпадна с представянето на председателството на Съвета на Европейския съюз, поето от България, пред властите в Скопие, на което беше изложена визията за ускорена евроинтеграция на  Западните Балкани . Посланикът на България Иван Петков каза, че София поддържа членството на Македония и в НАТО, и в Европейския съюз, но за целта е необходимо да се проведат редица реформи. Очакваше се текстът да получи необходимото мнозинство и да бъде приет. Консервативната ВМРО-ДПМНЕ,  доскоро оглавявана  от бившия премиер Никола Груевски, реши да бойкотира заседанието, въпреки че отхвърля договора и призова за гласуване с \"не\". Според партията двустранният документ е вреден за националните интереси. Въздържалият се депутат пък е Ферид Мухик, депутат от групата на управляващите социалдемократи, според когото договорът не е реципрочен и Македония е направила необичайно големи отстъпки. Също така на тази дата преди 26 години България признава независимостта на Македония. Македонският външен министър Никола Димитров приветства решението. Преди вота той изтъкна, че ратификацията на текста тъкмо днес \"има много хубава символика\". \"Много е важно, че преди да се ратифицира договорът, на практика имаме същинска промяна на международните отношения\", добави още той, цитиран от МИА. Димитров каза още, че такива трудни въпроси между Скопие и София се договарят трудно. \"Нито ние, нито България  сме изцяло доволни  от текста\", каза той, но добави, че текстът отговаря както на \"нашите (македонските) интереси, така и на тези на българската страна\". Договорът на практика разширява стар документ, подписан още преди 16 години, с ангажименти за изясняване на въпроси от \"общата история\" на двете държави чрез формиране на междуправителствени органи, които да се занимават с това. Формирането трябва да стане до 3 месеца след ратификацията. (Текста на документа  можете да четете тук .) Очаква се ратификацията в  парламента в София  също да стане през януари.", "date": "2018.01.15", "title": "Македонският парламент ратифицира Договора за добросъседство с България"}
{"url": "https://www.dnevnik.bg/gradska_sreda/2018/01/15/3112620_pri_kmetuvaneto_na_borisov_obshtinata_nepravilno/", "text": "Софийската градска прокуратура е открила нарушения в закона в сделка на Столичната община от 2006 г., с която тя заменя  свой  имот 3 декара за друг с размер 374 кв.м, собственост на строителната фирма НИКМИ . Фирмата има намерение да построи 150-метрова сграда на терена, макар че според устройствения план там може да се изгради църква, тоалетна или кафене. В резултат на проверката прокуратурата е изпратила протест за сделката до Административен съд - София. Това се разбира от решение на столичната прокуратура,  качено от група във \"Фейсбук\" на граждани , част от които са подавали сигнали срещу замяната. В постановлението се казва, че след направена проверка са открити нарушения на процесуални и материални разпоредби, които водят до нищожност на решението на Столичния общински съвет за замяната и на заповедта на кмета на София, с което я допуска. Тогава кмет на столицата е Бойко Борисов. Желанието на НИКМИ да построи 150-метровата на терена от 3 декара на ъгъла на столичните булеварди \"България\" и \"Петко Ю. Тодоров\" предизвика  редица протести на граждани това лято . Междувременно строителната фирма  загради имота и разруши улица , която минаваше през него, но липсваше в устройствените планове. От общината издадоха  заповед, с която задължават строителната фирма  да премахне оградата и да възстанови разрушената улица. Игра на откази Когато компанията получава имота, той е отреден за застрояване, но с максимална височина от 20 метра. По това време Столичната община вече е започнала процедура по изменение на Общия устройствен план, който влиза в сила през 2009 г. Той отрежда имота за озеленяване, като възможностите за строеж са ограничени до кафене, църква или тоалетна. В това време строителната фирма вече е започнала процедура по изменение на стария подробен устройствен план за терена, като се възползва от вратички в устройствените закони, за да може да построи 150-метрова сграда. Тогава главният архитект на София Петър Диков отказва да допусне промяната и строителната фирма завежда дело във ВАС. През 2016 г. съдът задължава главния архитект да изпълни искането на компанията и на няколко пъти наложи глоби за над 20 хил. лева на новия главен архитект на града заради отказа да изпълни решението. През септември се разбра, че  НИКМИ е подала сигнал в прокуратурата със същия мотив . Протести за 100 метра  Днес ще се проведе пети протест на жители на квартал \"Лозенец\" заради започналия стоеж на почти 100-метровата сграда \"Златен век\" на улица \"Златен рог\". Според гражданите мястото за сграда с такава височина е неподходящо. Разрешението за строеж е издадено през 2007 г., като само две години по-късно с новия Общия устройствен план теренът попада в зона с ограничение на височината 26 м. Промяната обаче не засяга \"Златен век\", защото няма сила върху вече разрешени проекти. Строежът на сградата и очакваното натоварване на трафика с автомобили, което ще донесе, е сред причините  Столичната община да планира кръгово кръстовище на две нива  между булевардите \"Джеймс Баучер\" и \"Черни връх\". Предстои проектът да бъде подложен на обществено обсъждане, а след това и в комисиите към общинския съвет.", "date": "2018.01.15", "title": "При кметуването на Борисов общината неправилно заменила имота, в който сега се планира небостъргач"}
{"url": "https://www.dnevnik.bg/evropa/zemedelie/2018/01/15/3112750_ek_uvelichava_finansiraneto_za_promociia_na_hrani/", "text": "Европейската комисия ще увеличи през тази година финансирането за реклама на храни вътре в ЕС и на външни пазари. За 2018 г. отделеният бюджет е 169 млн. евро, което е с 27 млн. евро повече спрямо предходната година, става ясно от съобщение на комисията. Организациите, които искат да участват в програмата, могат да подадат до 12 април, като основен приоритет през тази година ще бъде износът от ЕС към държави с висок потенциал. 2/3 от отделените през тази година 169 млн. евро ще бъдат насочени към проекти, целящи да промотират европейски продукти в трети държави с висок потенциал за износ. Сред тях са Канада, Япония, Мексико, Колумбия, Китай и др. Средствата, предназначени за реклама вътре в ЕС, ще бъдат основно насочени към продукти с различни \"етикети\" за качество - биологично производство, храни със защитени наименования за произход и др. През тази година има още заделени средства за кампании за здравословно хранене, консумация на плодове и зеленчуци, устойчиво развъждане на животни, включително кози и овце. В изявление до медиите европейският комисар по земеделието Фил Хоган казва \"ЕС е най-големият търговец на продукти на хранителната промишленост в света и е мястото с най-високо качество на храните\", допълвайки, че при редица пътувания в чужбина е имал възможността лично да констатира интереса на бизнеса и потребителите от трети държави към европейската продукция. \"През последната година предложенията за програми за популяризиране на хранително-вкусовия сектор надхвърлиха почти десетократно наличния бюджет\", каза още Хоган. Със свои програми за промоция на храни могат да участват различни браншови организации в хранителната индустрия, например организации на производители или на търговци. Програмите могат да популяризират конкретен продукт - например бяло саламурено сирене, но не и конкретни търговски марки. По схемата е допустимо и финансиране на мултинационални програми съвместно с друга държава - членка на ЕС. Те могат да бъдат насочени към реклама на един или повече пазари вътре в ЕС или в трети страни. Документи за кандидатстване се подават през специален  портал , а резултатите ще бъдат обявени през есента. По данни на \"Капитал\" в периода между 2009 и 2017 г. са стартирани 20  промоционални програми  от български организации като 10 от тях на стойност 44.8 млн. лева вече са приключили. В момента се изпълняват 9 други промоционални програми до 2019 г. на обща стойност 56.9 млн. лв, сочи информацията.  Рекламата на европейски продукти е част от политиката за качество, заложена в Общата селскостопанска политика на ЕС. През 2015 г. ЕК представи нови правила за насърчаване на земеделските производители и компаниите от хранителния сектор да търсят нови пазари и да промотират продуктите си като увеличи общата сума за промоция на храни, намали дела на изискваното съфинансиране и опрости правилата за кандидатстване.", "date": "2018.01.15", "title": "ЕК увеличава финансирането за промоция на храни"}
{"url": "https://www.dnevnik.bg/bulgaria/2018/01/15/3112679_prokurorsko_obvinenie_tvurdi_za_shema_usluga_za_usluga/", "text": "Прокуратурата е повдигнала ново обвинение на бившия председател на Районния съд в Раднево Евелин Драганов. Освен него към наказателна отговорност е привлечен и адвокат Филип Горов от колегията в Стара Загора. Те ще отговарят пред съда за опит към лично укривателство, извършено в съучастие. Бившият съдебен шеф е подсъдим и по дело за закана за убийство към своя колега.  В края на миналата година Софийският градски съд (СГС) оправда Драганов по това обвинение.  Прокуратурата обаче протестира оправдателната присъда. Докъде може да стигне напрежението в един съд в малък град четете  тук , а решението на съда вижте  тук . Според доказателствата на прокуратурата в периода 27 януари 2017 г. до 31 май 2017 г. Драганов и Горов са опитали да помогнат на  подсъдимата Люба Петрова  (тя отговаря пред съда по две дела, повече четете  тук  - бел. ред.) да не бъде наказателно преследвана. Двамата не са имали предварителна уговорка с Петрова, обясняват от прокуратурата. Драганов и Горов са се срещали с двама от основните свидетели по делото срещу Петрова и са ги убеждавали да оттеглят показанията си срещу нея, аргументира се държавното обвинение. Действията на обвиняемите останали на фазата на опита, тъй като свидетелите са отказали да променят показанията си. Наложената на Драганов и Горов мярка за неотклонение е подписка. Съдебната сага от делата на Драганов и Петрова е дълга и преплетена. В нея бе замесен и представляващият бившия състав на Висшия съдебен съвет (ВСС) Димитър Узунов. Преди време в публичното пространство беше огласен  протокол от заседание в СГС  от края на октомври 2016 г. по делото срещу Драганов. В този процес като свидетел бе разпитана именно Люба Петрова, която заяви, че представляващият бившия състав на ВСС и известен от записите \"Яневагейт\" като \"човека на Борисов\" Димитър Узунов я е карал да свидетелства срещу Драганов с обещание да помогне именно по едно от водените срещу нея дела. Проверката на прокуратурата срещу Узунов обаче се обърна срещу Петрова, от която тя започна. Повече четете  тук . След като показанията на Петрова станаха известни, прокуратурата повдигна още едно обвинение срещу нея. Както днес отново привлича към наказателна отговорност Драганов.", "date": "2018.01.15", "title": "Прокурорско обвинение твърди за схема \"услуга за услуга\" сред магистрати"}
{"url": "https://www.dnevnik.bg/detski_dnevnik/2018/01/15/3112718_diktatura_na_proletariata_naroden_sud_kult_kum/", "text": "Съветизация, комунизъм, диктатура на пролетариата, Народен съд, репресивен апарат, \"трудововъзпитателни общежития\" (лагери), горяни, \"Възродителен процес\", експроприация, социалистическа индустриализация, насилствено коопериране и изселване. Това са новите понятия за историята на България след Втората световна война до 1989 г., които ще влязат в учебниците по история и цивилизации в 10 клас. От учебната 2019/2020 година в 10 клас ще се провежда цялостен курс по национална история – от древността до наши дни,  учебната програма за който бе утвърдена  днес. За държавността и политиките се предвиждат пет подтеми - \"България в съветската сфера на влияние и промените в политическата система 1944 – 1947 г.\", \"Утвърждаване на тоталитарния режим в България\", \"България и промените в Източния блок\", \"България и Европа – \"разведряването\" и \"застоят\" и \"Крах на тоталитарния режим\". След обучението от учениците ще се очакват резултати като: - да проследяват промените в политическото развитие на България след Втората световна война, включително прехода от \"народна демокрация\" към съветизация; - да разбират ролята на СССР за налагане на комунистическия режим в България; - да описват чрез изображения от периода характерни белези на култа към личността и към \"партийния вожд\"; - да обясняват характеристики на тоталитарната държава; - да посочват основни характеристики на едноличната власт на Тодор Живков; - да сравняват конституциите на Народна република България от 1947 г. и 1971 г.; - да дават примери за политически терор, репресии и нарушаване на граждански, политически и човешки права и свободи; - да откриват форми на политическа съпротива срещу комунистическия режим; - да дават примери за зависимостта на българската външна и вътрешна политика от СССР; - да представят политиката на БКП към българите от Пиринска Македония; - да дават примери за отношението на комунистическия режим към етническите общности. В тема \"Общество и икономически процеси\" са предвидени две подтеми - \"Икономически промени в селото и града\" и \"Българското общество (1944 – 1989). Демографски промени и социална политика\". От учениците ще се очаква: - да обясняват стопанските промени при комунистическия режим; - да оценяват последиците на централизираната планова икономика и на институциите върху икономическото развитие на България; - да дават примери за миграции от селото към града; - да разбират ролята на пропагандата в обществото; - да дават примери за унифицирането на живота на българите (облекло, жилище, обзавеждане, кола), както и за създаването на система от привилегии. За културата, науката и технологиите в тоталитарната държава ще се учи в две подтеми - \"Българската култура през втората половина на XX век. Власт и интелигенция\" и \"Българската наука и новите технологии\". От учениците ще се очаква: - да посочват приноси на България в европейското и световното културно наследство; - да търсят и подбират по зададени показатели чрез информационно-комуникационни технологии информация за световноизвестни български творци; - да обясняват механизмите за контрол на комунистическия режим върху интелигенцията; - да дават примери за дисидентски прояви сред българската интелигенция; - да представя промените в индустрията и бита на хората; - да описват причините за технологичното изоставане на България спрямо Запада.", "date": "2018.01.15", "title": "Диктатура на пролетариата, Народен съд, култ към партийния вожд и още за комунизма в историята за 10 клас"}
{"url": "https://www.dnevnik.bg/razvlechenie/2018/01/15/3112764_katrin_denyov_se_izvini_na_jertvite_na_seksualen_tormoz/", "text": "Френската екранна легенда Катрин Деньов, която миналата седмица подписа  писмо срещу кампанията #MeToo , се извини на жертвите на сексуален тормоз, почувствали се засегнати от него, и разясни позицията си по въпроса, предаде БТА. Противоречивото писмо в \"Монд\", подписано от 100 актриси, писателки и университетски преподавателки, определи кампанията срещу сексуалните посегателства под хаштага #MeToo за пуританска, провокирана от омраза към мъжете и налагаща на жените стереотипа на жертви. Французойките се обявиха за правото на мъжете да преследват жените и написаха, че да откраднеш целувка, да докоснеш някого по коляното и да интимничиш на работното място не е сериозно провинение. Думите предизвикаха фурор. Италианката Азия Ардженто, която първа обвини холивудския продуцент Харви Уайнстийн в изнасилване, написа в \"Туитър\", че подписалите са възприели налаганите им сексистки стереотипи до степен на \"необратима лоботомия\". В ново изявление пред \"Либерасион\" Деньов се извини на \"онези и само онези\", които са преживели сексуално насилие. \"Обичам свободата. Не ми допада, че днес всеки се чувства в правото си да е в ролята на арбитър, да осъжда, и че изобличаването в социалните мрежи може да доведе до наказания, оставки и понякога до медийно линчуване. Но не извинявам нищо и никого. Не се изказвам относно вината на тези мъже, защото нямам нужната за това квалификация. В отвореното писмо не се споменава, че сексуалният тормоз е нещо хубаво. В противен случай нямаше да го подпиша\", обясни френската актриса. Тя се разграничи и от някои от другите жени зад писмото, които със свои по-нататъшни изявления са изкривили първоначалния му дух, като бивша радиоводеща, според която жените получавали оргазъм по време на насилствен секс. \"Това е все едно да се изплюеш в лицето на жертвите на подобни ужасни престъпления\", каза Деньов. ", "date": "2018.01.15", "title": "Катрин Деньов се извини на жертвите на сексуален тормоз"}
{"url": "https://www.dnevnik.bg/zdrave/2018/01/15/3112792_sled_pernik_nai-mnogo_bolni_ot_grip_ima_v_pazardjik/", "text": "В събота беше обявена  първата за годината и за страната грипна епидемия в област Перник . Най-много болни има там, както и в областите Пазарджик, Габрово, Благоевград и Стара Загора, обяви директорът на Националния център по заразни и паразитни болести проф. Тодор Кантарджиев пред Агенция \"Фокус\". Общо болните хора в страната са вече 48 хиляди. Грипната епидемия се очаква да достигне и столицата София до 1-2 седмици, прогнозира Кантарджиев. \"Средно за страната броят на болните е 168 души на 10 хил. население. Спокойно може да се направи сметка, че втората седмица на 2018 г. са боледували около 190 хил. души. Още 137 на 10 хил. население са със симптоми на грипоподобни заболявания\", коментира проф. Кантарджиев. Той уточни, че обстановката в Пловдив все още не е епидемична, въпреки че е имало пресилена реакция в медиите. Най-много случаи на заболели са в Перник с 280 болни/10 хил. в момента при 209 през предишната седмица, когато беше обявена епидемията. \"Това доказва, че противоепидемичните мерки, които се взимат в момента, не са дали необходимия резултат\", коментира проф. Тодор Кантарджиев. \"В област Пазарджик има много случаи и в момента там болните са 255 на 10 хил. население. Най-засегнатите области са Габрово – 201 на 10 хил. население, Благоевград – 214 на 10 хил. население, Стара Загора – 234 на 10 хил. население. За всички тези области предупредихме по-миналата седмица\", каза още той. По думите му към момента епидемията се развива в контролируеми граници. \"Броят на болните в страната за втората седмица на 2018 г. е равен на броя през 2017 г. С тази разлика, че 2017 г. имахме тенденция на намаляване на случаите на грип, а през 2018 г. имаме тенденция на увеличаване\", допълни той.", "date": "2018.01.15", "title": "След Перник най-много болни от грип има в Пазарджик, Габрово, Благоевград и Стара Загора"}
{"url": "https://www.dnevnik.bg/biznes/2018/01/15/3112801_ot_dnes_raiuner_vuvejda_novi_pravila_za_bagaja/", "text": "От днес влизат в сила новите правила за качвания на борда на самолета багаж на нискобюджетния превозвач \"Райънер\" (Ryanair). Само пътниците, платили за качване с предимство (включително купили услуги Plus, Flexi Plus и Family Plus), ще могат да се качат с два броя ръчен багаж. Всички останали ще имат право на 1 чанта, а втората - по-голяма, трябва да се качи в багажното отделение, като това ще става безплатно. От компанията обявиха, че са изпратили напомнящ мейл на всички свои клиенти, които са си купили билети за след 15 януари. Освен това новите бордни карти са с дизайн, който ясно показва статута на съответния билет. На всички изходи на полети пък са поставени рамки, по които пътниците могат да се ориентират за това допустим ли е багажът им според изискванията за размера. От днес опцията за приоритетно качване на борда ще може да се купува до 30 минути преди полета от мобилното приложение на превозвача. \"Райънер\" вече представи и новите си такси за багаж. Според компанията те са по-евтини за чекирания багаж. Така от есента той може да е 20 вместо 15 кг, а таксата за него е намалена от 35 на 25 евро. Новите правила се въвеждат, за да се улесни качването на борда на самолета и то да става много по-бързо.", "date": "2018.01.15", "title": "От днес \"Райънер\" въвежда нови правила за багажа"}
{"url": "https://www.dnevnik.bg/photos/2018/01/15/3112652_fotogaleriia_sniag_v_sofiia/", "text": "Около 2 см сняг наваля днес в София. През нощта екипи на фирмите, ангажирани с почистването на снега, са извършили обработки със смеси против заледяване на улици, по които се движи масов градски транспорт, основни улици в кварталите, опасни и стръмни участъци във всички райони на София, увериха от пресцентъра на Столичната община.", "date": "2018.01.15", "title": "Фотогалерия: Сняг в София"}
{"url": "https://www.dnevnik.bg/sviat/2018/01/15/3112808_sauditska_arabiia_shte_izdava_elektronni_vizi_na/", "text": "Саудитска Арабия ще започне да издава електронни туристически визи през следващите седмици за гражданите на някои държави, включително за членките на шенгенската зона, съобщи близък до правителството саудитски информационен сайт, цитиран от ДПА. Новата визова система също така ще се отнася за гражданите на страните от Южна и Северна Америка, Япония, Тайван, Сингапур, Малайзия, Бруней, Австралия, Южна Корея и Южна Африка, допълва сайтът \"Сабк\". Най-големият износител на петрол в света - Саудитска Арабия, се стреми да диверсифицира източниците си на приходи на фона на ниските цени на петрола. Екип от министерството на вътрешните работи, на външните работи и на туристическата агенция на страната е разработил правила за новата визова система, се казва в съобщението. Към момента чужденците, които пристигат в Саудитска Арабия, трябва да кандидатстват за виза предварително в консулските служби на кралството в чужбина. Според новите разпоредби жените под 30 години, които ще посетят страната, трябва да са придружени от член на семейството, посочва \"Сабк\". На чужденците няма да е разрешено да влизат в Мека и Медина, свещените за мюсюлманите градове в Саудитска Арабия. През ноември ръководителят на Комисията за туризъм и национално наследство на Саудитска Арабия принц Султан бин Салман каза, че очаква системата за туристически визи да влезе в сила през 2018 година. /БТА", "date": "2018.01.15", "title": "Саудитска Арабия ще издава електронни визи на туристите от Шенген"}
{"url": "https://www.dnevnik.bg/bulgaria/2018/01/15/3112837_cherna_gora_iska_da_trupa_opit_ot_bulgariia_v/", "text": "Черна гора проявява интерес към обучението и квалификацията на свои кадри в областта на сигурността и отбраната в български висши военни училища и академии. Това обяви черногорският държавен глава Филип Вуянович след срещата си с българския си колега Румен Радев, съобщиха от прессекретариата на президента. След влизането на Черно гора в НАТО България е изразила готовност да помогне на страната със своя опит, натрупан през годините. Президентите се обединиха в недоволството си от нивото на стокообмена и туристическия обмен между двете държави. За целта трябвало да се работи повече за транспортна, енергийна и дигитална свързаност в региона, което щяло да увеличи и пътуванията между България и Черна гора. Филип Вуянович е на официално посещение в България по покана на българския президент. Той е първият държавен глава, който е на визита в страната през годината на председателството на Съвета на Европейския съюз.", "date": "2018.01.15", "title": "Черна гора иска да трупа опит от България в сигурността и отбраната"}
{"url": "https://www.dnevnik.bg/sviat/2018/01/15/3112825_priakoto_upravlenie_v_katalunia_shte_produlji_ako/", "text": "Испанският премиер Мариано Рахой предупреди, че ако уволненият каталунски лидер Карлес Пучдемон се опита да се върне на поста от разстояние, както планира, прякото управление, наложено на автономната област, няма да бъде отменено. Мадрид наложи на Барселона тази форма на управление, предвидена в конституцията, след като каталунският парламент обяви независимост от Испания в края на октомври. Тогава Рахой  уволни Пучдемон , насрочи избори за  21 декември  и каза, че мярката по чл. 155 от основния закон ще продължи вероятно не по-късно от назначаването на нов премиер в парламента, съставен след вота. Депутатите в Барселона  се събират в сряда , а на 31 януари трябва да гласуват за премиер. Днес обаче Рахой предупреди, че \"(чл). 155 ще остане в сила\", ако Пучдемон опита да предложи кандидатурата си от Брюксел. Бившият каталунски премиер, който преди изявяваше готовност да се завърне в страната си, която напусна дни преди за него да бъде издадена европейска заповед за арест, независимо от риска да бъде задържан незабавно при влизане в Испания. След изборите тази позиция се промени и той договори с бившия си коалиционен партньор, Каталунската републиканска левица (ERC), евентуална подкрепа дори ако кандидатурата му бъде предложена  чрез приложение като \"Скайп\"  или чрез \"делегиране\" на гласа му. \"Няма възможност да се заема премиерският пост от разстояние\", подчерта Рахой и с това обясни решението си прякото управление да остане в сила в подобен случай. По-рано той е изтъквал, че чл. 155 трябва да се прилага до \"завръщане на нормалността и законността\". Сега той не се позова директно на думите си отпреди няколко месеца, но обясни, че \"декретът, одобрен в Сената, гласи, че (чл.) 155 ще остане в сила, докато новият премиер не заеме поста\", а от гледна точка на испанските власти това няма да се е случило, ако Пучдемон се кандидатира от разстояние. Освен това, смята Рахой, решението на Пучдемон не е просто \"юридически и политически проблем\", а и въпрос \"на здрав разум\", тъй като кандидат-премиерът би следвало да бъде изслушан от депутатите в парламента. Испанският премиер същевременно оцени високо прилагането на чл. 155, \"въпреки че той беше член, (създаден), за да не се прилага\". Всъщност той беше задействан \"и нищо не се случи\", защото \"животът продължава\", но се създаде прецедент за всеки бъдещ случай, при който се наложи да се използва каза Рахой. В петък испанското правителство и Върховният съд в Мадрид  дадоха сигнал , че няма да приемат опити на Пучдемон да се върне на поста от разстояние.", "date": "2018.01.15", "title": "Прякото управление в Каталуня ще продължи, ако Пучдемон стане премиер от разстояние, каза Рахой"}
{"url": "https://www.dnevnik.bg/evropa/2018/01/15/3112811_geiove_i_interseksualni_turseshti_ubejishte_namirat/", "text": "Сами, интерсексуален, търсещ убежище във Великобритания, доскоро бил обзет от страх всеки път, когато си лягал да спи нощем. Слабият и женствен салвадорец почти бил свикнал с постоянните обиди, но това, от което най-много се страхувал, било да споделя стая с други мъже, търсещи убежище, разказва \"Ройтерс\". \"Бях изплашен до смърт\", споделя 20-годишният Сами, който пристигнал във Великобритания през 2016 г. и първо получил временно настаняване в Манчестър и Ливърпул заедно с други търсещи убежище. \"Беше трудно да живея с други мъже, които не познавам особено, защото аз съм малко женствен. Постояннo си мислех кой ще влезе в стаята. Може да си заспал и да те нападнат.\" Интерсексуалните хора са родени с полови белези, които не се вписват в типичните понятия за мъжко или женско тяло. Според ООН до 1.7% от хората са родени с такива белези. Сами, чието име по негова молба е сменено, е един от над 3500 души, които поискали убежище във Великобритания между 2015 и 2017 г. на основание на тяхната сексуалност, полова идентичност или интерсексуален статут по данни на вътрешното министерство. Той трябвало да търпи заплахи и дискриминация в Ел Салвадор, консервативна католическа страна, в която хомосексуалността не е незаконна, но лесбийките, гейовете, транссексуалните и интерсексуалните (ЛГБТ) хора са подложени на тормоз и насилие. Те често стават жертви на криминални банди и на членове на силите за сигурност, предупреди през ноември \"Амнести интернешънъл\". В над 70 държави да бъдеш ЛГБТ не е безопасно според Международната асоциация на лесбийките, гейовете, бисексуалните, транс- и интерсексуалните (ILGA). Макар Великобритания да е по-толерантна, търсещите убежище ЛГБТ хора и там срещат дискриминация, заплахи и дори стават жертви на нападения, коментира Себастиан Рока, изпълнителен директор на Micro Rainbow International (MRI), благотворителна организация, която работи за елиминирането на дискриминацията и бедността сред ЛГБТ общността.\"Един от проблемите, който бежанците и търсещите убежище ЛГБТ срещат, е, че заради тяхната сексуалност те са изключително изолирани и уязвими\", допълва Рока. Липсата на безопасни жилища е широко разпространен проблем, защото те често са настанявани с хора от собствените им страни или с такива, които са против хомосексуалните заради религиозни и културни възгледи. \"Повечето ЛГБТ, търсещи убежище, наистина са подложени на насилие или злоупотреби, било то психически, сексуални или психологически\", коментира Рока. Място, което да наречеш дом През октомври MRI създава първия безопасен дом за ЛГБТ бежанци и търсещи убежище. По-късно отваря и второ място за настаняване. Освен безопасност хората там получават психологическа подкрепа и професионални обучения. Сами се преместил там през есента и за пръв път от години се чувства в безопасност и у дома. \"Страхът и несигурността от живота на тези места ме убиваха. Сега най-накрая се чувствам в безопасност, защото живея с хора, които ме уважават\", споделя Сами. \"Знам, че мога да се събудя и просто да се гримирам и да мога напълно да изразявам себе си, без да трябва да се страхувам, че някой ще ме нападне или че някой ще ме съди.\" Малик, гей от Бангладеш, дошъл във Великобритания през 2011 г., е на същото мнение. \"Откакто се преместих в тази къща, съм щастлив. Намерих семейство\", казва 35-годишният Малик, в чиято страна сексът между хомосексуални е незаконен. Неговата майка се отрекла от него, а братята му заплашили да го убият. Отхвърлени По данни на вътрешното министерство 6% от подадените молби за убежище във Великобритания между юли 2915 г. и март 2017 г. са били на основание сексуална ориентация. Около една четвърт от тези молби са получили одобрение. Страните с най-голям брой такива молби са Пакистан, Бангладеш и Нигерия. Вътрешното министерство заявява, че \"остава ангажирано да подобри процеса за търсещите убежище на такова основание\". Активисти коментират, че защитата на търсещите убежище ЛГБТ е често срещан проблем в Европа. В Германия такива хора са се оплаквали от заплахи, отправени към тях по време на интервютата им за предоставяне на убежище. В Ирландия много от тях са изправени пред заплахи от други търсещи убежище в центровете за настаняване. Според правозащитни групи проблемът се дължи на липсата на основно обучение за правата на ЛГБТ общността сред тези, които взимат решенията относно молбите за убежище.", "date": "2018.01.15", "title": "Гейове и интерсексуални търсещи убежище намират дом във Великобритания"}
{"url": "https://www.dnevnik.bg/biznes/2018/01/15/3112859_biznesut_i_sindikatite_podgotviat_obsht_protest/", "text": "Работодателските съюзи и синдикатите подготвят общ протест заради спекулативното поскъпване на електроенергията. Той ще бъде насрочен след вота на недоверие, който БСП иска, \"за да не се спекулира с обективните искания на организаторите\", се казва в съобщение на Българската стопанска камара, домакин на срещата.", "date": "2018.01.15", "title": "Бизнесът и синдикатите подготвят общ протест"}
{"url": "https://www.dnevnik.bg/detski_dnevnik/2018/01/15/3112806_kakvo_shte_se_uchi_v_10_klas_spored_novite_programi/", "text": "От учебната 2019/2020 година учениците в 10 клас ще учат по нови учебни програми, които бяха утвърдени днес. Промяната се налага прокарваната с новия училищен закон реформа, според която първи етап на гимназиално образование ще се завършва в 10 клас. Така десетокласниците ще минават цялостен курс по национална история – от древността до наши дни, като за пръв път ще се изучават  основни характеристики на тоталитарната държава . Ще се учат и  понятия като Народен съд , репресивен апарат, съветизация и безпартиен режим. По литература ще се изучават само произведения на български автори като Иван Вазов, Пенчо Славейков, Пейо Яворов, Димчо Дебелянов, Елин Пелин, Йордан Йовков, Гео Милев, Никола Вапцаров, Николай Хайтов и др.", "date": "2018.01.15", "title": "Какво ще се учи в 10 клас според новите програми"}
{"url": "https://www.dnevnik.bg/sport/2018/01/15/3112582_fotogaleriia_snejnite_emocii_ot_vitosha_zimen_fest_2018/", "text": "Любители на зимните и екстремните спортове се събраха на Витоша в съботната сутрин за Световния ден на снега и се включиха във \"Витоша зимен фест\".", "date": "2018.01.15", "title": "Фотогалерия: Снежните емоции от \"Витоша зимен фест 2018\""}
{"url": "https://www.dnevnik.bg/sport/2018/01/15/3112870_borislav_mihailov_normalno_e_i_cska_da_me_podkrepi/", "text": "Президентът на Българския футболен съюз (БФС) Борислав Михайлов заяви, че не е учуден от  подкрепата на \"Левски\" в предстоящите избори . Според него е логично да бъде подкрепен и от ръководството на \"ЦСКА - София\". \"За това, което съм направил и съм се опитал да направя за тях, е нормално и те да ме подкрепят. Но те си знаят\", каза Михайлов пред медиите на старта на кандидатпрезидентската кампания. Той очаква още доста клубове да го подкрепят. \"Ще има и други клубове от всички нива на българския футбол. Най-важното е на самия конгрес. Живот и здраве, ще видим на 16 февруари.\" \"Аз съм изключително доволен и благодаря на ръководството на \"Левски\", че има доверие в мен. Според мен не е толкова учудващо, защото все пак съм играл в \"Левски\" 15 години и цялата ми фамилия\", каза още президентът на БФС. Михайлов вече  получи одобрение от ръководството  на шампиона \"Лудогорец\", както и от \"Славия\". Той ще се бори за четвърти мандат начело на футболния съюз. Другите две кандидатури засега са на бившия футболист и треньор на националния отбор  Любослав Пенев  и бившия президент на \"Черноморец\"  Ивайло Дражев . Михайлов заяви, че \"на практика няма грешки\" в работата на настоящото ръководство. По думите му футболният съюз е \"най-стройната спортна организация в България\" и се справи отлично със задълженията си. Той обяви и ръст от 63% в годишния бюджет на БФС. \"Грешки всеки прави, но те са много минимални на фона на свършената работа. За това, че не сме се класирали на голямо първенство, има обективни и субективни фактори. Една от тях са треньорите. Двама от екипа на Любо Пенев са били треньори и не са класирали отбора. Така че нека всеки да си носи отговорността и да си гледа собствената камбанария.\" Михайлов каза още, че е учуден от  обвиненията на Пенев към настоящото ръководство на БФС . \"Той е бил тук и знае как стоят нещата. Условията му бяха едни от най-добрите, откакто има национален отбор по футбол.\" Бившият капитан на България отчете 2017 г. като \"по-скоро добра, отколкото толкова критикувана\". Според него българският футбол е имал успехи на всички нива. \"На всички нива имахме успехи. Интересно първенство, националният отбор за пръв път от 50 години би Швеция, победихме Холандия, играхме нелош футбол, успехите на \"Лудогорец\" и на националите до 19 години.\" \"Всички първенства и турнири, които администрираме, са на ниво. Има развитие нагоре и в съдийството. Полагаме всякакви усилия. Развиваме женски футбол, футзал, футбол-5, футбол-7, футбол-9, изключително сгъстен е календарът\", добави Михайлов.", "date": "2018.01.15", "title": "Борислав Михайлов: Нормално е и ЦСКА да ме подкрепи"}
{"url": "https://www.dnevnik.bg/politika/2018/01/15/3112874_bsp_iska_debat_v_parlamenta_za_obshtinskite_bolnici/", "text": "Както председателят на парламента Цвета Караянчева организира дискусия за социалния пол, така искаме и за общинското здравеопазване, каза заместник-председателят на БСП в парламента Драгомир Стойнев. Лидерът на партията Корнелия Нинова вече е внесла в парламента искане до Цвета Караянчева за организиране на дискусия \"за състоянието на общинското и държавното здравеопазване в Народното събрание\" в четвъртък. \"Убедени сме, че този въпрос е не по-малко важен от от обсъждането на Конвенцията (Истанбулската - бел.авт.) и настояваме на дискусията да бъдат поканени БЛС, НЗОК и министърът на здравеопазването, ръководствата на общински болници, пациентски организации\", пише в писмото на Нинова. БСП решиха, че  ще гласуват против  ратификацията на международния договор, осъждащ домашното насилие. Стойнев каза, че когато се пита председателя на здравната комисия д-р Даниела Дариткова какво се случва, тя казва, че ситуацията трябва да се анализира. \"10 години ГЕРБ анализират ситуацията\", каза Стойнев. Според него по време на управлението си ГЕРБ направили всичко възможно да закрият и затрият държавното и общинското здравеопазване и ГЕРБ са позволили на частни болници да източват НЗОК. Ако Цвета Караянчева откаже да организира дискусия за общинските болници, БСП ще покани всички заинтересовани организации в парламента, добави другият заместник-председателят на парламентарната група Валери Жаблянов. Той обясни, че по време на дискусията по проблемите на общинското здравеопазване народните представители трябва да разберат защо 31 общински болници са в състояние на фалит и защо държавният бюджет не е намерил необходимите средства за тях. \"Защо министър-председателят е в състояние да обещава пари в първия момент, в който му ги поискат? Откъде се намират тези средства, след като не са гласувани в държавния бюджет, и защо общинското здравеопазване трябва да разчита на подаянието на изпълнителната власт\", попита Жаблянов. Депутатът Георги Михайлов, който е професор по хематология, добави че едно от най-тежките последици от закриването на общинските болници е обезлюдяването. Около 30 общински болници  протестираха  днес. Основното им искане е за отпускане на 30 млн. лева целева субсидия от републиканския бюджет. Министерството на здравеопазването отговори преди началото на протеста, че такава не може да бъде отпусната извън вече предвидените средства за годината.", "date": "2018.01.15", "title": "БСП иска дебат в парламента за общинските болници \"като за социалния пол\""}
{"url": "https://www.dnevnik.bg/citat_na_deniia/2018/01/15/3112856_citat_na_denia_ne_sum_viarval_che_boris_shte_napuska/", "text": "С този цитат от албанския премиер Еди Рама започва статията на \"Файненшъл таймс\" за началото на българското европредседателство, публикувана в неделя. Авторът Алекс Барбър, който пише от София, разказва преди това, че коментарът на Рама бил предизвикан от снимка на Борис Джонсън и Бойко Борисов. Статията е озаглавена  \"ЕС със загриженост посреща прегръдката на Борисов\" , а снимката на българския премиер в началото е с текст \"Бойко Борисов има слабост към пури, олигарси и популистка политика\". В статията се допълва, че и някои българи почти не вярват, че страната им ръководи Съвета на ЕС, докато неин премиер е Борисов, и повтаря за пореден път определенията \"най-бедната страна, бореща се с корупцията по високите етажи и слабите институции\". С човек като Борисов начело България няма защо да се притеснява, че председателството ѝ няма да бъде забелязано, казва с лека ирония авторът. Убийствата на бизнесмен и високопоставен данъчен служител в София не му помагат (реакцията му е \"Подобни неща могат да се случат навсякъде\"), нито участието на крайнодесни партии в коалиционното му правителство, казва Барбър. Той припомня, че в следващите 6 месеца ще има много важни преговори за Брекзит, и обяснява, че в Брюксел смятат за актив - а не за пасив - специфичния \"бранд Борисов\" на дясноцентристка политика и че лоялността на българския премиер (\"прагматичен съюзник, на когото може да се разчита\") частично е приглушила загрижеността в ЕС от корупцията и проблемите със свободата на медиите в България. \"То натрупа самочувствие и вече разбира много по-добре защо европейските политики имат значение и как директно се пренася случващото се в Европа с това да си успешен в България\", обяснява пред \"Файненшъл таймс\" Весела Чернева от Европейския съвет за външна политика в София.", "date": "2018.01.15", "title": "Цитат на деня: Не съм вярвал, че Борис ще напуска ЕС, а Борисов ще го ръководи"}
{"url": "https://www.dnevnik.bg/evropa/2018/01/15/3112877_dvama_bulgari_uchastvat_v_ekspertnata_grupa_na_es/", "text": "Макар фалшивите новини да не са нито новост, нито незаконни, те се разпространяват изключително бързо и пораждат заплаха за образа на медиите и за нашите демокрации, за нашите демократични ценности. Това заяви еврокомисарят по цифровизацията Мария Габриел след днешното първо заседание на експертната група на Европейската комисия, която предстои да предложи решения на проблема, предаде БТА. Желание да се включат в групата са заявили над 300 души, а 40 са били одобрени. Сред тях няма български журналисти и преподаватели, но нейни членове са Вени Марковски от международната организация ICANN със седалище в Ню Йорк и Димитър Димитров от \"Уикимедиа\". Сред останалите има представители на основните социални мрежи, Оксфордския институт по журналистика на \"Ройтерс\", агенция \"Франс прес\", Сорбоната, университетите в Рига, Букурещ и Любляна, \"Репортери без граници\". След заседанието Габриел отбеляза: \"Цифровите технологии промениха дълбоко начина, по който гражданите достигат до информация. Интернет дава чудесна възможност за разгръщането на свободата на изразяване и за медийното разнообразие. Това създава и предизвикателства в областта на политиката, обществото и сигурността.\" \"Целта ни е да предложим механизъм за установяване на фалшивите новини и пресичането на тяхното разпространение. Никой няма намерение да кара хората да вярват или да не вярват на дадена информация. Ако в ЕС не предприемем никакви действия, положението може да се влоши\", добави тя. Експертната група се очаква да предложи напролет стратегия за борба с разпространението онлайн на невярна информация. Експертите ще дадат съвети за мащаба на проблема и ще изготвят препоръки. Очаква се те да създадат определение за \"фалшива новина\". Комисията уточнява, че при избора на участниците са били взети предвид равномерното разпределение между журналисти, академични среди, нови и обичайни медии, географско и полово разпределение, участие на граждански организации. Председател на групата е Мадлейн де Кок Бунинг, професор по право от Университета в Утрехт (Холандия). Съставянето на групата е съгласувано с Европейската служба за външно действие и отдела за следене на дезинформацията, създаден покрай събитията в Крим.", "date": "2018.01.15", "title": "Двама българи участват в експертната група на ЕС срещу фалшивите новини"}
{"url": "https://www.dnevnik.bg/sviat/2018/01/15/3112885_svetut_e_na_ruba_na_iadrena_voina_predupredi_papa/", "text": "Папа Франциск заяви, че е сериозно притеснен от опасността от ядрена война, и предупреди, че светът е на ръба, предадоха агенциите \"Ройтерс\" и ДПА. Той направи изявлението си на борда на папския самолет, с който лети към Перу и Чили. Преди дни фалшива тревога за приближаваща балистична ракета стресна жителите на Хавайските острови и напомни за риска от неочаквана ядрена война със Северна Корея, припомня \"Ройтерс\". \"Мисля, че сме на самата граница. Наистина се опасявам от това\", заяви папа Франциск, коментирайки опасността от ядрена война. \"Един инцидент е достатъчен, за да ни хвърли в състояние на война\", предупреди той и добави, че затова \"трябва да унищожим оръжията и да се стремим към ядрено разоръжаване\". Папата не спомена Хавайските острови, нито Северна Корея./ БТА", "date": "2018.01.15", "title": "Светът е на ръба на ядрена война, предупреди папа Франциск"}
{"url": "https://www.dnevnik.bg/bulgaria/2018/01/15/3112805_petur_nizamov-perata_osudi_dve_burgaski_medii_narekli/", "text": "Петър Низамов, известен с прякора Перата, е осъдил два бургаски сайта заради заглавия, в които го наричат бияч. Това се разбира от две решения на съдия Калин Кунчев от Районния съд в Бургас. Те не са окончателни и подлежат на обжалване. От тях става известно, че Перата е завел и редица други дела срещу медии.  Исковете на Низамов са били за непозволено увреждане. За две публикации от март 2012 г. със заглавие Съдът осъжда \"Бургасинфо\"  и \"Бургаснюз\" (към настоящия момент конкретната статия е премахната от сайта и в нея Низамов е бил обозначен не с имената си, а само с инициали - бел.ред.) да заплатят на Низамов съответно по 2000 лв. и 500 лв. за причинените му неимуществени вреди – преживян душевен дискомфорт. Искът на Перата е уважен частично, защото той е искал съответно 20 и 15 хил. лв. Фирмите - собственици на двата сайта, ще трябва да платят и законната лихва, както и около 1000 лв. за разноски по делото. Двете дела и решения са идентични с малки разлики. По делото срещу \"Бургасинфо\" съдия Кунчев е установил, че през 2012 г. Перата е бил обвинен заедно с двама други души за побой на охранител в местна дискотека - \"Джубокс\". Тогава съдът е наложил на тримата най-тежката мярка за неотклонение - \"задържане под стража\", заради което полицията и прокуратурата са изпратили прессъобщение. С влязла в сила на 16 юли 2013 г. присъда обаче Съдът установява от гласните доказателства по делото, че от статиите \"Чувствал се е зле, ядосвал се е, че в публичното пространство се разпространяват неверни и позорящи го факти\", се казва в съдебното решение.  В него се допълва, че на Низамов, наречен в заглавието бияч, е било приписано престъпление, което не е извършил, след като има оправдателна присъда. Съдът приема, че наистина за писането на статиите са използвани официални прессъобщения,", "date": "2018.01.15", "title": "Петър Низамов-Перата осъди две бургаски медии, нарекли го бияч"}
{"url": "https://www.dnevnik.bg/politika/2018/01/15/3112920_dogovorut_za_dobrosusedstvo_s_makedoniia_vliza_v/", "text": "Договорът за добросъседство с Македония, който  беше ратифициран днес  от парламента в Скопие, ще бъде разгледан от ресорните комисии в българското Народно събрание в сряда. Преди да бъде гласуван в пленарната зала и да влезе в сила, той трябва да бъде одобрен от комисиите по външна политика и по европейските въпроси и контрол на европейските фондове. \"Поздравявам парламента на Република Македония, който ратифицира днес Договора за приятелство, добросъседство и сътрудничество между Република България и Република Македония. С това те показаха, че желанието ни да изградим модерни, европейски отношения на приятелство и доверие е общо\", бе написано в официалния профил на премиера Бойко Борисов. Поздравления изпрати и председателят на Народното събрание Цвета Караянчева. Не се очакват изненади в българския парламент. На 27 юли 2017 г. всички 206 депутати, намиращи се в пленарната зала,  гласуваха \"за\" декларацията , с която се дава подкрепа на правителството за подписване на договора.", "date": "2018.01.15", "title": "Договорът за добросъседство с Македония влиза в комисиите в парламента"}
{"url": "https://www.dnevnik.bg/v_pamet/2018/01/15/3112914_pochina_aktrisata_mariana_alamancheva/", "text": "Актрисата Мариана Аламанчева е починала днес на 76-годишна възраст, съобщава на страницата си във \"фейсбук\" Сатиричният театър, където актрисата изигра някои от най-популярните си роли. \"Отиде си една от най-интелигентните и фини актриси, отдали творческата си съдба на Сатиричния театър. Безкрайно женствена и мека, любимка на малки и големи, човек с нелека съдба, но с непреклонно чувство за достойнство...Ех, Мариана, Мариана... Почивай в мир! Дано душата ти намери покой!\", се казва в  съобщението . Сред най-известните й телевизионни и филмови роли са тези в \"Криворазбраната цивилизация\", \"Два диоптъра далекогледство\", \"Мъже в командировка\" и др. През септември миналата година тя беше удостоена  с почетно отличие \"Златен век\"  на Министерството на културата в категория \"Звезда\".", "date": "2018.01.15", "title": "Почина актрисата Мариана Аламанчева"}
{"url": "https://www.dnevnik.bg/analizi/2018/01/15/3112782_kogato_korupciiata_e_tolkova_goliama_che_gubi/", "text": "На фона на трескавото оживление, обхванало държавата покрай европредседателството, в последните дни ярко се открои една дискусия, към която малцина остават безразлични: наистина ли България е \"най-бедната и най-корумпираната страна в ЕС\"? Това твърдение се повтаря от години, но употребата му стана особено натрапчива напоследък, когато заради председателството изведнъж всички големи международни медии обърнаха поглед към страната. Вярно и невярно С първата част на твърдението (най-бедната...) проблем няма - всички са съгласни с нея. Както е известно обаче, за разлика от бедността, за която има статистически данни, измерването на корупцията е доста по-сложно, защото за нея може да се съди само по косвени признаци. Това, от една страна, води до силно поляризиране на мненията по темата, а от друга, дава възможност за прескачане от единия лагер в другия в зависимост от политическите пристрастия и от това дали \"сме на власт\" или в опозиция. Затова, когато беше на власт, БСП силно се възмущаваше от твърдението, че България е \"най-корумпираната страна в ЕС\", а сега го смята за безусловно вярно, повтаря го непрекъснато и дори се кани да внесе вот на недоверие заради него. Въпреки че всъщност самата тя има големи (даже пионерски) заслуги за налагането му, а пък днес не смее да обели и дума за най-ярките му проявления в наши дни. Любопитен факт е, че ДПС не е толкова ентусиазирано по този въпрос, но това е тема за друг анализ. В същото време управляващите и техните медийни защитници и симпатизанти поставят под съмнение и дори напълно отричат верността на определението \"най-корумпирана\" - всеки според натюрела и ролята, която си е избрал. От по-мекото наблюдение, че въпросните публикации \"са доста подобни, да не кажа едни и същи\", тоест клише, което се повтаря по инерция. До: \"предубедени, поръчкови, лъжливи, интригантски писания\", позоваването на които е \"самооплюване и мазохизъм\", тоест едва ли не международен заговор за очерняне. Кръвно обидени от тези публикации, те не спират да повтарят, че \"корупция има навсякъде\" и че дори, понеже сме \"малка и бедна страна\", тукашната корупция била като \"детска игра\" в сравнение с корупцията на големите и богатите, които ни назидават. Относително и субективно Да, наистина всички медии, дори и най-качествените, за краткост и повече яснота (а донякъде може би и поради леност) понякога имат склонност да свеждат някои очевидни неща до набор от шаблони, които повтарят без много-много обяснения. Но това, че заради твърде честа употреба даден израз се е превърнал в клише, далеч не означава, че той не е верен. Още по-несправедливо и абсурдно е да се говори за медии като \"Гардиън\", \"Ди Цайт\" или \"Монд\" така, сякаш става дума за неизброимите български медийни бухалки, оцветили всичко около себе си в кафяво. Както стана дума, разговорът за корупцията винаги е съпътстван от доза относителност, условност и субективност. Особено в среда, в която отношението към нея е донякъде двусмислено, да не кажем благосклонно - в зависимост от това дали си от страната на плащащите или на получаващите. Тъй че е трудно да се каже дали България е точно първа по корупция в ЕС или не съвсем - зависи кой и как мери. Има обаче и някои безспорни ориентири, които съвсем ясно показват къде сме ние. Ето ги ясните ориентири Ако сравняваме само две отделни и сходни по предмета си корупционни сделки в България и в някоя от европейските държави, които са на обратната страна на класацията, е твърде вероятно да се окаже, че в България финансовите щети наистина са по-малки. Да допуснем например корупционен пробив при ремонт на булевард или при доставката на нови автобуси в София и в Берлин. Заради разликите в мащабите и в стандарта на цените източените там публични средства може наистина да се окажат повече. В страни като Германия обаче подобни пробиви са по-скоро изключение. Докато в България са широко разпространена практика. Според миналогодишните анкети сред българския бизнес 70% от обществените поръчки в страната са нагласени. 88,5% от анкетираните смятат, че офертите на участниците са оценявани необективно, а над 80% - че в конкурсите има тенденциозно поставени условия в полза на конкретен изпълнител. Друга съществена разлика е, че там вероятността \"да те хванат\" е голяма, докато тук е незначителна. Миналия месец официални данни показаха, че прокуратурата няма нито едно разследване за подкуп срещу депутат, министър, заместник-министър, областен управител или какъвто и да било друг представител на изпълнителната и законодателната власт. Далеч по-важно е обаче, че ако там те хванат, вероятността да си получиш заслуженото клони към 100 процента, докато в България тази вероятност (особено за \"едрите риби\") клони към нула. По този показател България се откроява силно не само на фона на страни като Германия, но и спрямо, да кажем, \"родината на мафията\" Италия, а вече дори и спрямо Румъния, с която иначе вървим в пакет. Когато корупцията става излишна Някои биха окачествили липсата на хванати и наказани като доказателство за това, че тук корупцията е на път да изчезне. И в някакъв перверзно-парадоксален смисъл може и да са прави. Всъщност става дума за два парадокса, които се развиват паралелно, но в обратни посоки. От една страна, с корупцията се случва нещо като гигантска колективна зрителна измама - когато нещо става толкова голямо, че не можеш да го обхванеш с поглед, започваш да не го забелязваш. От друга страна, концентрацията на власт в ръцете на малка група хора прави излишна корупцията в нейния тесен смисъл. Няма нужда до купуваш или подкупваш някого, когато и без това владееш всичко - когато и трите власти се сливат в едни и същи ръце, когато контролираш всички държавни институции (включително тези, които би трябвало да те контролират), когато големи групи хора и цели бизнеси зависят или се страхуват от теб, когато разполагаш с почти пълен контрол върху медиите. Разбира се, няма как да контролираш и чуждестранните медии. Но пък те рядко обръщат поглед към България. А и далеч не всички разбират в цялата им драматична дълбочина тези особености на българската действителност, които правят корупционното класиране на страната не само условно и относително, но и донякъде неадекватно. Вероятно е по-точно да се каже, че България е извън класирането.", "date": "2018.01.15", "title": "Когато корупцията е толкова голяма, че губи основния си смисъл"}
{"url": "https://www.dnevnik.bg/sviat/2018/01/15/3112851_sulzi_i_panika_na_havaite_-_kak_greshnoto_kopche/", "text": "И щатски, и федерални власти в Съединените щати ще търсят причината за инцидента, при който човешка грешка и липсата на достатъчно контролни механизми станаха причина за разпространението на  фалшиво съобщение за атака  с балистична ракета, изпратено до жителите в щата Хаваи.  \"Грешката\" не се поправи в продължение на 38 минути - достатъчни, за да всеят паника у много от жителите на щата с население 1.4 милиона души. Много жители научиха, че съобщението е било фалшиво от публикация в \"Туитър\" на представителя на Хаваи в Конгреса Тълси Габърд. Щатските власти също се оказаха неподготвени за заблудата - Мат Ло Прести от долната камара на хавайския конгрес каза за Си Ен Ен, че той и семейството му опитали да се скрият във вана. Още от самото начало обаче се чудели защо така и не са прозвучали сирени (които трябваше да започнат да се тестват всеки месец заради възможната заплаха от Северна Корея). \"Това беше първото, което ме наведе на мисълта, че нещо не е наред. Но го приехме сериозно като инфаркт.\" Късно в неделя хавайските власти от агенцията за справяне с бедствията признаха, че не разполагат с достатъчно механизми, с които да реагират на грешки в системата или на такива, задействани от служители, предаде \"Ройтерс\". Говорителят на агенцията Рик Рапоза каза, че на служителя, изпратил по погрешка съобщението, временно са възложени други задължения. По думите му на учение той избрал от компютърно меню грешната команда и активирал ракетно предупреждение вместо вътрешен тест, а после натиснал \"да\", вярвайки, че е направил правилния избор. \"Да се изпрати съобщението възможно най-бързо\" Ще е необходима промяна в начина на работата на агенцията - един ще задейства предупреждението, а друг ще го потвърждава в случаи на подобни тревоги, а при грешка ще се изпраща незабавно съобщение за фалшива тревога. Рапоза обяснява за \"Ройтерс\", че досега хавайските власти не са обръщали достатъчно внимание на въпроса какво ще стане, ако възникне грешка - ако някой натисне \"грешното копче\", както и стана през уикенда, а мисълта е била винаги да се изпрати съобщението възможно най-бързо. Федералната комисия по комуникациите на САЩ обаче също ще води собствено разследване паралелно с това на хавайските власти. Председателят на комисията Аджит Пай каза, че в хавайската система липсват механизми за \"контрол на процеса\" както при задействане на предупрежденията, така и при учения със системата. Дейвид Айг, губернаторът на Хаваи, се извини за съобщението и предупреди, че грешката е станала по време на тест при пристигането на нова смяна в Агенцията за управление на бедствия на щата. Неподходящ момент Туристите Ронда Рамирес и Майкъл Стърлинг, и двамата на 56 г. и от Лос Анджелис, били отседнали в хотел в популярния сред посетители Уайкики, когато хавайските власти издали фалшивото предупреждение малко след 8 ч. местно време (около 20 ч. българско). Рамирес \"веднага започна да плаче, а аз се замислих: какво можем да направим? Нищо не можем да направим с ракета\", разказва адвокатът Стърлинг, цитиран от \"Ройтерс\". Спомня си, че хотелът помолил гостите да останат в стаите си, а след 30 минути персоналът им съобщил, че могат да излязат. Други, като 39-годишния издател и кандидат за градския съвет на Хонолулу Икайка Хъси били вкъщи със семейството си. Хъси и близките му взели храна и отишли в една от стаите, чиито стени били от камък. Според него заплахата за Хаваи е заради близостта до Тихоокеанското командване и Тихоокеанския флот на САЩ. Моментът, в който се случи инцидентът, също е особено неподходящ. Причината е повишеното международно напрежение заради севернокорейската ядрена и балистична програма. Пхенян вече е предупреждавал, че може да удари американската тихоокеанска територия Гуам, и през лятото тези действия разпалиха реториката между президента на САЩ Доналд Тръмп и севернокорейския лидер Ким Чен Ун. В някои части на острова обаче ежедневният живот не се промени от съобщението. Тъй като сирените така и не прозвучаха, в пощенска станция в квартал \"Маноа\" в Хонолулу работата продължи както обикновено, казва 32-годишният Адам Гос, който работи там на непълно работно време. С него се свързали объркани приятели, които му казали, че не могат да намерят никаква друга информация за предстоящо нападение. \"Мисля, че трябваше да публикуват ново съобщение веднага след това, а не да ни се налага да проверяваме \"Туитър\" за съобщението на Тълси Габърд, че тревогата е била фалшива.\"", "date": "2018.01.15", "title": "Сълзи и паника на Хаваите - как \"грешното копче\" изпрати фалшив сигнал за ракетно нападение"}
{"url": "https://www.dnevnik.bg/sport/2018/01/15/3112956_fizicheskata_forma_e_edno_ot_predimstvata_na_grigor/", "text": "Физическата форма е едно от големите предимства на Григор Димитров, смята седемкратният шампион в турнирите от Големия шлем в тениса и анализатор на \"Евроспорт\" Матс Виландер. Думите му дойдоха след силното начало на българина в Мелбърн. Димитров  спечели с 6:3, 6:2, 6:1 срещу квалификанта Денис Новак . Следващият му съперник ще е  американският квалификант Макензи Макдоналд . \"Григор е чудесен спортист и е видно, че тенисът е в кръвта му. Ако съдим по движението му на корта и игровото му поведение в мача срещу Денис Новак, определено бих се замислил, преди да заложа срещу Григор. От чисто физическа гледна точка той е напълно готов\", каза Виландер. Според него обаче българинът има всички качества да спечели титла от Големия шлем. \"Не съм сигурен дали този момент е точно сега. Просто с играчите като него никога не знаеш какво точно да очакваш\", заяви Виландер. Специалистът посочва, че Димитров не е сред големите фаворити в турнира заради лошата му статистика в мачовете срещу Рафаел Надал, Роджър Федерер и Новак Джокович. Тази вечер от 18.45 ч. \"Евроспорт 1\" ще излъчи пълен запис на срещата между Димитров и Денис Новак.", "date": "2018.01.15", "title": "Физическата форма е едно от предимствата на Григор Димитров, смята Матс Виландер"}
{"url": "https://www.dnevnik.bg/skorost/2018/01/15/3112907_fotogaleriia_legendarnata_g-klasa_na_mercedes_otslabna/", "text": "                        39 години след лансирането на първата G-класа на \"Мерцедес\" и след над 300 хиляди продажби дебютира последната версия на легендарния всъдеход. Първата среща на автомобила с широката публика е на открития в събота автосалон в Детройт.", "date": "2018.01.15", "title": "Фотогалерия: Легендарната G-класа на \"Мерцедес\" отслабна, но стана по-добра"}
{"url": "https://www.dnevnik.bg/sviat/2018/01/15/3112924_daniia_shte_sudi_nad_1000_dushi_che_sa_razprostranili/", "text": "Датската полиция е повдигнала обвинение на 1004 непълнолетни и млади хора, задето са споделили порнографски видеа на свои връстници, съобщи агенция \"Ройтерс\". Става въпрос за два клипа със сексуално съдържание. Записаните в тях лица са били непълнолетни, пише електронното издание The Local. Те са били разпространени през услугата \"Месинджър\" (Messenger). Споделянето на видеата нарушава законите за детска порнография, твърди полицията. Сигналът за разпространението им е подаден към американските власти от \"Фейсбук\" (Facebook), а оттам е препратен към Дания през Интерпол. Повечето от обвинените са споделили клиповете няколко пъти, но има някои, които са ги постнали на стотици места. \"Оставаме с впечатлението, че младите хора са наясно какви са последствията за жертвите на такива материали. Но вероятно не знаят, че споделянето им е незаконно и че могат да бъдат осъдени за разпространяване на детска порнография\", гласи изявлението на полицията, цитирано от The Local. \"Ако получиш присъда, докато си непълнолетен, тя може да остане в досието ти поне десет години. Това означава, че няма да можеш да получиш работа като футболен треньор или в детска градина. Ако американските власти знаят за нея, тя може да попречи на пътуване до САЩ\", обясняват още от силите на реда. Видеата бяха описани от местния клон на организацията \"Спасете децата\" като \"най-ужасните\" в историята на страната и включват изключително грозни сцени, вдъхновени от хардкор порнофилми, припомня The Local.", "date": "2018.01.15", "title": "Дания ще съди над 1000 души, че са разпространили порноклип на непълнолетни"}
{"url": "https://www.dnevnik.bg/video/novinite_na_bnt/2018/01/15/3112969_video_drugite_novini/", "text": "Приватизация, глобализация, комунизъм и репресивен апарат влизат в учебната програма Отпадат таксите за онлайн плащания с дебитни и кредитни карти 20 години \"Много шум за нищо\" в Театър \"Българска армия\" Новата колекция на \"Ерменеджилдо Дзеня\" откри седмицата на модата в Милано Мобилно приложение ще гони стреса Текилата помага в борбата с излишните килограми.", "date": "2018.01.15", "title": "Видео: Другите новини"}
{"url": "https://www.dnevnik.bg/v_pamet/2018/01/15/3113016_pochina_vokalistkata_na_the_cranberries_dolores/", "text": "Вокалистката на рок групата The Cranberries Долорес О'Риърдън е починала внезапно на 46 години, съобщи агенция \"Ройтерс\", позовавайки се на ирландската държавна телевизия. О'Риърдън е била в Лондон, за да прави записи, съобщиха от екипа ѝ. Групата набра популярност през деветдесетте още с първия си албум Everybody Else Is Doing It, So Why Can't We? и ще бъде запомнена с песента Zombie от втория си албум No Need to Argue. Самата О'Риърдън започна и солова кариера през 2007 г., а през 2009 г. след шестгодишна пауза The Cranberries се събраха отново. През 2017 г. планираното им турне пропадна заради здравословни проблеми на О'Риърдън с гърба. Малко преди Коледа тя обяви във \"Фейсбук\", че се чувства добре и е била на сцена за пръв път от месеци. През 2014 г. О'Риърдън приключи двадесетгодишния си брак с Дон Бъртън, с когото имаха три деца. Певицата страдаше от биполярно разстройство, припомня Би Би Си.", "date": "2018.01.15", "title": "Почина вокалистката на The Cranberries Долорес О'Риърдън"}
{"url": "https://www.dnevnik.bg/bulgaria/2018/01/15/3112974_kak_i_tv_vodeshtiiat_svetoslav_ivanov_stana_vrag/", "text": "Телевизионният водещ Светослав Иванов получи куп обиди и обвинения от медиите на депутата от ДПС Делян Пеевски след критичен към управляващите коментар в предаването си \"120 минути\" по Би Ти Ви в неделя вечер. Така той се превърна в поредния журналист, атакуван заради позицията си. Традиционният седмичен обзор на водещия,  озаглавен \"Не пазете тишина\"  (пълния текст вижте в края), започна с намек за изявленията на членове на правителството и управляващата партия, че председателството на Съвета на Европейския съюз е период, в който българите трябва да се стараят да не вредят на представата за страната, ако искат тя да се представи достойно в задачата да води съюза в следващите шест месеца. \"През седмицата много хора ни призоваха да се снишим за следващите шест месеца. Да не гледаме към българските скелети в гардероба и дори да не споменаваме думата корупция\", заяви той. Иванов напомни, че повечето европейски политици знаят за проблемите, пред които е изправена страната и добави, че ако България и Евросъюзът са едно семейство \"българските проблеми не би трябвало да са нещо, което трябва да бъде замитано под килима, защото именно тези проблеми родиха механизма за мониторинг, който следи съдебната ни система под лупа от датата на приемането ни в Съюза преди 11 години\". Добави, че председателството е шанс в дневния ред на обществото да влязат много нови теми, които да отворят очите на хората. \"Членството в ЕС е най-хубавото, което можеше да се случи на нашето поколение и на нашите деца. Но все ми се иска да премине моментът, в който да мислим, че някой от чужбина трябва да продължи да ни правя...Не пазете тишина, говорете. Няма да разсърдим чужденците. Най-много да разсърдим някой местен\", завършва коментарът на Светослав Иванов. В предаването беше излъчено и интервю с Паулин Адес-Мевел, която е ръководител в отдел \"Европейски съюз и Балкани\" в \"Репортери без граници\". През миналата седмица тя участва в  представянето на \"Бяла книга за свободата на медиите в България\" . В  интервюто тя коментира , че \"в България има проблем на концентрацията на медийна власт в ръцете на един човек. Има такива проблеми и в други държави, но тук е много специфично. 80% от разпространението на вестници да се притежава от един човек, е невиждано за други държави. И проблемът с такава концентрация е, че тя предизвиква съглашателство между политиците и медиите. Когато някой притежава толкова много медии, то те най-вероятно не се използват за журналистически цели, а за други такива, като например пропаганда.\"  По-малко от три часа по-късно в агенция \"Монитор\", а днес и във вестниците \"Монитор\" и \"Телеграф\" Светослав Иванов беше наречен \"телевизионно ехо на олигархията\". Той е обвинен, че \"защитава цензорите\", а единственият аргумент в подкрепа на твърдението е, че водещият е бил сред поканените  представянето издадената миналата седмица \"Бяла книга за свободата на медиите в България\"  (издание на Съюза на издателите и представена от издателите на \"Дневник\" и \"Капитал - Иво Прокопиев, на вестник \"Сега\" - Сашо Дончев, и на \"Клуб Z\" - Огнян Донев). В препечатаната дословно в печатните и онлайн изданията статия срещу Иванов - Бялата книга е наречена \"памфлектно издание\". Представянето й миналата седмица предизвика  гневна реакция и от самия Делян Пеевски . Чрез близките до него агенции ПИК и \"Блиц\" той разпространи обръщение, в което обяви, че не е олигарх (новини за новите придобивки на Пеевски вижте  тук ) и отправи  заплахи към Прокопиев, Дончев и Донев.  Засега реакцията срещу Иванов е ограничена само до обидни коментари и недоказани твърдения. Следващата стъпка по модела за натиск, прилаган от медиите на Пеевски, е описан именно в \"Бялата книга\" и е регистриран от неправителствената организация \"Фрийдъм хаус\" (Freedom House) в доклада за състоянието на медиите през 2016 г. Според документа новата тенденция в натиска над журналисти, които критикуват правителството, е очернянето им чрез жълти и клеветнически материали, насочени срещу личния им живот: \"Особено видими са компроматите срещу тв водещи от най-гледаните предавания на националните телевизии\". В книгата се припомня интервю за \"Дневник\" през май миналата година, в което вече свалената от ефир водеща на сутрешния блок на Нова телевизия Анна Цолова разказва, че кампаниите срещу нея в жълтите сайтове започват всеки път, когато  споменава критично \"имена на силни на деня\" или пита за тях.   Миналата година обект на подобна кампания беше партньорът й Виктор Николаев. През октомври вестник \"Уикенд\" (в който, също се появяват част от кампаниите от медиите на Пеевски) публикува негови снимки с членове на семейството му и с приятели, снимани по улиците на София, очевидно в свободното му време. Те бяха придружени от текст с  двусмислената препоръка да бъде внимателен като пресича ,\" ако не иска да попадне в черната статистика на КАТ и МВР за пострадалите в ПТП\". Българското европредседателство, преди всичко, е исторически шанс за всички. Шанс да поставим проблемите си честно, открито и без никаква мисъл, че не бива да се излагаме пред чужденците. Без да искам да обидя някого - не сме камериерки в хотел, за да не се излагаме пред гостите, а страна, която трябва да има авторитет и тежест, за да се чува името и думата й. Ако приемем, че ние в Европа сме едно семейство, българските проблеми не би трябвало да са нещо, което трябва да бъде замитано под килима, защото именно тези проблеми родиха механизма за мониторинг, който следи съдебната ни система под лупа от датата на приемането ни в съюза преди 11 години. Тогава Жан-Клод Юнкер, като премиер на Люксембург, целуваше приятелски не Борисов, а Сакскобурготски след подписването на договора за присъединяване. Но такъв е Юнкер - целуващ дипломат, който прави комплименти, ласкае, без това да означава нещо. Ако си мислите, че той не знае какви са истинските измерения на корупцията в България, как нито управляващи, нито опозиция направиха опит за истински закон срещу нейното пресичане, много се лъжете. Ако си мислите, че той не знае проблемите пред българските медии, много се лъжете. Но...тихо. Да не разсърдим чужденците. Ще им покажем българската природа и всичко ще си дойде на мястото. Не, председателството не е туристически панаир, а повод за приближаване към ценности, отговорности и уважение на закона. Красивата гледка към Витоша, Боянската църква и музеите не могат и не трябва да изместват порива към по-добра и справедлива България. Всички знаем колко красива е страната ни, всички знаем колко древна е историята ни, но това не означава, че не трябва да се борим с причините, които ни лепят клеймото \"най\" - но на обратно. Най-корумпирана, бедна, изостанала, несвободна... Следващите шест месеца са шанс да вкараме много различни теми в дневния си ред, които да отворят очите ни към процесите в Европа и света. По този начин, ще видим по различен начин и нашите местни политици. Защото прекрасната реч на Туск не беше шедьовър, а дипломатическа демонстрация на отношение и политически стил, който изчезна от родната политическа сцена. Нито повече, нито по-малко. Една прекрасна реч, която направи важен контраст с нашата страна. Тук думите на политиците са принизени до нивото пред кварталното кафене. И преди три дни Доналд Туск ни напомни, че думите могат да бъдат важни. Когато Александър Батенберг напуснал България, тронът в София останал празен. Предложили на най-актуалния политик през онези години - Стефан Стамболов да стане цар, но той отказал. С аргумента, че на трона трябва да е чужденец, защото всеки тук си мисли, че заслужава да е цар. Така във Виена българските пратеници започнали да преговарят с Фердинанд. Толкова години по-късно, Европа успява да вкара България в някакви рамки. Членството в Европейския съюз е най-хубавото, което можеше да се случи на нашето поколение и нашите деца. Но все ми се иска да премине момента, в който всеки да си мисли, че някои от чужбина трябва да ни оправи. Да се чувстваме равни, а не смачкани хора, които да си мълчат, за да не разсърдят чужденците. Напротив, проблемите тук са и техни проблеми. И трябва да ги решаваме заедно. Затова нека говорим високо за тях. На английски, на немски, на френски, на полски, но най-вече - на български. Този древен и прекрасен език, който звучи толкова хубаво в устата на чужденците. Не пазете тишина. Говорете. Няма да разсърдим чужденците. Най-много да разсърдим някой местен.", "date": "2018.01.15", "title": "Как и тв водещият Светослав Иванов стана враг"}
{"url": "https://www.dnevnik.bg/photos/2018/01/15/3112916_fotogaleriia_sauditska_arabiia_preotkriva_kinoto_sled/", "text": "С пълнометражни анимации за деца Сауитска Арабия направи първата крачка към отваряне на киносалони в страната, след като прожектирането на филми беше забранено през последните 35 години.", "date": "2018.01.15", "title": "Фотогалерия: Саудитска Арабия преоткрива киното след 35-годишна забрана"}
{"url": "https://www.dnevnik.bg/evropa/2018/01/15/3112695_prezidentskiiat_vot_v_chehiia_izbor_mejdu_iztoka_i/", "text": "Хора, чувстващи се изоставени и игнорирани. Страх, че мигрантите, които бягат от война и бедност в мюсюлманските страни, са заплаха за родината им. И дълбоко недоверие в институциите, особено в правителствата, които изглеждат откъснати от ежедневните нужди. От Полша до Пенсилвания авеню лидерите популисти завзеха властта през последните години, като се възползваха именно от тези дълбоко емоционални въпроси, пише \"Ню Йорк таймс\". След две седмици един от тези лидери, 73-годишният президент на Чехия Милош Земан, ще се изправи пред тест, който може да се окаже барометър за силата на това послание в страната му и може би в региона. Вторият и последен  тур на президентските избори  ще покаже дали чехите ще се насочат към Русия и Китай, или ще се обърнат към Европейския съюз, коментира изданието. Вотът този месец следва парламентарните избори през октомври, спечелени от популисткото движение АНО начело с  милиардера Андрей Бабиш . След тези парламентарни избори изглеждаше, че Чехия може да върви по пътя на Унгария и Полша, коментира Иржи Пехе, политически съветник на бившия президент Вацлав Хавел и директор на Нюйоркския университет в Прага, имайки предвид десните правителства в тези две държави. Те направиха поредица от реформи, които са смятани за недемократични и  изостриха отношенията им с ЕС . Съперникът на Земан за президентския пост, 68-годишният бивш председател на Чешката академия на науките  Иржи Драхош , се представи за защитник на демократичните ценности. На първия тур той получи 26.6% срещу 38.6% за Земан. Някои от другите кандидати веднага подкрепиха Драхош, включително тези, които спечелиха трето, четвърто и пето място и заедно събраха 28.2% от гласовете. Вторият тур ще се състои на 26 и 27 януари. Това са вторите преки президентски избори в страната. Остър език Земан спечели поста през 2013 г., като привлече избирателите, искащи промяна след финансовата криза. Неговият ляв подход се отличаваше от десните идеологии на други популисти в региона. Земан, който е бивш премиер, тогава се представи като борец срещу проядената от корупция система. Скоро обаче той ще трябва да се заеме с нова битка – въпросът за мюсюлманските бежанци в Европа. Преди две десетилетия Чешката република приветства хората, търсещи убежище от войните на Балканите, приемайки хиляди бежанци от Босна, сред които и мюсюлмани. Преди три години обаче, след като броят на мигрантите, бягащи от Африка и Близкия изток, се увеличи, Земан се превърна в един от най-яростните критици на мигрантските политики на ЕС. Според квотната система Чехия трябваше да приеме 2691 мигранти на своя територия. Тя прие 12, след което оказа да приема други. В момента води съдебна битка в ЕС по въпроса. Позицията на Земан остава популярна и като цяло политическият дебат за миграцията в Чехия е приключил. Драхош също заяви, че по въпроса за приемането на европейските квоти отговорът му е \"категорично не\". Политическият консенсус обаче не спира Земан от това да отправя изключително остри реплики към мигрантите. През 2015 г. той заяви: \"Дълбоко съм убеден, че сме изправени пред организирана инвазия, а не пред спонтанно движение на бежанци.\" Докато беше на посещение в малък граничен град пък каза, че ще докара пожарникари с водни оръдия, които да отблъскват хора, ако е необходимо. Именно този език някои избиратели смятат за истинския глас на обикновените хора. Друг пример е посещение на Земан при винопроизводители, когато, намигвайки, обяви \"смърт за въздържателите и вегетарианците\". По време на посещение в Китай той се срещна с руския президент Владимир Путин и след като забеляза големия брой журналисти на събитието, подхвърли с усмивка, че някои може да бъдат \"ликвидирани\". Дори и критиците на Земан обаче признават, че той е умен, начетен и е един от най-ефективните публични говорители в страната. И колкото повече коментарите му ядосват интелектуалците, толкова повече се засилва подкрепата за него сред ядрото на поддръжниците му. Опасни връзки Езикът му обаче, освен че е обиден, отваря вратата за периферни групи, които доскоро бяха извън политическия живот в Чехия, като крайнодясната антиевропейска партия \"Свобода и пряка демокрация\" (СПД), неофашистка група, призоваваща за забрана на исляма. Бабиш флиртува с идеята да я включи в коалиционното правителство, а Земан присъства на конференция на партията. По думите на Пехе \"това поставя чешкия президент на политическата карта там, където никой друг политик в демократичната част на Европа не е бил. Дори Орбан в Унгария и Качински в Полша не са се съюзявали с подобни политически сили\". Макар Бабиш да подкрепи Земан след първия тур, той все пак отправи силна критика към политическия си покровител. \"Ако иска да спечели на втория тур, той трябва открито да обяви, че не иска да тласне страната ни към Изтока, че не иска да тласне страната ни към Русия или Китай\", подчерта Бабиш в събота. Земан, макар да подкрепя членството на страната в ЕС, не отрича, че е близък с Путин, и активно ухажва Китай за инвестиции.", "date": "2018.01.15", "title": "Президентският вот в Чехия – избор между Изтока и Запада"}
{"url": "https://www.dnevnik.bg/sport/2018/01/15/3113021_frenskiiat_sudiia_koito_ritna_futbolist_beshe_otstranen/", "text": "Съдията Tони Шапрон беше наказан от Френската футболна федерация. Решението дойде часове след  куриозния червен картон, който реферът вдигна срещу Диего Карлос от \"Нант\" . В последната минута на редовното време на мача с ПСЖ съдията се препъна в защитника на домакините. След като падна, Шапрон ритна бразилския футболист, който секунди по-късно с недоумение видя как получава втори жълт картон. Изгонването на Карлос бързо привлече вниманието на футболния свят и доведе до наказание за съдията. В свое становище френската федерация обяви, че съдийската комисия е решила да отстрани Тони Шапрон до второ нареждане. Предстои реферът да бъде изслушан. Той вече е заявил, че от кадрите е видял, че падането му е случайно, а не след умишлени действия на Карлос. В сряда съдията трябваше да ръководи мач от Лига 1, но нарядът му е отменен. Президентът на \"Нант\" Валдемар Кита каза, че съдията трябва да бъде наказан за шест месеца заради \"скандалното\" си поведение. \"Това е смехотворно. Получих 20 съобщения от цял свят, в които ми казваха, че този съдия е недоразумение\", заяви той. ПСЖ спечели мача с 1:0 и увеличи на 11 точки аванса си на върха в класирането.", "date": "2018.01.15", "title": "Френският съдия, който ритна футболист, беше отстранен"}
{"url": "https://www.dnevnik.bg/sviat/2018/01/15/3112994_turciia_pokaza_kude_shte_premine_kanalut_koito_shte/", "text": "Министърът на транспорта, корабоплаването и комуникациите на Турция Ахмет Арслан представи в понеделник трасето, по което се планира да премине Канал \"Истанбул\" - най-амбициозният инфраструктурен проект на страната, който може да превърне в остров европейската част на най-многолюдния турски град. Целта ни е да приключми тръжните процедури и да направим първата копка още тази година, добави министърът. Ще бъде използван моделът на публично-частно партньорство и схемата, според която частна компания изгражда, експлоатира известно време и предава обекта на държавата. Основната цел на огромното съоръжение, което по предварителни неофициални оценки може да струва 10 млрд. долара, е да се облекчи трафика през Босфора. През 2016 г. през пролива между Черно и Мраморно море са преминали около 42 000 кораба, докато Суецкият канал, например, е бил използван от 16 800 морски съда. Многомилионният Истанбул непрекъснато е под заплаха да стане инцидент с опасен товар, както се е случвало да има петролни разливи след сблъсък на кораби. Каналът, за който се говори от 2011 г. насам, трябва да е с дължина 45 км и да преминава от Кючукчекмедже (непосредствено до Йешилкьой, известен до 1926 г. като Сан Стефано - бел.ред.) през Сазлъдере до Дурусу и черноморския бряг. Това е един от петте предложени варианта и част от аргументите са заобикалянето на важно сладководно езеро и намаляване на последиците за живеещите по това трасе. Дълбочината ще е 25 метра, а ширината - межда 250 и 1000 метра. Наблизо са емблематични за строителните амбиции на президента Реджеп Тайип Ердоган проекти като все още изгражданото трето летище на Истанбул и откритият през 2016 г. трети мост над Босфора. Предстои подробната оценка за последиците от евентуалните насипни работи в Черно море и портовете и изкуствените острови, които се предвижда да бъдат насипани в Мраморно море. За тях ще бъде използвана изкопната маса от прокопаването на канала, а отделената почва ще отиде за земеделски цели. По двете страни на Канал \"Истанбул\" е предвидено да се издигат жилищни и бизнес зони, както и логистични центрове на брега на Черно море. За страни като България, Румъния, Украйна и Грузия, както и за черноморския флот на Русия засега Босфорът е единственият излаз към световния океан. Арслан обяви и важен факт - каналът няма да е под юрисдикцията на Конвенцията от Монтрьо, който от десетилетия регулира международното корабоплаване през Проливите в мирно време, включително какви военни кораби могат да влизат в Черно море и колко време да престояват в него, когато са под чужд флаг. Това означава също, че Канал \"Истанбул\" ще бъде платен, докато преминаването през Босфора е безплатно, допълва \"Ройтерс\". Извършени са всички оценки на рисковете от земетресение и цунами, които заедно с геоложките проучвания, дело на четири реномирани турски университета и международни специалисти, ще бъдат интегрирани в документацията, заяви в понеделник министър Арслан. Оценката за въздействието върху околната среда още не е приключила в екоминистерството. Природозащитници и инженери геолози критикуват работата по кръстеният от медиите \"луд проект\", предложен преди 6 години от Ердоган. Според еколозите се отваря възможност Истанбул да се разраства на север, където има обширни гори, действащи като \"бели дробове\" на най-големия мегаполис в тази част на света. Истанбулската камара на инженерите геолози заяви, че предварителните изводи в екооценката не са взели предвид няколко важни фактора, които да направят проекта безспорен. Според тях има потенциал за сериозни последици за климата и баланса на минерали и хранителни вещества в Черно море и свързаните с него райони. Освен това е вероятно да намалее съдържанието на кислород във водите на Мраморно море.", "date": "2018.01.15", "title": "Турция показа къде ще премине каналът, който ще превърне Истанбул в остров"}
{"url": "https://www.dnevnik.bg/photos/2018/01/15/3112765_fotogaleriia_svetovnite_snimki_na_denia_za_15_ianuari/", "text": "Студентката Леа Поре, от колежа \"Сент Мартинс\", демонстрира творбата си \"101 Археология\" в програмата Tate Exchange в Tate Modern в Лондон, Великобритания.", "date": "2018.01.15", "title": "Фотогалерия: Световните снимки на деня за 15 януари 2018г."}
{"url": "https://www.dnevnik.bg/sviat/2018/01/15/3113037_pod_obsada_ot_protestirashti_gruckiiat_parlament/", "text": "Гръцкият парламент одобри днес проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната, предадоха световните агенции, цитирани от БТА. За проекта гласуваха 154 депутати, а против него бяха 141 народни представители. Петима парламентаристи се въздържаха. Докато вървяха дебатите преди гласуването, пред сградата на законодателния орган имаше многохилядна демонстрация. Според организаторите протестиращите са били над 10 хиляди. Около стотина крайнолеви демонстранти започнаха да хвърлят запалителни бомби и камъни срещу полицията, която беше образувала кордон около парламента. Силите на реда отговориха със сълзотворен газ и шокови гранати. Мярката от пакета с реформи, породила най-големи критики и протести, е тази за затягане на правото на стачкуване. Сред стотината други разнородни мерки, има и такава за принудително продаване на онлайн търг на имущество, по-специално недвижимо, принадлежащо на длъжници, които не могат да възстановят на кредиторите дължимите суми. В пленарната зала гръцкият премиер Алексис Ципрас отхвърли твърдо критиките срещу законопроекта, идващи по-специално от синдикатите, според които правителството се готви да ограничи стачките. \"Безсрамна лъжа е да се твърди, че правителството прилага изискванията на кредиторите и на шефовете на компании, за да дерегулира пазара на труда\", каза Ципрас. \"Стачките не се премахват, нито пък са застрашени от това правителство\", допълни той. Според Ципрас днешното гласуване е от ключово значение за ускоряване на излизането на страната от спасителния план след седем месеца. След вота Атина се надява на 22 януари европейските министри на финансите да одобрят изплащането на 4.5 милиарда евро помощ за Гърция. Гласуването днес за първи път стана чрез електронна система. Досега 300-те депутати биваха извиквани един по един по азбучен ред и с назоваването на името им обявяваха как гласуват. Тази процедура отнемаше най-малко час при всяко гласуване.", "date": "2018.01.15", "title": "Под обсада от протестиращи, гръцкият парламент одобри нови мерки за икономии"}
{"url": "https://www.dnevnik.bg/sviat/2018/01/15/3113041_rumunskiiat_premier_podade_ostavka_sled_po-malko_ot/", "text": "Румънският премиер  Михай Тудосе  подаде оставка, съобщиха \"Ройтерс\" и \"Франс прес\", цитирани от БТА. Това става по-малко от два месеца, след като неговият кабинет оцеля при вот на недоверие и няма и седем месеца след избирането му на 29 юни. Междувременно обаче Тудосе изгуби политическата подкрепа на лидерите на своята Социалдемократическа партия. Това е вторият премиер на Румъния, отстранен от поста от партията си, след по-малко от седем месеца след избирането му, отбелязва \"Ройтерс\". Същата съдба имаше и предшественикът на Тудосе -  Сорин Гриндяну , свален след вот на недоверие, иницииран от управляващата партия.", "date": "2018.01.15", "title": "Румънският премиер подаде оставка след по-малко от седем месеца на поста"}
{"url": "https://www.dnevnik.bg/sport/2018/01/15/3113045_italianskata_policiia_zabeliazala_sumnitelni_elementi/", "text": "Икономическата полиция в Италия е забелязала \"съмнителни елементи\" в сделката по продажбата на \"Милан\", съобщава \"Ройтерс\", като се позовава на информация на свои източници. През април 2017 г.  китайски инвеститори, водени от Ли Юнхун, купиха \"Милан\" от ръководената от Силвио Берлускони Fininvest за 740 млн. евро . Преговорите се проточиха дълго, но в крайна сметка беше оформена най-голямата китайска инвестиция в европейски футболен клуб. Тогава Берлускони прехвърли всичките си 99.93% акции на регистрираната в Люксембург Rossoneri Sport Investment Lux. Fininvest отказва да коментира темата. Самият Берлускони отрече информация на \"Стампа\", че прокуратурата е започнала разследване за пране на пари при продажбата на \"росонерите\". Водещият прокурор в Милано Франческо Греко също заяви, че няма разследване. Въпреки това според информацията на \"Ройтерс\" преди Коледа икономическата полиция е предоставила доклад от около десет страници по случая. Финансовите институции са задължени да информират Италианската банка при преводи, при които има подозрения за извършени финансови престъпления или опити за такива. След това централната банка в страната изпраща тези сигнали към икономическата полиция и оттам се предава доклад към прокуратурата, която пък трябва да реши дали да започне разследване. В събота Марина Берлускони - дъщеря на Силвио Берлускони и президент на Fininvest, заяви, че действията около преговорите за продажбата на \"Милан\" са били напълно прозрачни.", "date": "2018.01.15", "title": "Италианската полиция забелязала \"съмнителни елементи\" в сделката по продажбата на \"Милан\""}
{"url": "https://www.dnevnik.bg/video/2018/01/15/3113052_videogaleriia_deset_ot_hitovete_na_the_cranberies_s/", "text": "Долорес О'Риърдън - вокалистката на рок групата The Cranberries Долорес О'Риърдън, почина в Лондон внезапно на 46 години. Тя се присъединява към The Cranberry Saw Us през 1990 г. и работи с групата след като тя променя името си до 2003 г. Благодарение на характерния ѝ глас и отчетливия ирландски акцент Долорес и групата стават най-популярните рок изпълнители след U2 и продават над 40 милиона албума.", "date": "2018.01.15", "title": "Видеогалерия: Десет от хитовете на The Cranberies с Долорес О'Риърдън"}
