{"url": "https://www.dnevnik.bg/analizi/2019/05/13/3905318_biva_li_desislava_radeva_da_pishe_takiva_neshta/", "text": "Десислава, съпругата на президента Румен Радев, се ядосва във \"Фейсбук\" на германския авиопревозвач \"Луфтханза\" заради отменен полет от Франкфурт за Валенсия, където трябвало да участва в събора на български фолклорни групи \"На мегдана на другата България\". Раздразнението ѝ е разбираемо. Но заканата ѝ никога повече да не използва услугите на компанията, както и цитатът (впрочем, с малка грешка) \"Дойчланд, Дойчланд, убер алес\" са леко странни за една съпруга на държавен глава. Нека да припомним, че \"Луфтханза\" е сериозен инвеститор в България. По време на посещението на германския държавен глава Франк-Валтер Щайнмайер в България президентът Румен Радев също имаше кратък диалог с представител на концерна. На икономическата Кръгла маса в София Йоханес Бусман, шеф на \"Луфтханза Техник АД\", говори с много комплименти за работата на фирмата в България. \"Ние продължаваме да растем. Радваме се, че в България намерихме родина.\" Наред с добрия опит на фирмата си в България, той спомена и нуждата от висококвалифицирани специалисти по въздушна сигурност. Тук българският президент Румен Радев се пошегува, и то на немски език: \"Откраднахте много офицери от моите ВВС\". Шегата на господин Радев няма да се отрази отрицателно на отношенията с германския инвеститор. Същото важи и за гневния пост на г-жа Радева, още повече, че като пътник тя има право да се ядосва. Но бива ли като съпруга на държавния глава да критикува поименно определена фирма, че и да прехвърля вината на тази фирма върху цяла Германия?", "date": "2019.05.13", "title": "Бива ли Десислава Радева да пише такива неща?"}
{"url": "https://www.dnevnik.bg/citat_na_deniia/2019/05/13/3905206_citat_na_denia_evropa_e_chast_ot_evraziia_i_e_vredno/", "text": "Това каза днес по Би Ти Ви лидерът на \"Атака\" Волен Сидеров. Той посочи, че една от първите задачи на евродепутатите от партията в новия Европейски парламент ще бъде искане за отмяна на ембаргото срещу Русия. Сидеров допълни, че вторият акцент ще е искане за въвеждане на минимална европейска заплата, която да е валидна за всички страни членки. Той коментира, че с издигането  за водач на листата на млад човек , избран след кастинг от зрителите от телевизия \"Алфа\", \"Атака\" иска да покаже, че не е лошо да си политик. На първо място в листата на партията е 37-годишният Георги Димов, който е член на Националния съвет на Национално движение \"Русофили\". Волен Сидеров изрази и мнение, че Европа има нужда от промяна в посока на повече суверенитет, като не е подчинена на САЩ и защитава своя интерес.", "date": "2019.05.13", "title": "Цитат на деня: Европа е част от Евразия и е вредно да не се общува с Русия"}
{"url": "https://www.dnevnik.bg/politika/2019/05/13/3905212_iskame_promiana_v_politikata_na_es_obiavi_liderut_na/", "text": "Искам промяна в политиката на ЕС. Той е заченат, като съюз на суверенни държави, а сега се управлява от едни скъпо платени бюрократи, каза днес по Би Ти Ви лидерът на ВМРО и вицепремиер Красимир Каракачанов. Според него в много страни хората са за обединена Европа, но не и тя да се ръководи от бюрократи, които никой не е избирал. Каракачанов се обяви остро срещу съобразяването с мюсюлманите и мигрантите. \"Едни хора, които никой не е канил, започват да задават правилата, което не е нормално\", посочи лидерът на ВМРО, като посочи примера с отмяна на името Коледен от базарите в Белгия. Според Каракачанов с действията си до момента евродепутатът от ВМРО Ангел Джамбазки, който е водач на листата и сега, е показал как трябва да се работи в европарламента. \"За първи път българин е сред десетте най-активни депутати. От него дойде и сигналът за пакет мобилност\", аргументира се Каракачанов. В отговор на въпрос за къщите за гости, той посочи, че злоупотреби с еврофондове има във всички страни и България не е уникална. \"Това е практика на много места\", е мнението на Каракачанов.", "date": "2019.05.13", "title": "Искаме промяна в политиката на ЕС, обяви лидерът на ВМРО"}
{"url": "https://www.dnevnik.bg/sviat/2019/05/13/3538208_vloshavaneto_na_otnosheniiata_kitai_-_sasht_shte/", "text": "Отношенията между САЩ и Китай по време на управлението на президента Доналд Тръмп се превърнаха в напрегнато съперничество. Ситуация, която е твърде различна от мекия подход на западните сили досега и крие риск да разпокъса света при неясни засега разделителни линии, коментират експерти. От търговската война до напрежението в Южнокитайско море има редица фактори, които, бележат навлизането в период на силно и продължително съперничество между Китай и САЩ, посочва Алис Екман, която е експерт по проблемите на Китай във Френския институт по международни отношения (Ifri). \"В американската политика се наблюдава промяна в парадигмата със силно отражение върху двустранните отношения, които са най-важните в света, а оттам и за глобалната сигурност\", коментира Брахма Челаней, професор в индийския мозъчен тръст Център за политически изследвания. \"От Ричард Никсън до  Барак Обама , сменящите си един след друг американски президенти са помагали за оформянето на Китай като икономическа сила\", припомня той пред АФП.  Всичко се промени с Доналд Тръмп. След като взриви многостранния ред, доминиран от западните сили от началото на следвоенния период, президентът на САЩ задейства втората фаза на геополитическата си ракета: да се противопостави на все по-победоносния Китай с ожесточена търговска война, налагайки големи мита и отбелязвайки, че помирителната политика на предишните президенти е била зловредна. Американската промяна е дълбока и \"ще продължи и след\" управлението на президента Доналд Тръмп според Челаней, защото във Вашингтон има консенсус, че предишната политика на \"конструктивния ангажимент\" (определение за политиката на президента Бил Клинтън - бел. ред.) към Китай се е провалила и трябва да бъде сменена с по-твърд курс. Според Тръмп \"фаталната грешка\" е присъединяването на  Китай към Световната търговска организация (СТО)  през 2001 година\", обяснява пред АФП Жан-Франсоа ди Меглио, президент на консултантската група Asia Centre. \"През годините преди 2001-а имахме китайско ръководство, което накара САЩ и ЕС да си кажат \"нека да им даден нещо повече от ползата от съмнението, да отворим вратата си за тях, да им дадем статут на нововъзникваща пазарна икономика\" в СТО, припомня той. \"Китай възприема това като огромна победа. Именно от 2001 година търговските излишъци нарастват стремглаво, а валутните резерви на Пекин стават значителни\", допълва експертът. Към два паралелни свята Засега политиката на Доналд Тръмп, изглежда, няма големи отрицателни последици за САЩ. При все това обаче тя не е лишена от рискове, като се има предвид  икономическата мощ на Китай  и силното разпространение на неговото световно геополитическо влияние.  \"Да бъдат унижени китайците (...) означава приемниците (на Доналд Тръмп) да бъдат изправени пред огромен проблем с Китай, който не е Северна Корея, Япония, Канада, Европа или Мексико, все геополитически играчи от по-малък мащаб, които Тръмп разиграва без особени проблеми\", според Ди Меглио. И дори търговската война да не се изостри, семената на раздора са много, макар да не водят задължително до \"капана на Тукидид\" - понятие, въведено от американеца Греъм Алисън. Според него всяка нововъзникваща сила влиза неизбежно в конфликт в даден момент с доминиращата сила. Тази идея не предизвика ентусиазъм у експертите, анкетирани от АФП. \"В дългосрочна перспектива може да се прогнозира появата на два съперничещи си полюса\", на \"две различни форми на глобализация\", твърди г-жа Екман, всяка от тях водена от лидера си и следващи два паралелни пътя. \"Поляризацията на международните отношения по този начин би могла да стане причина за появата на нова форма на надпревара между инфраструктурни мрежи, норми, международни институции и т.н.\", твърди тя. \"Ако правите спътник в Европа за Китай, вие сте длъжни да замените всички елементи, които биха могли да послужат на американците. Представете си същото в сектора на телефонията, автомобилостроенето, в още много други сфери и пред вас се очертава разпокъсване на света, очертанията между отделни части не могат да се видят\", допълва Ди Меглио. \"Дали те ще минат през Германия? В Централна Европа? В Централна Азия?\" При тази схема, според г-жа Екман: \"Другите страни ще могат да избират според предлагането, а изборът им ще се определя от техните политически предпочитания и икономическите им уязвими места, за да се присъединят към едната или другата от двете страни.\" /БТА", "date": "2019.05.13", "title": "Влошаването на отношенията Китай - САЩ ще разпокъса света"}
{"url": "https://www.dnevnik.bg/sport/2019/05/13/3905213_grigor_dimitrov_prikljuchi_burzo_s_turnira_na_dvoiki_v/", "text": "Григор Димитров приключи бързо участието си в турнира на двойки в Рим. Българският тенисист и партньорът му Борна Чорич отпаднаха в първия кръг. Двамата загубиха с 5:7, 2:6 срещу американеца Остин Крайчек и Артьом Ситак от Нова Зеландия. По програма съперници на Димитров и Чорич трябваше да са Франсис Тиафо и Лука Пуи, но те се отказаха от участие. Пробив в края на първия сет се оказа решаващ и Крайчек и Ситак поведоха в мача. Те взеха преднина и в началото на втория, като в края му записаха третия си пробив, за да спечелят за около час игра. Вниманието на българина, който е 48-и в света, е насочено изцяло към същинската част от турнира от сериите \"Мастърс\". Съперник на Димитров в първия кръг  е германецът  Ян-Ленард Щруф . Това е първият турнир за българина след  раздялата с треньора Даниел Валверду .", "date": "2019.05.13", "title": "Григор Димитров приключи бързо с турнира на двойки в Рим"}
{"url": "https://www.dnevnik.bg/politika/2019/05/13/3905219_gerb_se_oplaka_v_cik_che_prezidentut_uchastva_v/", "text": "ГЕРБ внесе жалба в ЦИК срещу президента Румен Радев с мотива, че е участвал в предизборната кампания на БСП, съобщиха от партията. Тя може да се приеме като отговор на  сигнала от левицата до избирателната комисия от уикенда , който твърди, че има несъвместимост на функциите на Бойко Борисов като министър-председател и изпълняващ функциите на председател на Председателския предизборен щаб на ГЕРБ и съпътстващите ги коалиции. \"Призоваваме ЦИК да даде указания на премиера да освободи един от двата поста и да преустанови нарушението на българските закони\", е позицията на БСП. Жалбата от ГЕРБ днес беше внесена от депутата Тома Биков и зам.-председателя на изборния щаб на ГЕРБ Цветомир Паунов. Пред журналисти те заявиха, че е недопустимо президентът – обединителят на нацията, да прави предизборната кампания на политическа сила, в случая на БСП. \"Тук трябва да си зададем въпроса къде се намира предизборният щаб на БСП, дали той се намира в президентството, тъй като г-н Иво Христов в качеството му на кандидат за евродепутат от БСП, продължава да бъде председател на Стратегическия съвет към президента. Може би тук БСП и президентът са в много добра позиция, защото опорните точки се пишат от един и същ човек и те се ползват едновременно\", отбеляза Цветомир Паунов, цитиран от агенция \"Фокус\". Той сподели притеснението на ГЕРБ от синхрона между БСП и президента Радев, защото не знаят какво може да произтече от него до изборите. Според тях за първи път в новата история на България президент си позволява да бъде пряк участник и пряк човек, който подкрепя предизборната кампания на една партия. Жалбата срещу президента е заведена в деловодството на ЦИК и ще бъде разгледана на редовно заседание на комисията. От ГЕРБ изразиха надежда компетентните органи да вземат предвид всички обстоятелства и факти, изложени в сигнала. Вчера Румен Радев и Корнелия Нинова бяха по едно и също време в Асеновград, като почетоха празника на града. Там Радев поиска  от управляващите  да се заровят и в задграничните, и офшорни сметки, в имотите и фирмите на политици чрез подставени лица. С изказване там  предизвика и минискандал , като коментира евентуалното откриване на завод на \"Фолксваген\" в България. По този повод от ГЕРБ призоваха Радев да запази радиомълчание по отношение на инвестиционната политика, защото необмислените му изявления пречат, а не помагат. Тома Биков добави, че когато президентът Радев заговори за корупция и офшорни сметки, не бива да се пропуска споменаването на водача на листата на БСП Елена Йончева, за която има повдигнато обвинение от прокуратурата за пране на пари. \"Абсолютно доказано, в продължение на години, тя е получавала заплата от 12 500 лв. през офшорни сметки. Когато се говори за офшорни сметки, добре е президентът да се обърне първо към собствената си партия и собствената си листа\", заяви Биков. През миналата седмица от БСП поискаха от ЦИК да забрани на Борисов да води предизборна кампания за ГЕРБ, като обикаля страната в ролята си на министър-председател и използва държавен ресурс за това. В петък обаче  от ЦИК обявиха , че не виждат такова нарушение.", "date": "2019.05.13", "title": "ГЕРБ се оплака в ЦИК, че президентът участва в предизборната кампания"}
{"url": "https://www.dnevnik.bg/sviat/2019/05/13/3905211_talibanski_boici_stavat_reporteri_za_da_vodiat_i/", "text": "Забиулла Муджахид - главен говорител на талибаните и главен редактор на ежедневния новинарски бюлетин на бунтовническата групировка, започва всеки ден с подборка от новини от предишната вечер за сраженията с американските и афганистанските сили. Муджахид казва, че кара своя екип от редактори да сверяват фактите, подадени от някои от бойците на екстремистката ислямистка групировка, които упражняват, и втора роля като репортери в 34-те провинции в цялата страна. Редакторите изготвят прессъобщения на пет езика и събират видеокадри и снимки, заснети със смартфони. След това главният редактор одобрява окончателните варианти на прессъобщенията, с акцент върху твърденията за победи на групировката във войната, която има за цел да свали подкрепяното от САЩ афганистанско правителство, преди те да бъдат публикувани от ИТ специалисти, базирани извън страната. Макар някои афганистански журналисти да твърдят, че точността на (тези съобщения) е несигурна, а опонентите (на групировката) я обвиняват, че разпространява \"фалшиви новини\", тази ловка медийна операция на талибаните се очерта като ключово оръжие в информационната война, която често поставя подкрепяното от Запада правителството и неговите американски партньори в положение на \"догонващи\". Миналия месец например талибаните бързо отрекоха участие в самоубийствено нападение срещу министерството на комуникациите в Кабул, за което впоследствие беше обвинена \"Ислямска държава\", докато информацията от правителството се появи с доста голямо закъснение. Говорителите на талибаните твърдят също, че са разширили своя (информационен) обхват на фона на напредващите през последните месеци преки преговори между техните преговарящи и САЩ за прекратяване на войната в Афганистан. Често те реагират по-бързо от американските представители, давайки своя прочит на хода на преговорите. \"Каквото и развитие да настъпи на преговорите в Доха, ние информираме за това журналистите\", каза Муджахид, добавяйки, че тези съобщения са адресирани към местни и международни аудитории. Присъствие в интернет  Муджахид и неговият колега Кари Юсаф Ахмади - двама базирани в Афганистан говорители на талибаните, казват, че са упълномощени да контактуват с журналисти, да дават изявления и да пишат в туитър. Те обикновено отговарят на текстови или аудиосъобщения от кореспонденти на \"Ройтерс\", базирани в Кабул, в рамките на един час. Въпреки че местоположението им не може да бъде проверено, те използват афганистански телефонни номера за достъп до (мобилното приложение) WhatsApp. Имената, които използват, са псевдоними, предоставени им от талибанското ръководство. \"Не сме упълномощени да разкриваме истинските си имена, двата псевдонима, с които се подписваме, служат, за да се запази информационна идентичност\", каза в телефонно интервю за \"Ройтерс\" Муджахид, който има повече от 42 хил. последователи в \"Туитър\". През 2011 г. талибанското ръководство започна редовно да публикува постове в туитър - изненадващ ход на радикалното ислямистко движение, което някога забрани повечето форми на модерни забавления. Сега те използват за комуникация мобилните приложения за съобщения WhatsApp, Viber и Telegram на английски, пущунски, дари, арабски и урду. \"Ние разбираме колко е важно да разпространяваме информация за нашия джихад и нашата решимост да възстановим Ислямското емирство в Афганистан\", каза Муджахид, който твърди, че получава месечна заплата от 14 хил. афгана (180 долара) плюс 128 долара за интернет и мобилни разходи. \"Сега много дипломати от различни страни търсят контакти с нашите лидери и следят какво пускаме в социалните медии. След 17 години борба ние фактически печелим реалната война (на бойното поле) и дигиталната война срещу неверниците и срещу марионетния режим, установен от американците за управление на Афганистан\", добави той. Афганистанските и западните представители оспорват и двете твърдения. Според тях правителствените сили и техните военни съюзници нанасят тежки загуби на талибаните на бойното поле и продължават да нанасят унищожителни въздушни удари срещу техните лагери. Медийната операция на талибаните се отхвърля като дезинформация. \"Техните фалшиви твърдения и изопачени съобщения стигнаха до абсурдно ниво извън всяко благоразумие\", каза полковник Кнут Питърс, говорител на натовската операция \"Решителна подкрепа\" в Афганистан, който внимателно следи изявленията на талибаните. \"Те явно се опитват да повишават собствената си самоувереност, докато бойците им масово измират\", добави той. От октомври насам официални представители на САЩ и талибаните водят преговори с цел да се подготви почвата за изтегляне на силите на САЩ в замяна на гаранция от талибаните, че страната няма да се използва като база за екстремистки атаки на други места. През последните месеци талибаните многократно отхвърляха призивите да обявят примирие и вместо това засилиха атаките си срещу афганистанските сили и правителствените служби. Нюзрумът на талибаните Афганистански журналисти, които отразяват (борбата срещу) талибаните от 90-те години насам, казаха, че преди появата на социалните медии групировката е изпращала ръкописни памфлети и новинарски съобщения на афганистанските репортери, базирани в Пакистан и Афганистан. Според Джавед Хамим Какар, водещ редактор в \"Паджвок Афган нюз\", най-старата частна новинарска агенция в страната, оттогава бунтовническата групировка е създала цялостна мрежа за разпространение на новини. Но тенденцията да се изопачава броят на жертвите подкопава достоверността на информационните операции на талибаните. През април например те съобщиха, че бойците им са предприели успешна атака срещу Баграм, най-голямата американска ВВС база в Афганистан, на около 50 км северно от Кабул, твърдейки, че са били убити или ранени десетки чуждестранни военнослужещи. Американски официални представители в Кабул отрекоха да е имало такава атака. \"Ако им поискате информация, те реагират много бързо, но точността им винаги е под въпрос. Пропагандата е част от борбата, а талибаните са много добри в това отношение\", каза Какар. Муджахид и Ахмади признават, че е имало многобройни случаи, при които са публикували непроверени твърдения за нападения и че понякога бойците са подавали изопачени данни. \"Има обвинения, че нашата информация изобилства със склонност към сензации и \"разкрасяване\", но ние никога не се отказваме от истината и веднага се коригираме\", каза Ахмади. Правителството също е често обвинявано, че раздува своите информации от бойното поле. Високопоставен служител от силите за сигурност, запознат с положението, призна, че правителството често \"занижава\" данните за загубите на афганистанските сили, като в същото време с готовност предоставя данни за убитите според него бойци на талибаните. Няма независимо потвърждение за данните, които съобщава всяка от двете страни, което прави невъзможно да се състави пълна картина за реалната ситуация на терена. Комуникационната операция на талибаните, която сега струва около 25 млн. афгана (323 хил. долара) годишно, започва от малък офис в Кабул още когато ислямистите управляват страната от 1996 до 2001 г., и се разраства след свалянето им от власт. Сега те издават шест списания на пущунски, дари, урду и арабски и пускат новинарски емисии по 10 уебсайта на пет езика, като поддържат и по-малки сайтове с теологична насоченост, видеоматериали и военна поезия, автори на която са техни бойци. \"Въпреки заплахите сега ние успяваме да поддържаме ефикасна медийна служба. Но от ключово значение е да държим в тайна самоличността си, понеже ние побеждаваме и врагът ни става все по-озлобен от безсилие\", добави Ахмади. /БТА", "date": "2019.05.13", "title": "Как талибаните превърнаха новините в оръжие"}
{"url": "https://www.dnevnik.bg/bulgaria/2019/05/13/3905221_cacarov_smiata_za_priburzani_konsultaciite_pri/", "text": "Главният прокурор Сотир Цацаров смята, че  консултациите при президента Румен Радев  за избор на негов наследник на поста са прибързани и подранили. Причината е, че мандатът на Цацаров изтича на 10 януари 2020 г., а процедурата по избор може да бъде открита най-рано на 10 юли и най-късно на същата дата през септември. Теоретично изборът може да се проведе в края на октомври или началото на ноември, обясни Цацаров на излизане от сградата на президенството след като прекара час и двадесет минути при държавния глава. Срещата с главния прокурор бе първата от поредицата такива, които Радев ще проведе през следващите месеци. Цацаров определи срещата като конструктивна и каза, че е преминала в спокоен тон и дух. По думите му, консултациите не бива да се възприемат като опит за влияние, тъй като президентът няма никакви правомощия да участва в първия етап при избора на главен прокурор – когато се обсъждат и предлагат кандидатите. Държавният глава има правомощия по Конституция във втория етап – когато с указ назначава или отказва да назначи предложения и избран от Висшия съдебен съвет кандидат. \"Изключително важно е тези консултации да покажат волята на държавния глава за стриктното спазване на Конституцията и закона, да не се превръщат в процес, който може да бъде тълкуван като опит за влияние върху първата част от процедурата - тази част, която е свързана с номинация и избор, в която той по Конституция няма правомощия. В това отношение срещнах пълното разбиране на президента\", каза Цацаров. Двамата са обсъдили и темата за правомощията на главния прокурор и призивите за евентуалните промени с цел ограничаване на правомощията. Такива предложения се чуха както от лидера на БСП Корнелия Нинова, така и от страна на правосъдния министър Данаил Кирилов, който даде заявка, че ще работи и за възможността за предсрочно прекратяване на мандата на главния прокурор. Цацаров каза, че становището му съвпада с това на държавния глава че трябва да има промени, които са препоръчани от Европейската комисия и са свързани с евентуален благоприятен изход за България от механизма за сътрудничество и проверка. По думите му обаче, промените не трябва да се правят преди избора на нов главен прокурор,  както призова в неделя Корнелия Нинова. \"Останах удовлетворен от това, че не видях съвпадение между позицията на г-жа Нинова и позицията на президента. Той изрази ясното становище, че каквито и промени за статута на главния прокурор да бъдат обсъждани, това трябва да стане при наличие на действащ главен прокурор, който да представлява професионалната общност и да защитава нейните интереси\", добави главният прокурор. Цацаров каза, че Румен Радев е демонстрирал съвсем ясно разграничение между партийна и държавноотговорна позиция и липсата на съвпадение между тях. По повод идеите на Нинова, Цацаров попита защо тя не е повдигнала въпроса за правомощията на главния прокурор преди една година или дори преди половин, а точно сега. И подчерта, че мястото, на което ще се вземат решенията за тези правомощия и промените в закона не е нито президентството, нито на \"Позитано\" 20, а в Народното събрание. Цацаров не пожела да коментира критиките, които председателят на Върховния касационен съд (ВКС) Лозан Панов отправя към институциите. Те станаха публични след като пленумът на Висшия съдебен съвет прие за сведение и на практика разсекрети паметни бележки от срещите, проведени от членове на ВСС и т.нар. \"тримата големи (главният прокурор и председателите на Върховния касационен и Върховния административен съд) на 20 и 21 март с представители на Европейската комисия. Цацаров обясни, че не иска да ги коментира и да дава оценки \"по една проста причина - междуинституционални конфликти не са необходими, лични още по-малко\". \"Макар че аз нито ги създавам, нито ги пренасям, всеки е голям и зрял човек и отговаря за думите си. Аз за моите, Панов за неговите. И днес денят е много хубав, за да се занимавам с него\", коментира главният прокурор. Утре предстои среща на президента с Лозан Панов, а в четвъртък с председателя на Върховния административен съд Георги Чолаков.", "date": "2019.05.13", "title": "Цацаров смята за прибързани консултациите при президента за нов главен прокурор"}
{"url": "https://www.dnevnik.bg/evropa/2019/05/13/3538231_triabva_li_germaniia_da_smeni_himna_si/", "text": "Трийсет години след падането на Берлинската стена един германски политик се обяви за смяна на националния химн на Германия. \"И аз пея третия куплет на националния химн, но не мога да се отърся от мисълта за нацистките шествия от 1933 до 1945 година\", заяви пред вестник \"Райнише пост\" Бодо Рамело - министър-председател на провинция Тюрингия. Неговите наблюдения показвали, че много източногерманци не пеят този химн: \"Много би ми се искало да имаме един наистина общ за всички германци национален химн\", добави представителят на левицата. Той предлага да бъде написана нова песен с \"нов и лесно запомнящ се текст, с който всички да се идентифицират\". Преди обединението на Германия имаше предложение двата съществуващи дотогава химна да бъдат заменени с нов. \"Кръглата маса\" в тогавашната ГДР беше предложила стихотворението на Бертолт Брехт \"Детски химн\", което обаче беше отхвърлено. Сегашният текст е писан през 1841 година Националният химн на Германия е по текст на Аугуст Хайнрих Хофман фон Фалерслебен – това е третата строфа на неговата \"Германска песен\", написана през 1841 година. По време на нацисткия режим в Германия е бил изпълняван само първият куплет от същата песен (\"Deutschland, Deutschland uber alles\" – в превод: \"Германия, Германия над всичко\"). Музиката е на Йозеф Хайдн и е писана през 1796-1797 година. Предложението на Рамело срещна съпротива от редиците на ХДС/ ХСС, ГСДП и АзГ (\"Алтернатива за Германия\"). Министър-председателят на Саксония-Анхалт Райнер Хазелоф подчерта, че има по-важни теми, които изискват спешни действия, като например енергийния обрат или високите наеми. Председателят на местната организация на ХДС в Тюрингия Мике Моринг пък открито нападна Рамело с думите: \"Политическото иконоборство срещу един символ на Федерална република Германия е непоносимо.\" По неговите думи тъкмо третият куплет от стихотворението \"Германска песен\" изразява по един идеален начин това, което \"сплотява вътрешно нашата демократична национална държава и гражданските добродетели, които я изпълват с живот\". Идентифицират ли се източногерманците с този текст? По същия повод генералният секретар на ХСС Маркус Блуме призова да не се посяга на националния химн: \"Ако Рамело има проблем с единството, правото и свободата, то следва самият той да се промени, а не националният химн.\"  \"Алтернатива за Германия\" пък изтълкуваха предложението като знак, че \"левицата все още не се е помирила с факта, че Германия отново е обединена\", заяви Александър Гауланд. Според бившия шеф на Бундестага Волфганг Тирзе източногерманците нямат проблем с текста на националния химн, той обаче внесе и нов елемент в дебата: \"Можем да помислим дали да не разширим химна с втори и трети куплет, които да бъдат написани от някой наш съвременник и поет\", заяви политикът социалдемократ. Подкрепа Бодо Рамело засега получава единствено от своя съпартиец Рико Гебхард. Шефът на лявата фракция в парламента на Саксония смята, че този дебат дори е закъснял. Той също харесвал \"Детски химн\" на Брехт за целта. Неговите аргументи: този текст отговарял на \"едно освободено от всякакви предразсъдъци разбиране за родина, в което няма никакво място за национализъм или пресилен патриотизъм\".", "date": "2019.05.13", "title": "Трябва ли Германия да смени химна си"}
{"url": "https://www.dnevnik.bg/sviat/2019/05/13/3905223_sudan_povdigna_obvinenie_na_svaleniia_prezident_zaradi/", "text": "Суданските власти обвиниха управлявалия 30 години държавен глава Омар ал Башир, че е подстрекавал към убийства на протестиращи срещу управлението му и е замесен в тях, предаде агенция \"Ройтерс\". Обвиненията срещу Башир следват преврат, свалил го от власт миналия месец. Той бе арестуван на 11 април, а по-рано този месец прокуратурата обяви, че ще бъде разпитан по обвинения в пране на пари и финансиране на тероризъм. Армията, свалила Башир, обяви, че той едва ли ще бъде предаден на Международния наказателен съд, който го издирва за геноцид. Междувременно управляващият военен съвет се срещна по-рано с опозиционни групи на фона на продължаващи протести на жители, които искат възстановяване на цивилното управление. Според армията има \"пълно съгласие\" как трябва да изглежда преходната власт, която да гарантира бъдещите избори и предаването на управлението на цивилно правителство.", "date": "2019.05.13", "title": "Судан повдигна обвинение на сваления президент заради убийства на протестиращи"}
{"url": "https://www.dnevnik.bg/sport/2019/05/13/3538263_fotogaleriia_ludadta_sedmica_na_angliiskiia_futbol_v/", "text": "Исторически обрати на европейската сцена, зрелищен край на борбата за титлата във Висшата лига... това е най-доброто от паметната седмица за английския футбол. Всичко започна преди седмица, когато с гол шедьовър от разстояние капитанът на \"Манчестър сити\"  .", "date": "2019.05.13", "title": "Фотогалерия: Лудата седмица на английския футбол в 20 снимки"}
{"url": "https://www.dnevnik.bg/gradska_sreda/2019/05/13/3905225_remontite_na_graf_ignatiev_i_slaveikov_prikljuchvat_do/", "text": "До края на месец май ремонтът на ул. \"Граф Игнатиев\" трябва да приключи\", заяви днес столичният кмет Йорданка Фандъкова. Тя бе на полигон в Панчарево, където се проведе международно учение на Червения кръст и Червения полумесец за трениране на реакциите при земетресение. \"Трябва да са готови също улиците \"Солунска\", \"Паренсов\", площадите \"Славейков\" и \"Гарибалди\", градината на \"Св. Седмочисленици\", както и участъци от улиците \"Шишман\" и \"Шести септември\", които са включени в Зона 2\", изреди тя. На площад \"Славейков\" проектантът, архитектурно бюро А.Д.А. все още търси решение как да разположи \"архитектурните композиции\" за сядане, така че да не пречат да се минава безопасно край трамвайната линия. Ако фирмата изпълнител на цялостната реконструкция на Зона 2, \"Джи Пи груп\", не успее да завърши обекта до края на май, \"започват да текат санкции, които са заложени в договора\", предупреди Фандъкова. А те са 1% от общата стойност на обекта – 24 милиона лева, за всеки просрочен ден. Цялостното обновяване на улиците \"Шишман\" и \"Шести септември\" бе обявено, че се отлага за 2020 г., тъй като в последните години зачестили авариите на магистралния топлопровод в този участък. \"Топлофикация\"-София започва подмяната му и едва по-късно ще се полага новата настилка на двете улици.", "date": "2019.05.13", "title": "Ремонтите на \"Граф Игнатиев\" и \"Славейков\" приключват до края на май, обяви Фандъкова"}
{"url": "https://www.dnevnik.bg/sviat/2019/05/13/3905229_noviiat_estonski_finansov_ministur_iska_da_opazi/", "text": "Новият финансов министър на Естония Мартин Хелме е член на антиимигрантската Консервативна народна партия (EKRE), която спечели 18% от вота през март. Естония е последният триумф на увеличаващата се банда антиимигрантски популисти от Рим до Хелзинки, пише агенция \"Блумбърг\". 43-годишният Хелме зае поста си миналия месец и отпразнува това с жеста ОК (във вградения туит), който напоследък се използва и от вярващите в  превъзходството на бялата раса . Сред тях – и терористът от Нова Зеландия  Брентън Тарант. Според  Антиклеветническата лига  употребата на този жест като расистки символ е започнала иронично във форума  4chan  и се смята, че целта му в този контекст е да раздразни политически лявоориентирани хора. Но Хелме действително има такива убеждения – негова е фразата \"Ако е черен, да се връща назад\" по отношение на това кой има право да живее в страната му. \"По мое мнение Мартин Хелме е опасният фанатик в семейството\", коментира пред \"Блумбърг\" Андрес Касекамп, експерт по радикалното дясно в Университета на Торонто. \"Той е интелигентен и от дълго време работи целенасочено в тази посока. Той искрено се придържа към принципите, които изразява.\" Хелме заяви пред \"Блумбърг\", че има тенденция на хората да се лепят етикети \"с лека ръка\". \"Всеки има право на мнение и аз винаги ще защитавам личната свобода\". Макар че населението ѝ е само 1.3 млн. души,  Естония  е важна като пример за успешен икономически преход след социализма, първенец в дигиталното управление и модел на фискален консерватизъм в еврозоната. Страната е сред най-твърдите поддръжници на санкциите срещу правителството на президента Владимир Путин заради Украйна. В нея са разположение и значителни сили на НАТО. Нарастващата подкрепа за крайнодесните там обаче мина незабелязана, докато страната се рекламираше като модерна западна държава, смята  Кас Муде , преподавател в Университета на Джорджия и експерт по популизма. EKRE има връзки с подобни парти в съседна Финландия и в Източна Европа и кандидатства да се присъедини към политическата група на италианската \"Лига\" на Матео Салвини. Освен антиимигрантската реторика, партията има позиции против еднополовите партньорства. Наскоро тя критикува президента Керстки Калюлайд, след като Калюлайд се появи на полагането на клетва на кабинета с тениска с надпис \"Речта е свободна\".", "date": "2019.05.13", "title": "Новият естонски финансов министър иска да опази страната си бяла"}
{"url": "https://www.dnevnik.bg/photos/2019/05/13/3905215_fotogaleriia_svetovnite_snimki_na_denia_13_mai_2019g/", "text": "Жена тича през Ричмънд Парк в мъглива утрин в Лондон, Великобритания.", "date": "2019.05.13", "title": "Фотогалерия: Световните снимки на деня 13 май 2019г."}
{"url": "https://www.dnevnik.bg/tehnologii/2019/05/13/3905251_polzvashtite_epul_mogat_da_sudiat_kompaniiata_zaradi/", "text": "Потребителите на продукти на \"Епъл\" (Apple) могат да съдят компанията за нарушаване на антимонополното законодателство, реши днес Върховният съд на САЩ, цитиран от световните агенции, предаде БТА. Съдът постанови решението си по повод факта, че потребителите могат да свалят приложения за смартфоните айФон (iPhone) само през платформата на компанията АпСтор (AppStore), отбелязва Си Ен Би Си. Епъл твърди, че става дума не за монополизиране на пазара, а за контрол на качеството, за да не се допусне до потребителите да стигнат приложения, неотговарящи на реда й за предоставяне на услуги. Концернът отбеляза, че решението на Върховния съд може да доведе до сътресение на пазарите. След новината за решението акциите на Епъл се сринаха с 5,3 на сто или с 10.40 долара до 186.60 долара за акция.", "date": "2019.05.13", "title": "Ползващите \"Епъл\" могат да съдят компанията заради монопол, реши съд"}
{"url": "https://www.dnevnik.bg/biznes/companii/2019/05/13/3905256_amazon_predlaga_na_slujitelite_si_pomosht_za_da/", "text": "Онлайн гигантът \"Амазон\" (Amazon), който полага огромни усилия да ускори доставките на пратки, предлага на служителите си да напуснат и компанията да им помогне да започнат бизнес за доставки на пакетите на \"Амазон\", предаде \"Асошиейтед прес\", цитирана от БТА. Предложението идва в момент, когато компанията се опитва да намали времето на доставка от два до един ден за членовете на програмата си \"Прайм\". Компанията е на мнение, че новата инициатива ще помогне пратките да стигат до прага на клиентите й по-бързо. \"Амазон\" посочва, че ще покрива до 10 000 долара от началните разходи на служителите, които са приети за участие в програмата и напуснат работа. Освен това компанията ще им изплати заплатите за три месеца. Предложението е отворено както за служителите на пълно работно време, така и за тези, които работят на непълно работно време. Само служителите на подразделението \"Хол фуудс\" (Whole Foods) не могат да участват. Новата инициатива за служителите на \"Амазон\" е част от програма, която започна преди година и позволява на всеки да кандидатства за започването на независим бизнес за доставки на пакети. Разширяването на програмата е част от плана на компанията сама да контролира част от доставките си, а не други компании доставчици. Първоначалните разходи започват от 10 000 долара, а подизпълнителите имат право да вземат на лизинг сини ванове с усмихнатото лого на \"Амазон\". Общо над 200 компании за доставки на пратки на \"Амазон\" са създадени от началото на програмата през юни, каза Джон Фелтън, вицепрезидент на Амазон, отговарящ за глобалните доставки.", "date": "2019.05.13", "title": "\"Амазон\" предлага на служителите си помощ, за да започнат свой бизнес с доставки"}
{"url": "https://www.dnevnik.bg/photos/2019/05/13/3538037_fotogaleriia_zashto_papata_e_tolkova_luchezaren_i/", "text": "В началото на седмицата \"Дневник\" представя традиционната класация на избраните сред препоръчваните комикси. Автор rosiraycheva50 - препоръчвания 2.", "date": "2019.05.13", "title": "Фотогалерия: Защо папата е толкова лъчезарен и още препоръчани комикси"}
{"url": "https://www.dnevnik.bg/analizi/2019/05/13/3538024_patologiia_na_lakomiiata_porojanov_ot_kvotata_na_koi/", "text": "Министър-председателят Бойко Борисов не се поколеба да изхвърли като ненужен баласт един от родителите на ГЕРБ - Цветан Цветанов, правосъдния министър Цецка Цачева и още няколко по-дребни фигури след разкритията в \"Апартаментгейт\", но се запъна за земеделския министър Румен Порожанов. Оказа се, че Порожанов се ползва с по-голямо доверие от верния съратник Цветанов, от преданата Цачева, от партийната надежда Делян Добрев, напуснали постове по знак на Лидера. Разследващият сайт Биволъ и вестник \"Сега\" извадиха наяве факта, че от имуществената декларация на Порожанов за 2017 г., подадена пред антикорупционната комисия, липсват сделки за апартаменти в София и за земи в Банкя, извършени от съпругата му. Съчинените по този повод обяснения надминаха тези на колегата му - министъра на финансите Владислав Горанов, обитаващ чуждо луксозно жилище заради наранената от пернишкото земетресение психика на децата му. Налице са две версии, които водят до един и същи резултат - данните за сделките ги няма в декларацията на земеделския министър, защото съпругата му не е вписана като... съпруга. Не е ясно защо Веска Порожанова е указана като лице, с което Порожанов живее във \"фактическо съжителство на съпружески начала\". Но поради това обстоятелство той поискал да не бъдат обявявани публично извършени от нея сделки. Законът позволява да не се огласяват данни за тази категория лица. След като мълча няколко дни по медийните разкрития, комисията скалъпи това обяснение - и освен това вчера установи несъответствие в подадената преди година декларация от Порожанов, без да пояснява в какво се състои то. Може би е установила, че министърът и \"фактическата съжителка\" са в граждански брак. Порожанов объркал графите на декларацията и вписал съпругата си като лице, с което живее на семейни начала. И тъй като тази грешка позволява сделките ѝ да не се огласяват, се смалява имуществото на Порожанов. Вчера министърът поискал пълната декларация да бъде качена на сайта на КПКОНПИ - след като от май 2018 г. досега е стояла грешната. Това е поредното компрометиране на КПКОНПИ и на основанията за съществуването ѝ. \"Апартаментгейт\" е доказателството, че комисията не проверява добросъвестно имуществените декларации на публичните фигури и разминаванията в тях, в т.ч. на собствения си председател Пламен Георгиев, излязъл в отпуска докато трае проверката му, както и на заместника му Антон Славчев. КПКОНПИ не видя конфликт на интереси в случая с Горанов, а е пропуснала да хване и \"грешката\" на Порожанов. Няма как обществото да вярва на качеството на проверките на един компрометиран държавен орган, нито на изводите от тях. Дали Борисов този път ще свали доверието си от земеделския министър, след като подмина скандала с \"къщите за гости\" - построените с европейски средства частни резиденции на хора, свързани с властта. Порожанов, най-дългогодишният шеф на Държавен фонд \"Земеделие\", по чието време са реализирани повечето проекти, твърди, че ДФЗ е направил всички \"чекове\" от гледна точка на изискванията за риск, анализ и проверка. Под напора на събитията обаче прокуратурата започна проверки на проектите и дейността на фонда. Земеделският министър вече обяви, че е готов да си подаде оставката, ако Борисов му я поиска. Нима един човек, бил той премиер и лидер на управляваща партия, е нивомерът за морал и издава присъди и индулгенции, вместо правосъдната система? Ако поиска оставка - значи има нещо гнило, ако не поиска - значи всичко е наред, сякаш се намираме в зората на човечеството и апотеоза към живите богове, не в демокрация от ХХI век. Разкритията за съмнително имане на хора от властта едва ли ще спрат до апартаментите и къщите за гости. С ограничаването на лакомията за повече притежания, свойствена на хората, могат обаче да се справят само работещи институции и независима съдебна система, не еднолични решения за оставки на този или онзи. В \"Анатомия на човешката деструктивност\" Ерих Фром изследва патологичния характер на лакомията, констатирайки, че тя е \"една от най-силните неинстинктивни наклонности у човека и е ясно, че е израз на соматична дисфункция, на вътрешна празнота и на липса на вътрешен център тя е натоварена с енергия и тласка безмилостно човека към постигането на целите му.\" Властта винаги е разпалвала точно такива апетити. Наскоро, в предаването \"Неделя 150\" на БНР главният редактор на \"Биволъ\" Атанас Чобанов заяви, че къщите за гости са върхът на айсберга - разхищенията по Програмата за развитие на селските райони са големи и са облагодетелствали определени хора. \"Порожанов е от квотата на Пеевски във властта\", каза Чобанов. Заради големите европейски ресурси, разпределяни в областта на земеделието, и при Сакскобургготски, и в тройната коалиция, и в кабинета \"Орешарски\" земеделският министър, съответно управата на фонда, бяха от квотата на ДПС. Кариерното развитие на Порожанов започва сигурен знак, че се ползва с доверието на партията на Доган. В първото правителство на Борисов бе началник на кабинета на министъра на финансите Симеон Дянков, а през 2011 г. без конкурс беше назначен за директор на Държавен фонд \"Земеделие\". Доказателство, че се ползва с особено голямо доверие е престоят му в ръководството на Българската банка за развитие (ББР), също и изборът му за министър на финансите в служебния кабинет \"Близнашки\", назначен от президента Росен Плевнелиев. Оставка на Порожанов няма да доведе до радикални промени в работата на фонд \"Земеделие\", но тя, както и следващото назначение ще покажат може ли да се противопостави Борисов на неназования официално трети партньор в коалицията - или ще продължи да се ползва с доверието му.", "date": "2019.05.13", "title": "Патология на лакомията: Порожанов от квотата на Кой"}
{"url": "https://www.dnevnik.bg/sviat/2019/05/13/3538067_trump_priema_dnes_v_beliia_dom_nai-avtoritarniia_lider/", "text": "Премиерът на Унгария Виктор Орбан ще бъде гост днес в Белия дом на Доналд Тръмп в поредицата от срещи на американския президент за активизиране на контактите на Вашингтон с Централна Европа. Но поканата към унгареца, когото мнозина определят като лидерът с най-авторитарни действия и политика в Европейския съюз, е посрещана с критики и от демократи, и от републиканци. Анализатори, цитирани от \"Блумбърг\", казват, че опитите на САЩ да променят курса на властите в Будапеща чрез изолация и дипломатически натиск не са постигнали много и сега се прави завой към ангажиране с привърженика на \"нелибералната демокрация\". Золтан Шимон коментира в публикация на агенцията, че критиките за правата на човека и върховенството на закона само са тласнали Орбан към Русия и Китай, от които той приема финансиране от милиарди долари за строителство на големи обекти. Ан-Мари Слоутър, бивш директор по политическото планиране в Държавния департамент и преподавател в Принстън, предупреждава в статия за сп. \"Форин полиси\", че унгарският популист ще разиграва в своя полза геополитическото съперничество между САЩ, Русия и Китай без да промени нищо, което би отслабило властта му в Унгария. В петък група високопоставени сенатори и конгресмени написаха на Тръмп, че са разтревожени от \"спускането на Унгария по спиралата на отслабващата демокрация\". Сред тях са имена като Джим Рик, републиканският председател на сенатската комисия по външна политика, и Боб Менендес, най-високопоставеният демократ в комисията. \"През последните години демокрацията в Унгария значително ерозира. При Орбан в изборния процес почти няма конкуренция и правораздавателната система все повече се контролира от държавата\", се казва в текста, подписан и от републиканеца сенатор Марко Рубио и колегата му демократ Джийн Шахийн. Няколко демократи от долната камара на парламента, включително демократът председател на Комисията по външна политика към Камарата на представителите Елиът Енджъл, призоваха президента да отмени срещата с Орбан. Те цитират същите притеснения, както и тревогата си от антисемитските и ксенофобски изказвания на премиера. Сенаторите призовават Тръмп изрично да заяви, че САЩ подкрепят унгарския народ и да сведе до знанието на Орбан, че са много загрижени и от провала в разнообразяването на енергийните източници извън руските доставки и допускането Русия да използва визовия режим на страната, член на НАТО и Шенгенското споразумение, за да избягват нейни граждани американските санкции. Те определиха и като \"проектиране на руската сила\" преместването от Москва в Будапеща на Международната банка за инвестиции (бел.ред. - бившата банка на СИВ от времената на СССР, в която Русия е най-големият акционер заедно с България и още няколко държави, сред които и Виетнам). Сенаторите посочват и това, че Будапеща отхвърли американско искане за екстрадиране на двама руски търговци на оръжие и им позволи \"да се върнат на свобода в Москва\". \"Целта на срещата е просто да се подсилят стратегическите отношения между съюзници, не е задължително да бъде засегнат всеки въпрос от двустранните отношения, които ние непрекъснато обсъждаме през последните две години\", казва пред \"Ройтерс\" официален представител на Вашингтон. Но самият факт, че срещата Тръмп-Орбан в Белия дом става в самото навечерие на изборите за Европески парламент, неизбежно ще бъде използвано от унгарския премиер, за да твърди, че всичко, което е сторил досега среща одобрението на Вашингтон. Това се вписва в новия подход на американската администрация - да втвърди тона към европейските партньори и да смекчи критиките за правата на човека към авторитарни лидери като Владимир Путин и Реджеп Тайип Ердоган, коментира Шимони. \"Критикуването само по себе си не е стратегия. Трябва да търсим ангажиране не само с унгарското правителство, но и с унгарското общество\", каза миналата сряда пред \"Блумбърг\" новият американски посланик Дейвид Корнстийн. Той е близък приятел на Тръмп и е прекарал по-голямата част от бизнес кариерата си в бижутерския сектор в Ню Йорк. В неговия мандат Орбан изгони Централноевропейския университет от Будапеща, а американското обещание да се помогне със 700 хиляди долара на малкото унгарски медии, които не са проправителствени и разследват властите, бе преформулирано като регионална помощ.  През юни 2018 г. Тръмп се обади по телефона на Орбан, за да го поздрави за третата му поредна победа на парламентарни избори - жест, немислим по времето на президента Барак Обама, когато на списък от заподозрени в корупция правителствени лица бе забранено да влизат в САЩ. Стив Банън, основният стратег на изборната победа на Тръмп, създаде в Европа организация в помощ на евроскептични и антиевропейски сили и похвали управляващите в Унгария че нямат нужда от неговата помощ, защото идеално си знаят работата. Сега САЩ се опитват да демонстрират по-прагматичен подход като подсилят атлантическите връзки с Орбан - чрез поръчки за американско оръжие и прекратяване блокадата му за преговорите за членство на Украйна в НАТО. Освен това Вашингтон би искал да види повече ангажираност на Будапеща с енергийни проекти, алтернативни на руските, като например доставките на втечнен газ от САЩ или от други източници през терминала на хърватския остров Кърк. \"Ценностите ни не са се променили\", казва посланик Корнстийн. \"Ние много държим на върховенството на закона, свободата на пресата и словото. Но трябва да бъдем по-умни в това как разговаряме със съюзниците си, когато имаме различия с тях, и да подхождаме с уважение и приятелско отношение.\" Доналд Туск, председателят на Европейския съвет и бивш полски премиер, смята, че подобен подход \"опитва да реконстриура глобален ред, в който Америка няма стабилни приятели, но има гъвкави съюзи\", а това ще навреди на източноевропейските държави, разчитащи американците да ги защитят срещу заплахите от Русия. \"Администрацията на Обама прекалено много говореше и твърде малко правеше\", коментира за \"Блумбърг\" Уилям Галстън от вашнигтонския институт \"Брукингс\". \"Заплахата е Тръмп да прави прекалено много сделки с Орбан и да не казва достатъчно\" за политиката на унгарския премиер.", "date": "2019.05.13", "title": "Тръмп приема днес в Белия дом най-авторитарния лидер в ЕС"}
{"url": "https://www.dnevnik.bg/sviat/2019/05/13/3538116_sled_antimjusjulmanski_napadeniia_shri_lanka_otnovo/", "text": "Властите в Шри Ланка отново блокираха достъпа до най-популярните социални мрежи и приложения за разпространяване на съобщения в интернет като Facebook и WhatsApp след нападения срещу джамии и обекти на предприемачи мюсюлмани. \"Ройтерс\" определя това като най-сериозните безредици след атентатите срещу църкви на Великден, в които загинаха стотици хора, включително десетки чужденци. Водещият мобилен оператор Dialog съобщи, че е получил нареждане да спре достъпа до Viber, IMO, Snapchat, Instagram и Youtube до второ нареждане. Източници на агенцията казват, че след разгорещен спор във \"Фейсбук\" човек е бил пребит в населения предимно с мюсюлмани западен град Чило, а десетки хора са замеряли с камъни джамии и магазини на мюсюлмани. Абдул Хамид Мохамед Хасмар - 38-годишен мюсюлманин, който според властите е автор на публикацията, от която са се разгорели страстите, е арестуван. Той написал \"един ден ще плачете\" и това било възприето като заплаха. Задържани са и група мъже, заподозрени в нападения срещу магазини. Когато множество от изповядващи будизма се събрало пред полицията да поиска освобождаването им, властите въвели комендантски час.", "date": "2019.05.13", "title": "След антимюсюлмански нападения Шри Ланка отново блокира социалните мрежи"}
{"url": "https://www.dnevnik.bg/bulgaria/2019/05/13/3538040_prezidentut_zapochva_s_cacarov_konsultaciite_za_izbora/", "text": "Президентът Румен Радев ще се срещне днес с главния прокурор Сотир Цацаров на \"Дондуков\" 2. С това държавният глава ще даде началото на поредица от такива срещи и консултации за изработване на критериите за избор и правомощия на нов главен прокурор. Първата е с Цацаров, чиито 7-годишен мандат изтича през декември. Очаква се срещите да продължат в рамките на следващите два месеца, а целта е да се проучат обществените очаквания към следващия главен прокурор, обясниха от \"Дондуков\" 2. През този период Румен Радев ще се срещне и с председателите на Върховния касационен съд (ВКС) Лозан Панов, председателя на Върховния административен съд (ВАС) Георги Чолаков, представители на съдебната и изпълнителната власт, както и обществени организации. Досега неофициално за кандидати за главен прокурор се коментираха шефът на антикорупционната комисия Пламен Георгиев и зам. главният прокурор Иван Гешев. Името на първия бе замесено в имотните скандали, а вторият не е заявил намерение да се кандидатира за поста. Той дори посочи, че дори и да бъде номиниран, няма да се съгласи заради лични причини. Процедурата по избор на нов главен прокурор трябва да започне между шест и четири месеца преди изтичането на мандата на Цацаров, т.е. още през лятото. Министърът на правосъдието и прокурорската колегия на Висшия съдебен съвет (ВСС) имат правомощия да предлагат кандидати за поста. Досега нито един правосъден министър не е правил предложение при избора на главен прокурор. Номинираните кандидати трябва да изработят и представят концепция за работата си, а пленумът на ВСС ги изслушва. Изборът се прави с т.нар. квалифицирано мнозинство - за да бъде избран един кандидат, трябва да получи подкрепата на не по-малко от 2/3 от членовете на ВСС. На практика поне 17 от общо 25 членове на съвета трябва да подкрепят бъдещия главен прокурор. Процедурата продължава с предложение, което ВСС изпраща до президента, а той от своя страна може да подпише или да откаже да подпише указ за назначаването му. Ако държавният глава се възползва от правомощията си, то може да е еднократно и да откаже да подпише указ. В такъв случай процедурата се връща отново във ВСС. Румен Радев се възползва от правомощията си  по същия начин и веднъж отказа да подпише указ и да назначи Георги Чолаков за председател на ВАС, но след като Чолаков бе преизбран във ВСС,  президентът подписа . При постъпването си в длъжност правосъдният министър Данаил Кирилов заяви, че сред първите му приоритети ще бъде изработването на  механизъм за предсрочно прекратяване на мандатите  на т.нар. тримата големи – главния прокурор и председателите на ВКС и ВАС. През 2016 г. бяха приети промени в Закона за съдебната власт и с тях се въведоха подробни изисквания към кандидатите за заемане на поста и по-специално изискването за висока професионална компетентност (знания и практически опит в съответната област на правото). Освен това сред изискванията към кандидатите бяха включени и \"способност за придържане и налагане на висок етичен стандарт\", \"висока професионална компетентност: да притежава задълбочени знания в областта на правото, богат практически опит в съответната област на правото, ръководни и административни умения, изявени аналитични способности\". С промените в закона бе въведено и изискването за \"изявена независимост, воля за налагане на законността, решителност при изпълнение на служебните задължения и принос за утвърждаване на правовата държава\".", "date": "2019.05.13", "title": "Президентът започва с Цацаров консултациите за избора на нов главен прокурор"}
{"url": "https://www.dnevnik.bg/sviat/2019/05/13/3538118_petrolni_tankeri_postradaha_pri_napadeniia_v/", "text": "Четири търговски кораба са били обект на \"операции за саботаж\" близо до териториалните води на Обединените арабски емирства, съобщиха местните власти, без да дадат подробности къде и какво се е е случило. В съобщението се казва само че няма пострадали. Саудитска Арабия потвърди в понеделник, че два от атакуваните кораби са нейни петролни танкери. Това е станало край бреговете на Фуджайра - едно от арабските емирства в ОАЕ, и според саудитския министър на енергетиката Халид ал Фалих застрашена е сигурността на глобалните петролни доставки. Той също не дава много подробности и не посочва кои би могло да са извършителите. Единият от танкерите е натоварен със саудитски петрол и е бил на път към клиенти в САЩ. Няма пострадали или петролен разлив, но са нанесени значителни щети на двата кораба, допълва министърът. Фуджайра е ключов разпределителен пункт в района и се намира близо до Ормузкия проток, свързващ Персийския залив с Арабско море. Източници на \"Ройтерс\" от петролния бизнес казаха в неделя, че операциите на терминалите там са нормални. Инцидентът в един от най-натоварените коридори за снабдяване на глобалния пазар на петрол и газ става в момент на растящо напрежение между Иран и САЩ. Засилва се и американско военно присъствие, на което Техеран отвърна, че това е \"мишена, а не заплаха\". От базираният в Бахрейн Пети американски флот казват, че знаят за съобщенията, но препращат за подробности към властите в ОАЕ. Високопоставеният ирански депутат и председател на комисията за национална сигурност Хешматола Фалахатпишех заяви в неделя, че съобщенията за \"експлозии\" край Фуджайра демонстрирали колко крехка е сигурността на държавите в Персийския залив. В едното от седемте обединени емирства отхвърлиха като неверни съобщения, че саботажите са били извършени в негово пристанище. Източникът не бе посочен, но сайт на иранска телевизия написа, че това е ливанската сателитна телевизионна мрежа \"Ал Маядин\". Тя е базирана в Ливан и е смятана за близка до местното шиитско движение \"Хизбула\". От \"Ал Маядин\" съобщиха, че в порта са били атакувани 7 петролни танкера.", "date": "2019.05.13", "title": "Петролни танкери пострадаха при нападения в Персийския залив"}
{"url": "https://www.dnevnik.bg/sport/2019/05/13/3538121_noviiat_put_na_grigor_dimitrov_zapochva_ot_rim/", "text": "Григор Димитров се насочва с надежда в началото на новия си път. Българският тенисист тръгва от Рим в опит да поеме в правилната посока след треньорската промяна. След краха в мастърса в Мадрид и  раздялата с Даниел Валверду , в  екипа му влиза Радек Щепанек . Димитров ще продължи да работи и с Андре Агаси. Турнирът в Рим е генерална репетиция за \"Ролан Гарос\", който започва на 26 май. Днес българинът ще играе мач на двойки с Борна Чорич, но вниманието му е насочено изцяло към предстоящия му старт в същинската част от турнира. Съперник на Димитров в първия кръг  е германецът  Ян-Ленард Щруф . Българинът загуби две места в световната ранглиста и е 48-и.", "date": "2019.05.13", "title": "Новият път на Григор Димитров започва от Рим"}
{"url": "https://www.dnevnik.bg/na_put/2019/05/13/3464623_vuzhodut_na_portugalskiia_sladkish/", "text": "Един невероятен десерт е на път да стане вездесъщ като кроасана. Не много далеч в миналото, за да опиташ пащел дъ ната (pastel de nata), което на португалски означава сладкиш със сметана, макар на практика да не съдържа сметана) - тарт, пълнен с яйчен крем, обгърнат в хрупкаво тесто, се налагаше да пътуваш до Португалия. Но сега пащелите се появяват в супермаркети, кафенета и пекарни в различни части на света - от Манхатън до Сингапур, пише \"Блумбърг\". Десертът включително \"спечели\" свой собствен епизод в британското издание на кулинарното шоу  The Great British Bake Off . Световната си слава пащел дъ ната обаче придобива векове след като е създадена рецептата за него от монасите в манастира \"Белем\" - една от основните туристически забележителности в Лисабон. Съвсем близо до нея впрочем има сладкарница с дълга история, която също е абсолютно задължителна за посещение. Естествено напливът е голям, но си заслужава заради всяка хапка, която ви очаква. Тук се предлагат и други сладкиши, но те не се радват на чак такава популярност както пащелът. Стените на заведението са достойни за снимка в \"Инстаграм\" - наполовина облепени в бяло-сини плочки, популярните в Лисабон азулежуш. Това е  Pasteis de Belem  cafe. В Португалия сладкишът е нещо точно толкова обичайно колкото кроасанът в Париж и струва около 1.14 евро. В кафенета в Лондон обаче цената му може да достигне до 3 паунда. Търговската верига \"Лидл\" във Великобритания пък е продавала по 2 хил. от сладкишите на час през 2018 г. и така те са оспорили първото място по популярност на донътите. В нюйоркски квартал \"Манхатън\" шеф готвачът Хорхе Мендес въвежда този десерт преди година и половина в ресторанта си със звезди \"Мишлен\". Разказва пред \"Блумбърг\", че все още не всеки от клиентите му е \"на ти\" с десерта. \"Не ползвайте вилица и нож, очаква се да го изядете с ръце\", казва Мендес. Самият той е силно впечатлен от възхода на десерта. Шеф Мендес, израснал е в Данбъри, Кънектикът, се \"запознава\" със сладкиша през местната голяма португалска общност. Майка му често го носила вкъщи след църква от близката португалска пекарна. През 2012 г. министърът на икономиката на Португалия се оплаква, че сладкишът не е достатъчно разпознаваем извън родината си. Не е известно, пише \"Блумбърг\", какво е довело до бума в популярността му в годините след това, но това е факт. Отчасти все пак това се дължи на правителствената политика. Кабинетът спонсорира събития като проведения през 2018 г. Фестивал на сметаната (Nata Festival) в Лондон, субсидира и местни бизнеси. През последните 3 години португалското правителство е похарчило 50 млн. евро за промоция на страната и продуктите й. Но има и фактор извън тях - малък бизнес, наречен  Nata Pura , който за португалския сладкиш е това, което е \"Дънкин донътс\" за донътите. Отваря през 2013 г. и бързо се развива благодарение на шестцифрена инвестиция от Portugal Ventures - компания, подпомогната от държавна агенция. Основателят Мабилио де Албукерки е черпил от опита на международни брандове като \"Макдоналдс\" и е адаптирал сладкишите към местния вкус - зелен чай матча и маракуя за Япония, бри, камамбер и синьо сирене за Париж. Той е знаел, че португалските му приятели ще бъдат бесни, при положение че оригиналната рецепта включва яйца, брашно, мляко и масло и не е променяна с векове. Но Албукерки не е имал за цел да се хареса на сънародниците си. Той е създал бранд за сладкиша и така го популяризира по цял свят. Nata Pura обаче далеч не е първата компания, опитала се да продава сладкиша зад граница. Но е първата, която толкова методично върви по пътя си. През 2017 г. тя има едва петима служители - специалисти по маркетинг, и външни партньори, които да подпомогнат експанзията й. На панаира на храната в Лондон фирмата успешно предлага продукта като луксозен, но все пак достъпен сладкиш с история. Освен това организира дегустации и спонсорира събития като London Coffee Festival и BBC Good Food. Сега компанията продава около 500 хил. сладкиша месечно в 5 хил. магазина по света. Де Албукерки казва, че продажбите се оценяват на 1.5-2 млн. евро годишно и очаква удвояване през тази година. Над една трета от бизнеса на компанията идва от Южна Корея - един от техните клиенти там веригата CVS, предлага пащелите в 12 500 магазина.", "date": "2019.05.13", "title": "Възходът на португалския сладкиш"}
{"url": "https://www.dnevnik.bg/sviat/2019/05/13/3537357_militariziraneto_na_9_mai_e_i_zaradi_nepriznatite/", "text": "Празнуването на 9 май в Русия в днешния му милитаризиран вид нямаше да е толкова популярно, ако не беше \"кримската акция\". Крим внесе допълнително разцепление в обществото и едновременно с това създаде ситуация, в която да пръв път от 1991 г. насам границите на Руската федерация не са общопризнати. Това коментира руският политолог Глеб Павловски пред Радио \"Ехото на Москва\" по повод дебатите в Русия за формата, който придобива Денят на победата, десетилетия наред отбелязван като почит към милионите загинали, а не с най-големия военен парад и демонстрация на оръжие. \"Георгиевската лентичка свърза 9 май и Крим, но за невежите, които не знаят какво е този празник и как се отбелязваше той. Празнуването му беше абсолютно лишено от триумфалния барабанен акцент. Прочете дори такива хора, такива автори на победата като Жуков. Те съвършено не са се отнасяли към 9 мой като към \"нека се разнася тътенът на победата\", добави Павловски. Според него в сегашната си форма 9 май е имитация на единството, което не съществува и не може да съществува в такова сложно и многопластово, разнообразно и дори - да си го кажем направо - страдащо от разцепление по редица въпроси общество като нашето. Тази имитация на несъществуващо единство е абсурдна, предизвиква разкол и го задълбочава. Павловски посочва, че през второто десетилетие на ХХI век всичко се е превърнало в съревнование на хора от администрацията кой ще извика най-силно и ще се покаже най-голям патриот. \"Поначало дори георгиевските лентички се появиха преди 2010 г. като опит да се намери замяна на червените лентички, с които протестираха комунистите. Това бе едно доста невинно начало, но в един момент достатъчно подли хора започнаха да експериментират със създаването на нов канон. А когато глупави и невежи хора създават канон, той, разбира се, става чудовищен.\" По повод това, че съседни държави като Казахстан и Беларус започнаха да забраняват в някои градове шествието \"Безсмъртен полк\", а черно-оранжевата лентичка се приема хладно, политологът казва, че това е заради тревога у най-близкита съюзници, че Русия е започнала да манипулира празници и дати с цел своеобразна виртуална експанзия. \"Ние сме Руска федерация, не сме империя и не сме империалисти, но тази държава се опитва на думи да бъде империя и да изобразява верността чрез имперски символи, мечти и фантазии, докато в действителност нямаме никакви средства да бъдем империя. И, разбира се, това кара нашите съюзници да се дистанцират. В някакъв смисъл се повтаря ситуацията от 1991 г. - нямаше да има такъв съкрушителен разпад на СССР, ако Русия не заемаше категорични позиции с отделна своя програма, отделни цели и без да се договаря с никоя от останалите републики. Затова днес тази символика на 9 май - особено след като отново милитаризирахме този празник - разклаща нашите съюзи, включително военните, и това е много сериозно. Мисля, че това е опасна грешка и ще си проличи в момент, когато действително ни потрябват съюзници.\"", "date": "2019.05.13", "title": "Милитаризирането на 9 май е и заради непризнатите граници на Русия"}
{"url": "https://www.dnevnik.bg/bulgaria/2019/05/13/3538117_tomislav_donchev_s_komentari_v_avans_se_goniat/", "text": "Ето така се гонят инвеститори: с коментари в аванс\" - с тези думи вицепремиерът по икономическата политика Томислав Дончев коментира  думите от вчера на президента Румен Радев , който съобщи публично за писмо от президента на Германия, в което той изразявал радостта си, че България е на път да привлече стратегически, световен производител на автомобили\". Става дума за евентуалната инвестиция на \"Фолксваген\", за привличането на която България се състезава с Турция и Сърбия. Тази сутрин в интервю за Би Ти Ви Дончев припомни, че българските официални представители са поели ангажимент за конфиденциалност. \"Считам публичните коментари по темата за изключително вредни\", каза Дончев. \"По тази и други теми сме стиковали позиции, опитахме се да създадем добър сигнал между едната и другата страна на \"Дондуков\" и мисля, че се получи. Това, което не се получи, са публичните коментари\", добави той. Пред Нова телевизия президентът на България между 2012 и 2017 г. Росен Плевнелиев, който сега е почетен председател на Автомобилен клъстер България, коментира, че изказването на Радев \"отекна силно във Волфсбург\", където днес ще заседава управителният съвет на \"Фолксваген\", а утре на общо събрание ще се съберат акционерите на концерна. \"Преговорите и решението ще бъде изцяло експертно, а не политическо\", добави Плевнелиев.", "date": "2019.05.13", "title": "Томислав Дончев: С коментари в аванс се гонят инвеститори"}
{"url": "https://www.dnevnik.bg/evropa/2019/05/13/3538123_avstriiskiiat_kancler_iska_es_da_otmeni_1000_regulacii/", "text": "Австрийският канцлер Себастиан Курц поиска вчера 1000 европейски регулации да бъдат отменени или поне правото за регулиране на тези области да бъде предоставено на държавите членки. Той направи това само две седмици преди изборите за Европейски парламент, предаде ДПА, цитирана от БТА. Хората в Европа искат отговори от ЕС на въпросите за сигурността, охраната на външните граници и климатичните промени, е казал Курц в изявлението си, което беше разпространено от австрийската осведомителна агенция АПА. \"Но никой не се нуждае от европейски изисквания например за приготвянето на шницел и пържени картофи\", посочва той.  В изказването си Курц говори също за \"регулаторно безумие\" и \"покровителствено отношение\" на Брюксел. Австрийският канцлер  отдавна иска  ЕС да бъде реформиран, а в предизборната програма на десноцетристката му Австрийска народна партия промените в съюза заемат челно място сред приоритетите й, отбелязва ДПА. /БТА", "date": "2019.05.13", "title": "Австрийският канцлер иска ЕС да отмени 1000 регулации"}
{"url": "https://www.dnevnik.bg/evropa/2019/05/13/3538128_v_italiia_feisbuk_premahna_akaunti_razprostraniavashti/", "text": "\"Фейсбук\" съобщи вчера, че е изтрил редица италиански акаунти от платформата си, които са били фалшиви или са разпространявали фалшиви новини преди евроизборите, предаде \"Ройтерс\". \"Премахнахме серия от фалшиви или дублиращи се акаунти, които нарушаваха\" нашите политики, каза говорител на социалната мрежа. \"Предприехме действия и срещу някои страници, които многократно са разпространявали некоректна информация\", добави той.  Активистката организация \"Авааз\", оказала влияние на решението на \"Фейсбук\" със свое разследване, каза, че американската компания е премахнала 23 италиански акаунта с общо над 2.46 милиона последователи. По нейни данни те разпространявали \"фалшива информация и предизвикващи разделения съдържания\" по теми като миграция, ваксини и антисемитизъм. Според нея повече от половината свалени профили са подкрепяли или Движение \"Пет звезди\", или \"Лига\", двете управляващи партии. /БТА", "date": "2019.05.13", "title": "В Италия \"Фейсбук\" премахна акаунти, разпространяващи фалшиви новини преди евровота"}
{"url": "https://www.dnevnik.bg/detski_dnevnik/2019/05/13/3538131_kritichnoto_mislene_ne_se_formira_v_poslednite_klasove/", "text": "Тази година във външното оценяване по български език и литература, който ще е през юни, се бъдат включени само произведенията, които са се изучавали в 7 клас. Промяната е съобразена с исканията и на родители, и на учители. Това заяви зам.-министърът на образованието Таня Михайлова в ефира на БНТ. \"Ако ученик не се яви на външно оценяване, пак ще може да кандидатства, но се взима само оценката от 7-и клас\", добави Михайлова. Тя акцентира, че децата трябва внимателно да преценят желанията си предварително. Ще има 25 задачи и една задача за съставяне на текст. Максималният брой точки е 100. Това важи и за изпита по математика, и за изпита по български език и литература. Изпитът по български език и литература ще се проведе на 17 юни, по математика - на 19 юни, а на 21 юни е изпитът по желание по чужд език. Той ще започне в 09:00 ч. и ще се провеждат в училищата. Тя коментира и приключилото външно оценяване по български език и литературата. \"Критичното мислене не се формира в последните класове, тогава може да се види, че функционалната грамотност липсва. Тя е да имаш предварителна представа за нещо, а след това да можеш направиш избора. Това умението се развива в ранна детска възраст\", зави тя. \"По повод задачата в изпита, базиран на баснята на Ангел Каралийчев за лъва и лисицата – при него най-важното е да се направи аргументиран избор, след като текстът се прочете. Тук няма стереотипа на верния отговор\", каза Михайлова. По думите й като цяло децата се справят добре и повечето отзиви след външното оценяване, са били, че то е било лесно. На 9 май на национално външно оценяване по български език и литература се явиха около 60 хил. четвъртокласници. Учениците правиха диктовка по Емилиян Станев и текст за четене с разбиране по текста на Ангел Каралийчев, към който имаше 11 задачи. Текста за диктовката, текста за четене с разбиране, задачите и отговорите можете да видите  тук . Ден по-късно беше и изпитът по математика след четвърти клас. Задачите и отговорите можете да видите  тук  . По думите на зам.-министъра в момента професионалните паралелки са един от приоритетите на правителството. \"Важно е да се промени отношението към професионалното образование. Става дума за специалисти, които да управляват сложен софтуер, свързан с машини. От няколко години министерството работи много добре с представителите на бизнеса\", каза тя и акцентира, че е много важно партньорството между училища и предприятия. Като основен проблем тя очерта липсата на учители, но заяви, че освен заплащането трябва да се се работи и по изготвянето на политики, които да върнат \"най-добрите\" преподаватели в класните стаи.", "date": "2019.05.13", "title": "Външното оценяване по литература за 7 клас ще включва само изучавани произведения"}
{"url": "https://www.dnevnik.bg/bulgaria/2019/05/13/3538119_kontrolut_v_programata_za_selskite_raioni_e_po-slab/", "text": "Контролът на разходите в Програмата за развитие на селските райони трябва да е по-плътен, защото в нея проверките са извадкови, докато в останалите програми се проверява всеки проект от началото на изпълнението, по време на изпълнението и години след това. Това коментира в интервю за Би Ти Ви вицепремиерът Томислав Дончев по повод разкритията, че хора от властта са си строили с еврофинансиране вили, представяни като къщи за гости. Зам.-министърът на икономиката Александър Манолев се наложи да подаде оставка след като прокуратурата започна разследване срещу него по такъв казус. По думите на вицепремиера е гнусно някой на отговорна позиция да вземе публични финанси и да си направи китна къща. Той добави, че трябва да се проследи и дали служители на фонд \"Земеделие\" имат съпричастност към този скандал и ако не им се търси наказателна отговорност, поне не трябва да работят там. Дончев каза, че пълната проверка на къщите за гости с еврофинансиране, която вече започна, ще доведе до налагане на финансови корекции за тези, които не са ги използвали по предназначение. Парите, които недобросъвестните ще трябва да върнат, ще се внасят в специален фонд и, ако Европейската комисия санкционира България, ще се плаща от този фонд. Вицепремиерът успокои, че нарушението е валидно дори ако давностният срок от пет години, в който една къща за гости трябва да функционира като такава, е изтекъл. По думите му това лесно може да се установи като се проследи дали в тези пет години е внасят туристически данък, дали къщата е била регистрирана като туристически обект.", "date": "2019.05.13", "title": "Контролът в програмата за селските райони е по-слаб, отколкото в останалите"}
{"url": "https://www.dnevnik.bg/sport/2019/05/13/3538127_guardiola_livurpul_ni_pomogna_da_vdignem_nivoto_si/", "text": "Мениджърът на \"Манчестър сити\" Хосеп Гуардиола оцени високо ролята на \"Ливърпул\" и голямото съперничество между двата отбора по пътя към историческото развитие на сезона във Висшата лига. \"Гражданите\"  станаха първият отбор за последните десет години, който защитава шампионската си титла , като завършиха с 98 точки и едва точка преднина пред червените. \"Когато го направиш веднъж, се опитваш да го повториш. Миналия сезон \"Манчестър сити\" помогна да се вдигне стандартът на Висшата лига. Този сезон \"Ливърпул\" ни помогна на нас да сме там. Така че без \"Ливърпул\" вероятно щеше да е невъзможно\", каза Гуардиола. \"Невероятно е това, което те направиха, но ние се справихме малко по-добре\", добави мениджърът на шампионите. Гуардиола добави, че изпитва невероятно удовлетворение от успеха, който е дошъл толкова трудно. \"Спечелихме 14 поредни мача, за да защитим титлата. Фактът, че това се случва веднъж в последните десет години (някой отбор да защити титлата си), показва колко е силно първенството.\" \"Във всеки кръг знаехме какъв отбор е \"Ливърпул\". Видяхте го и преди седмица с това, което направиха срещу \"Барселона\". Но това го правиха в продължение на 38 кръга и е невероятно, за което отдавам уважение към тях\", каза Гуардиола. Той посочи, че \"Сити\" ще опита да завърши сезона със спечелване на Купата на Англия срещу \"Уотфорд\", след което отборът ще си почине и ще се завърне с надежда следващата година да е по-добър. Мениджърът на \"Ливърпул\" Юрген Клоп отговори с уважителни думи, като поздрави \"гражданите\". \"Направихме всичко възможно да ви затрудним\", обърна се германецът към шампионите. \"Не бих могъл да съм по-горд от момчетата. Невероятно е това, което направиха през сезона, и това, което направиха днес. Това е много специален сезон. Дори по-добър, отколкото с отбора, с който станах шампион в Германия (\"Борусия\", Дортмунд), защото имаме 97 точки, но пред нас има един отбор.\" Клоп заяви, че не съжалява за нищо. \"Имахме късмет в определени моменти, \"Манчестър сити\" също. Направихме ключови стъпки в развитието си. Така че ще се върнем и отново ще опитаме\", добави мениджърът на \"Ливърпул\".", "date": "2019.05.13", "title": "Гуардиола: \"Ливърпул\" ни помогна да вдигнем нивото си"}
{"url": "https://www.dnevnik.bg/bulgaria/2019/05/13/3538134_v_kraia_na_sedmicata_se_ochakvat_temperaturi_do_30/", "text": "В края на седмицата и началото на следващата се очакват температури до 30 градуса в много райони на страната. През месеца ще продължат да се редуват краткотрайни валежи, градушки и слънце. Това прогнозира синоптикът Анастасия Стойчева в ефира на Би Ти Ви. \"Настоящият месец май е типичен представител на пролетта. Ще продължат да се редуват краткотрайни валежи с градушки\", добави тя. По думите й количествата дъжд през първите 10 дни на месеца на места надхвърлят месечните норми. Пример за това са районите на Русе, Свищов, Разград, Сливен и Елхово. Максималните температури до края на седмицата ще останат около 20 градуса. Ще има отделни дни, когато ще са малко по-ниски. През тази седмица ще бъде усетени влиянието на ниско атмосферно налягане. Ще има условия за развитие на купесто-дъждовна облачност в следобедните часове. Повече валежи ще има в Западна България. В отделни дни ще има и на изток и не са изключени и градушки. \"Днес валежите ще се задържат главно в крайните западни райони. Има вятър от изток-югоизток, който ще се усилва през деня. На 14 май количествата на валежите в Западна и на места в Централна България ще достигат до 10 л/кв.м. В крайните северозападни и югозападни райони те ще са по-съществени\", добави Стойчева. Прогнозата е, че по Черноморието температурите ще са най-ниски през седмицата. В периода 13 - 19 май на места те ще са по-ниски от обичайните. Максималните температури до края на седмицата ще останат около 20 градуса. Ще има отделни дни, когато ще са малко по-ниски. Като цяло те няма да бъдат изключение от климатичните норми. Предстои рязко затопляне в края на седмицата и началото на следващата, когато за първи път в много райони ще има температури от 30 градуса. Не се изключва в понеделник и вторник следващата седмица да стигнат до 33-34 градуса. Валежите рязко ще спрат. Около 24 май към България приближава средиземноморски циклон и може да се очакват значителни валежи, придружени с градушки.", "date": "2019.05.13", "title": "В края на седмицата се очакват температури до 30 градуса"}
{"url": "https://www.dnevnik.bg/evropa/2019/05/13/3538136_hurvatski_sindikati_subraha_dostatuchno_podpisi_za/", "text": "Водещите синдикати в Хърватия обявиха в неделя, че са събрали достатъчно подписи, за да предизвикат референдум за намаляване на възрастта за пенсиониране в страната до 65 от 67 години, предаде \"Ройтерс\". Трите водещи синдиката заявиха, че са събрали над 600 хил. подписа за две седмици в рамките на кампанията си, която приключи в полунощ в събота. \"Искаме това да бъде пример как гражданите могат да надигнат гласа си и да предизвикат промяна\", коментира един от организаторите на кампанията \"67 е твърде много\". Бяха необходими подписи от най-малко 10% от всички от всички гласоподаватели, или 373 568 души. Министерството на публичната администрация сега ще трябва да провери броя на събраните подписи и ако той бъде потвърден, парламентът ще трябва да свика референдум. Все още не е ясно кога може да се проведе той, но синдикатите се надяват, че това ще се случи след лятото. През декември парламентът в Хърватия одобри предложение на правителството за увеличаване на възрастта за пенсиониране до 67 години от 2033 г. и за намаляване на пенсиите на хората, които се оттеглят по-рано. Предишен закон предвиждаше вдигане на възрастта за пенсиониране от 2038 г. Новият закон освен това предвижда 3.6% намаление на пенсията за всяка година по-ранно пенсиониране. Синдикатите искат то да бъде 2.4%. Те посочват, че продължителността на живота в Хърватия е по-ниска, отколкото в другите държави в ЕС, и че много работници, които не могат да работят до 67 години заради проблеми със здравето, ще бъдат твърде сериозно наказвани, ако се пенсионират по-рано.", "date": "2019.05.13", "title": "Хърватски синдикати събраха достатъчно подписи за референдум за възрастта за пенсиониране"}
{"url": "https://www.dnevnik.bg/biznes/2019/05/13/3538176_niakolko_stolichni_kvartala_shte_sa_bez_topla_voda_do/", "text": "От днес до 20 май ще бъде спряно подаването на топла вода в кварталите: \"Младост\" 1, \"Мусагеница\", \"Дървеница\", \"Студентски град\"и \"Витоша\" и във всички резиденции на булевард \"Симеоновско шосе\", съобщава \"Топлофикация \"София\". Дружеството започва изпълнение на неотложни ремонти и профилактика по топлопреносната мрежа в участъците с повишена аварийност. Те ще продължат до 27 май. От обявения списък става известно, че без топла вода за различни периоди ще останат улици в центъра на града, жители на \"Младост\" и \"Мусагеница\", \"Дървеница\", \"Студентски град\", \"Витоша\", \"Лагера\", \"Хиподрума\", \"Красно село\", \"Белите брези\" и др. Пълен списък по дати може да се види на  сайта на дружеството .", "date": "2019.05.13", "title": "Няколко столични квартала остават без топла вода до 20 май"}
{"url": "https://www.dnevnik.bg/sviat/2019/05/13/3538177_dvama_bratia_indiici_otnovo_sa_nai-bogatite_hora_vuv/", "text": "Двама братя индийци, които ръководят съдбините на конгломерата \" Хиндуджа \" (Hinduja), чиято централа се намира в Лондон, за поредна година оглавяват класацията на най-заможните хора във Великобритания. Това сочи изследване на в. \"Сънди таймс\", цитирано от агенция \"Франс прес\". Шри и Гопи Хиндуджа си споделят богатство от 22 милиарда лири (25.5 милиарда евро), а това е с 1.4 милиарда повече, отколкото през миналата година, пише британското неделно издание. Двамата братя, родени в Индия, вече оглавиха през 2014 и 2017 г. тази класация на 1000-ата най-заможни хора в Обединеното кралство. Непосредствено след тях със 18.7 милиарда лири се нареждат  Дейвид и Саймън Рубен , които са забогатели от недвижими имоти и интернет. Следва ги  Джим Ратклиф , собственикът на компанията за нефтохимически продукти \"Инеос\" (Ineos), който оглави класацията миналата година. Състоянието му се е стопило с 2.9 милиарда и сега са му останали 18.5 милиарда лири. Британският изобретател Джеймс Дайсън, който неотдавна показа как ще изглежда неговата бъдеща електрическа кола, се е изкачил до петото място с 12.6 милиарда лири. В същото време личното състояние, което няма нищо общо с короната, на кралица  Елизабет Втора  е останало стабилно - 360 милиона лири, които й отреждат 356-а позиция. /БТА", "date": "2019.05.13", "title": "Двама братя индийци отново са най-богатите хора във Великобритания"}
{"url": "https://www.dnevnik.bg/evropa/2019/05/12/3537389_vse_po-niska_aktivnost_na_evroizbori_moje_li_da_se/", "text": "Този месец милиони гласоподаватели в Европа могат да изберат нов състав на Европейския парламент, но на последните избори по-малко от половината от тях упражниха това право. През 1979 г. Европейската икономическа общност - предшественикът на Европейския съюз - регистрира избирателна активност от 62 на сто. Тогава блокът се състоеше от девет членове - Белгия, Великобритания, Дания, Западна Германия, Ирландия, Италия, Люксембург, Холандия и Франция. Преди пет години активността в 28-членния ЕС бе 43 на сто - най-ниската в историята. През 2009 г. нивото не бе много по-високо. Едно от възможните обяснения за тази тенденция на спад е фактът, че избирателите имат слаби познания за многодържавното законодателно събрание на ЕС и затова има по-малък интерес към европарламента, отколкото към националните избори и националните въпроси. Например имената на кандидатите невинаги са познати на гласоподавателите. Неотдавнашно проучване в Германия показва, че месец преди тазгодишните избори за Европейски парламент само всеки втори германски граждани може да назове кандидат от водеща партия. Сред другите обяснения са късното начало на предизборната кампания и разширяването на блока. \"Ниската избирателна активност се дължи, накратко казано, на добавянето на повече страни, в които по принцип има по-ниска активност за национални и европейски избори\", казва пред ДПА Линда Берг, директор на Центъра за европейски проучвания към Университета в Гьотеборг, Швеция. През 2014 г. в 28-членния блок избирателната активност по страни силно варира. В Белгия тя е била 90 на сто, а в съседния Люксембург - 85 процента, но това не е израз на голям ентусиазъм за гласуване, а защото в тези страни то е задължително. На другия край на класацията са Унгария (29 на сто), Полша (24), Чехия (18) и Словакия (13) - всичките присъединили се през 2004 г. В Швеция се наблюдава увеличаване на избирателната активност през последните три избора за европарламент, което е в разрез с общата тенденция. Месец преди изборите няколко потенциални избиратели на \"Дротнинггатан\", главната пешеходна улица в Стокхолм, казаха, че се колебаят, но не само за кого да гласуват, а дали изобщо да го правят. \"Мисля да гласувам, но още не съм решил напълно\", каза Микаел Хейденберг, 21-годишен студент по политология, като се позова на това, че Неговият приятел Ерик Ларнмарк, който работи като компютърен програмист, се съгласи, но подчерта, че \"има много достъпна информация\" за изборите за европарламент и различните партии. Други посочиха, че е важно да упражнят демократичните си права. Роденият в Мавритания Мохамед Седина, служител в сувенирен магазин, \"е сигурен\", че ще гласува. Получил шведско поданство през 2015 г., той чувства, че \"за Швеция е важно да има глас в ЕС\", а оттам и пред света. Родената в Турция Севда Саманджъ, която работи в стокхолмска болница, каза, че почти със сигурност ще гласува. Като носител на шведски паспорт тя иска да подкрепи свободното движение в шенгенската зона, която включва 22 държави от ЕС и четири други. Според Берг ниската избирателна активност е парадоксална предвид факта, че през годините правомощията на Европейския парламент са се увеличавали. В опит да повиши активността парламентът организира кампания, която да насърчи избирателите да упражнят правото си на глас. В добавка към информации в социални медии като \"Туитър\" и \"Фейсбук\" на различни места из Европа се провеждат срещи. Берг отбеляза, че такива кампании понякога водят до повишаване на активността в национални избори, но предстои да се види дали тази \"проактивна\" мярка ще се отрази на избирателната активност. Проучване на Европейския център за външни отношения и на \"ЮГъв\" установява, че едва 43 на сто от анкетираните казват, че със сигурност ще гласуват през май. \"Това е важен въпрос, защото е свързан с легитимността на Европейския парламент\", каза Натали Брак, гост професор в Европейския колеж. По думите й участие под 40 на сто ще прати \"силен сигнал\", че усилията за повишаване на интереса към изборите са били безуспешни. Според Брак и други изследователи към изборите. \"Те мобилизират хората и те принуждават другите партии също да говорят за Европа в изборите вместо по национални въпроси\", каза тя. Във Финландия евродепутатът Юси Хала-ахо - лидер на евроскептичната партия \"Финландците\", класирала се втора на общите избори миналия месец - каза наскоро: \"Да не се гласува на изборите за Европейски парламент е също толкова глупаво, колкото да се гласува за партии, които настояват за по-интегриран Европейски съюз.\" /БТА", "date": "2019.05.13", "title": "Все по-ниска активност на евроизбори: може ли да се обърне тенденцията"}
{"url": "https://www.dnevnik.bg/sviat/2019/05/13/3538180_mnozinstvoto_iaponci_odobriavat_jena_da_sedne_na/", "text": "Повече от три четвърти от японците подкрепят идеята жена да стане император на Япония, показва социологическо проучване, направено от в. \"Никей бизнес дейли\", предаде ДПА. Император Нарухито  се възкачи на Хризантемовия трон на 1 май, ден след  абдикацията на баща си Акихито . Нито съпругата му, императрица Масако, нито единственото им дете, 17-годишната принцеса Айко, имат правото да наследят трона по силата на сегашния закон. Според допитването 76 на сто от японците подкрепят идеята да се даде право на жените да наследяват трона, а само 14 процента са против. Следващ по ред в линията за наследяване на трона е принц  Акишино , малкият брат на Нарухито./ БТА", "date": "2019.05.13", "title": "Мнозинството японци одобряват жена да седне на Хризантемовия трон"}
{"url": "https://www.dnevnik.bg/sport/2019/05/13/3538166_fotogaleriia_licata_na_polumaratona_v_sofiia/", "text": "Kaufland София полумаратон се проведе за втори път. Събитието обедини състезания в няколко дисциплини, основната от които беше бягането на 21.1 км. В тях се включиха около 1700 души от почти 20 държави", "date": "2019.05.13", "title": "Фотогалерия: Лицата на полумаратона в София"}
{"url": "https://www.dnevnik.bg/evropa/evropeiski_parlament/2019/05/13/3538183_grupata_na_makron_ima_ambiciia_za_100-chlenen_sujuz_s/", "text": "Водачът на листата на Еманюел Макрон за евроизборите предрече изграждането на центристки съюз с над 100 депутати, достатъчно, за да бъдат френският президент и неговата група ключов фактор в Европейския парламент, предаде \"Ройтерс\". Според  Натали Лоазо  онези, които смятат, че групата на президента, наречена \"Възраждане\", ще бъде изолирана в европарламента, грешат. \"Тук съм, за да създам центристка група в Европейския парламент, която оказва влияние, група, без която никое мнозинство не е възможно\", каза Лоазо. Представители на десетина европейски партии – от Чехия и Унгария в Централна и Източна Европа до Испания и Холандия в западна, участваха в митинг в Страсбург, където европарламентът провежда пленарните си заседания. \"Онези, които казват, че ще бъдем изолирани и че няма да имаме никакво влияние в парламента, ще разберат, че имаме най-малко 100 депутати, на които ще трябва да разчитат\", допълни Лоазо. Подобна решаваща роля ще даде на Макрон по-голямо влияние върху оформянето на политиката на ЕС и запълването на ключови постове като този на председателя на Европейската комисия. Макрон иска да преначертае европейския политически пейзаж като изгради нова политическа група, възползвайки се от растящото разделение сред традиционните съюзи вляво и вдясно. Проучванията показват, че дясноцентриската Европейска народна партия и лявоцентристкият Прогресивен алианс на социалистите и демократите вероятно няма да имат мнозинство. Давайки знак, че Макрон може да разчита на подкрепа на партии извън съществуващата центриската група, в неделя португалският премиер Антонио Коща публично подкрепи листата на френския президент. Неговата партия \"Република, напред\" бе създадена след последните евроизбори през 2014 г. и няма представители в Европейския парламент, но според социологическите проучвания тя може да спечели около една пета от френските места в институцията. Анкета на Harris Interactive показа през уикенда, че крайнодесният Национален сбор на Марин льо Пен получава 22.5% одобрение, а Макрон и съюзниците му – 22%.", "date": "2019.05.13", "title": "Групата на Макрон има амбиция за 100-членен съюз с решаваща роля в европарламента"}
{"url": "https://www.dnevnik.bg/biznes/2019/05/13/3538207_iznosut_narastva_poveche_ot_vnosa_prez_purvoto/", "text": "През първото тримесечие износът на България нараства с 8.9% спрямо същия период на 2018 г. , а вносът расте с 3.5%, съобщи Националният статистически институт. Между януари и март са изнесени стоки за 13.9 млрд. лв., а стойността на вноса е 15.3 млрд. лв. Статистическите данни сочат, че износът за трети страни се увеличава с 13.4% до 4.3 млрд. лв. Български стоки на най-голяма стойност са пласирани на пазарите на Турция, Китай, Сърбия, САЩ, Русия и Македония. Вносът на стоки в България от трети страни през първото тримесечие се увеличава с 11.2% спрямо година по-рано, а стойността му е 5.5 млрд. лв. България внася най-много от Русия, Турция, Китай и Сърбия. Германия е водещ търговски партньор в рамките на ЕС Данните за търговията между България и останалите страни от Европейския съюз са само за януари и февруари. От тях се вижда, че през първите два месеца на годината износът на България за ЕС нараства с 9.3% спрямо същия период на 2018 г. и е в размер на 6.3 млрд. лв. Две трети от износа са пласирани на пазарите на Германия, Италия, Румъния, Гърция, Франция и Белгия. Вносът от ЕС се увеличава с 1.4% спрямо първите два месеца на предходната година и достига 6.2 млрд. лв. Най-голям е стойностният обем на стоките, внесени от Германия, Италия, Румъния, Гърция и Испания.", "date": "2019.05.13", "title": "Износът нараства повече от вноса през първото тримесечие"}
{"url": "https://www.dnevnik.bg/bulgaria/2019/05/13/3538223_bulgariia_e_lider_v_es_po_jeni_raboteshti_v_sferata_na/", "text": "България е страната в ЕС с най-много жени, работещи в сектора на информационно-комуникационните технологии. Това показват данни от анализ на Евростат за 2018 г. Малко над 28% от работещите в сферата в България са жени, докато средно за ЕС процентът е 16.6. Така страната  за втора поредна година е първа в ЕС  по този показател. Литва, Румъния, Естония и Швеция оформят челната петица по жени, работещи в сектора на информационните технологии. Най-нисък е процентът в Унгария и Чехия, като това са единствените държави, където жените в тази сфера са под 10 на сто. Над 70% от работещите в сектора в България са на между 18 и 34 години. Според данните почти всички компютърни специалисти са с висше образование.", "date": "2019.05.13", "title": "България е лидер в ЕС по жени, работещи в сферата на информационните технологии"}
{"url": "https://www.dnevnik.bg/sviat/2019/05/13/3537577_turski_deici_na_izkustvoto_zastanaha_zad_kandidata_na/", "text": "Десетки от водещите дейци на изкуството в Турция застанаха зад опозиционния кандидат за кмет на Истанбул  Екрем Имамоглу . Той спечели с минимална разлика  изборите през март,  но по-късно те бяха анулирани по иск на управляващата Партия на справедливостта и развитието. Повторното им провеждане ще бъде на 23 юни и разгневените привърженици на Народнорепубликанската партия  вече започнаха акции  в подкрепа на Имамоглу. \"Казват, че артистите не бива да приказват. Напротив - те ще се изкажат!\", заяви Имамоглу след обявеното решение на централната избирателна комисия. \"Сега е времето да се говори.\" Той завърши речта си с думите \"Не се бойте, всичко ще бъде наред\", а на следващия ден хаштагът с тази фраза #HerSeyCokGuzelOlacak бе публикуван в \"Туитър\" повече от милион пъти. \"Не можах да спя снощи. Но светлината на зората сутринта бе по-ярка от всякога. Знам, че #ВсичкоЩеБъдеНаред\", написа певецът Таркан. Актьорът, комик и сценарист Джем Йълмаз публикува кадър от свой филм със същото име. Вокалът на ска пънк бандата Athena, която представляваше Турция на \"Евровизия\" през 2004 г., Гьокган Йозогюз написа: \"Искаме само права, закони, справедливост и #ВсичкоЩеБъдеНаред.\" Имамоглу определи изборите на 23 юни като повторна битка за демокрацията в Турция, която президентът Реджеп Ердоган управлява с желязна хватка от 16 години.", "date": "2019.05.13", "title": "Турски творци застанаха зад кандидата на опозицията за кмет на Истанбул"}
{"url": "https://www.dnevnik.bg/biznes/2019/05/13/3538227_bolnichnite_riazko_narastvat_pokrai_praznicite/", "text": "Броят на болничните покрай празниците рязко се увеличава. Най-честите нарушения при болничните листове са за общо заболяване, а общият им брой е прекалено голям. За това алармира шефът на Националния осигурителен институт (НОИ) Ивайло Иванов в интервю за  в. \"24 часа\" . \"Видно е, че хората си сливат почивните дни. Нарушения има и при диагнозите и времето за издаването на болничните листове\", отбелязва Иванов. По думите му е необходима цялостна реформа в това направление.  \"Неправомерно издадените болнични, освен че източват фондовете на държавното обществено осигуряване, водят и до загуби за бизнеса. Когато служителят не е на работното си място, той не произвежда продукт и това затруднява работодателя\", добавя Иванов.  Според него на фона на ниската безработица в момента отсъствието на всеки работник е проблем. \"Това е причината бизнесът да иска нови правила. Работодателските организации настояват за реформа, но тя се свежда до стария вариант - първите 3 дни да се изплащат от НОИ. Този дебат трябва да продължи, защото той е важен за всички\", смята шефът на осигурителния институт.  \"Неправомерно издадените болнични, освен че източват фондовете на държавното обществено осигуряване, водят и до загуби за бизнеса. Когато служителят не е на работното си място, той не произвежда продукт и това затруднява работодателя\", акцентира шефът на НОИ. Пред медията той отбелязва, че има и лекари, които издават прекалено много болнични. \"Тези лекари ги даваме на компетентните органи и сезираме Министерството на здравеопазването и здравните инспекции. Имаше скандален случай в Ихтиман за лекар например\", допълва Иванов. В края на януари социалният министър Бисер Петков алармира, че както при   инвалидните пенсии,  така и при болничните  има много злоупотреби . Според него трябва да се търсят ефективни мерки за премахване на злоупотребите. Коментарът му беше по повод искането на работодателите за промени по отношение на режима на плащане на болничните, тъй като сегашният е въведен като антикризисна мярка и идеята беше да е временен. По думите му тогава има значително нарастване на разхода на НОИ за обезщетението за временна неработоспособност - налице е преразход, тъй като отчитаните суми са повече от планираните.", "date": "2019.05.13", "title": "Болничните рязко нарастват покрай празници"}
{"url": "https://www.dnevnik.bg/bulgaria/2019/05/13/3538226_kakvo_triabva_da_znaem_za_video_intervjuto_za_rabota/", "text": "Представете си, че сте работодател, който е обявил свободна позиция. Освен че се търси човек със сериозни познания в конкретна област, работата изисква и притежанието на определен набор от меки умения като комуникативност, убедителност, умение за водене на преговори. Бихте искали да можете лично да се срещате с кандидатите, понеже трудно бихте могли да прецените техните социални умения само по биографиите, които пристигат на бюрото ви. Това, разбира се, би отнело доста време, а и би представлявало трудност за много от кандидатстващите, които живеят в други градове или дори страни. Тук на помощ идват технологиите и по-специално видео интервютата. Този модерен метод за отсяване на кандидати в началните кръгове на подбор набира сериозна популярност в последните няколко години. Видео интервютата могат да бъдат на живо (чрез Skype или друг инструмент за видео връзки) или автоматизирани, при които отговорите на кандидатите на предварително зададени въпроси биват записвани и впоследствие преглеждани от компаниите. Ще ви дадем няколко препоръки за това как да се справите по-добре с това непознато и често дори неловко преживяване. Подготовката на техниката е първото и най-важно нещо. Това са елементарни стъпки, пропускането на които обаче води до най-често срещаните проблеми при такъв тип интервюта - всичко от проверка на качеството на интернет връзката, през тестване на камерата и микрофона, до това да заредите батерията на телефона или таблета си, ако сте избрали някое от тези устройства за провеждане на интервюто. При автоматизираните видео интервюта имате ограничено време за отговор, затова е нужно да свикнете предварително с тази идея и да бъдете максимално готови да отговаряте бързо, ясно и структурирано. Възползвайте се от възможността да потренирате колкото се може повече. Това ще ви помогне да се подготвите и ще ви позволи да се чувствате по-комфортно със системата. Едно от големите предимства на интервютата от разстояние е, че могат да се проведат в позната обстановка, където човек по-лесно се отпуска. Щом ви е дадена свободата да изберете времето и мястото на интервюто, възползвайте се от това. Изберете тихо и спокойно място, където по възможност да сте единственият човек, който се вижда и чува. Опитайте се да гледате основно в камерата – това ще създаде усещане на интервюиращия, че го гледате в очите. Освен това, ако наблюдавате собствения си образ, би могло да подейства разсейващо. Постарайте се да изговаряте думите ясно и отчетливо – това е още по-важно при видео интервютата, когато качеството на комуникацията зависи от технически фактори и от двете страни на връзката. Изчистете речта си от паразитни думи като \"нали\", \"такова\", \"в смисъл\", \"значи\", \"ъъъ\" и т.н. Какъв е вашият опит с подобна форма на интервю? Как се справихте и как се почувствахте? Разкажете ни в коментарите. Междувременно разгледайте и актуалните ни обяви за работа на  Karieri.bg . търси: ACCOUNTANT търси: ЗАМЕСТНИК-ДИРЕКТОР  търси: Junior Private Equity Analyst  търси: ЕКСПЕРТ В ОБЛАСТТА НА УПРАВЛЕНИЕТО НА ОПЕРАТИВНИЯ РИСК  търси: Началник отдел \"Човешки ресурси\" търси: Front-end програмист Редактор React Native програмист  търси: ETRM Java Developer Business Intelligence/ETL Consultant търси: Програмен координатор", "date": "2019.05.13", "title": "Какво трябва да знаем за видео интервюто за работа"}
{"url": "https://www.dnevnik.bg/bulgaria/2019/05/13/3538249_bulgariia_i_latviia_sa_s_nai-niska_produljitelnost_na/", "text": "България и Латвия са с най-ниска продължителност на живота в Европейския съюз. В страната ни хората живеят средно 74.8, сочат данните на Националния статистически институт (НСИ) за периода 2016 - 2018, оповестени днес. Статистиката за очакваната продължителност на живота спрямо предходния период (2015 - 2017 г.) остава непроменена. Показателят \"очакваната продължителност на живота\" показва средната продължителност на предстоящия живот на новородените при хипотеза за неизменност в интензивността на наблюдаваната през дадена година повъзрастова смъртност. За лицата, достигнали възраст 65 години, очакваната продължителност на живота е 16.1 години, като за мъжете и жените тя е съответно 14.1 и 17.8 години. За периодa 2008 - 2018 г. очакваната продължителност на живота на лицата, навършили 65 години, се е увеличила с 1.2 години (0.9 за мъжете и 1.5 за жените). Очакваната продължителност на живота варира и според области. За Монтана тя от 72.7 години, до 76.6 години в областите София (столица) и Кърджали. В общо осем области тя е над средната за страната. Жените живеят по-дълго от мъжете във всички области на страната, но най-голяма е разликата между двата пола в област Силистра (8.5 години), а най-малка - в областите София (столица) и Шумен (6.0 години). В Латвия средната продължителност е 74.9 години. С най-висока продължителност са Испания (83.4) и Италия (83.1 години).", "date": "2019.05.13", "title": "България и Латвия са с най-ниска продължителност на живота в Европейския съюз"}
{"url": "https://www.dnevnik.bg/bulgaria/2019/05/13/3538245_kratki_novini_kmetut_na_septemvri_e_osuden_na_zatvor/", "text": ". Кметът на Септември е осъден за укриване на данъци Кметът на Септември Марин Рачев е осъден от Окръжния съд в Пазарджик на 2 години и 6 месеца лишаване от свобода с 4 години изпитателен срок. Той е признат за виновен за укриване на данъци, съобщава \"Фокус\". В мотивите си съдът посочва, че през периода 14 февруари 2005 - 5 април 2007 година в качеството си на едноличен търговец и при условията на продължаващо престъпление Марин Рачев е избегнал плащането на данъци в особено големи размери - 118 923 лева. Той е осъден и да заплати 115 106 лева ведно със законовата лихва. Присъдата може да се обжалва в 15-дневен срок пред Апелативен съд - Пловдив. Фермер прегази крадец Окръжна прокуратура-Пловдив привлече като обвиняем 60-годишен мъж за причиняване на смърт при умишлено пътнотранспортно произшествие край пловдивското село Болярино. Мъжът, който е гражданин на Кипър, е собственик на ферма. На 11 май той забелязал трима мъже, опитали да откраднат люцерна и селскостопански животни от имота му. Подгонил ги с товарен \"Форд Рейнджър\", настигнал и прегазил до смърт един от тях - 30-годишен мъж. България и Казахстан ще си разменят осъдени Министърът на правосъдието Данаил Кирилов и генералният прокурор на Казахстан Гизат Нурдаулетов подписаха Договор за трансфер на осъдени лица. Документът дава възможност осъдени на лишаване от свобода да изтърпяват наказанието в тяхната държава по произход, като по този начин се постига по-ефективно превъзпитание и социална рехабилитация на лишените от свобода. В момента между България и Казахстан са подписани и се прилагат сключените през 2014 г. Договор за правна помощ по наказателни дела и Договор за екстрадиция, които създават условия за ефективно преследване и наказване на извършителите на престъпления.", "date": "2019.05.13", "title": "Кратки новини: Фермер прегази крадец"}
{"url": "https://www.dnevnik.bg/sviat/2019/05/13/3538251_shveciia_podnovi_razsledvaneto_sreshtu_djulian_asanj/", "text": "Шведската прокуратура подновява разследването на обвиненията за изнасилване срещу основателя на \"Уикилийкс\" Джулиан Асанж, предаде \"Ройтерс\". Решението дойде, след като Асанж  бе арестуван от британската полиция  след седем години укриване в еквадорското посолство в Лондон. Междувременно в Съединените щати също го очаква съд - заради публикуването на хиляди класифицирани военни и дипломатически документи. Разследването срещу него в Швеция за изнасилване на две жени бе прекратено през 2017 г. Тогава прокуратурата обяви, че \"всички възможности\" за работа по случая са изчерпани. Шест месеца по-рано той бе разпитан в еквадорското посолство. Новината бе съобщена на пресконференция от Ева-Мари Персон, главния прокурор на Швеция. Според нея все още има основание за подозренията, че Асанж действително е виновен. Тя не коментира дали ще бъде издадена повторна европейска заповед за арест (тя бе оттеглена при последното прекратяване на разследването). Адвокат на основателя на \"Уикилийкс\" нарече решението срамно за Швеция. Той обаче добави, че клиентът му иска да помогне на разследването и единственото, от което се опасява, е екстрадиция в САЩ. По-рано Би Би Си отбеляза, че ако тази стъпка бъде направена, на британските власти ще се наложи да решат коя молба за екстрадиция да удовлетворят. В момента Асанж е в британски затвор -  той бе осъден на 50 седмици заради това , че наруши условията на гаранцията си, укривайки се в еквадорското посолство. В позиция на \"Уикилийкс\" се казва, че разследването в Швеция ще даде на Асанж възможност \"да изчисти името си\".", "date": "2019.05.13", "title": "Швеция поднови разследването срещу Джулиан Асанж"}
{"url": "https://www.dnevnik.bg/sviat/2019/05/13/3538262_petnadeset_shtata_v_sasht_obiaviha_kriza_na/", "text": "Конгресмени в петнадесет американски щата обявиха криза на общественото здраве заради порнографията. Подобни действия започнаха още през 2016 г., а темата е част и от националната платформа на Републиканската партия. Миналата седмица Аризона последва примера на Южна Дакота, Тенеси, Флорида и Вирджиния. Сенатът на щата одобри необвързваща резолюция, която призовава за системни усилия против достъпа до  порнографски материали. Според текста \" порнографията  обуславя сексуално токсична околна среда, която вреди на цялото общество\", води до емоционални, ментални и медицински увреждания и пречи на създаването и поддържането на интимни връзки. \"С напредъка на технологията и всеобщия достъп до интернет тревожен процент деца са изложени на порнография, която води до ниско самочувствие, хранителни разстройства и увеличаване на проблематичната сексуална дейност във се по-ранна възраст\", пише още в резолюцията, цитирана от \"Ей Би Си нюз\". Тя не създава правни пречки пред  разпространението на еротика , но е знак, че бъдещи действия в тази посока може да се очакват. Този текст и приетите в други щати такива се базират на модел, написан от Националния център за сексуална експлоатация. Това е антипорно организация, която смята, че филмите за възрастни водят до поредица от проблеми и че срещу тях трябва да се води организирана съпротива. \"Намираме тези резолюции за наистина мощни, макар че са необвързващи. Те повишават осведомеността и образоват обществото и, надявам се, могат да положат основите на снабдяването с повече ресурси хората, които имат потенциални проблеми с порнографията\", коментира Хейли Халверсън от центъра, цитирана от \"Асошиейтед прес\".", "date": "2019.05.13", "title": "Петнадесет щата в САЩ обявиха криза на общественото здраве заради порнографията"}
{"url": "https://www.dnevnik.bg/sport/2019/05/13/3538259_juventus_i_kraiat_na_edna_116-godishna_tradiciia/", "text": "Традициите не са това, което бяха. Поне не и за \"Ювентус\". Хегемонът в италианския футбол от последните години направи нова крачка към промените. След като преди две години и половина  смени емблемата си с поглед към бъдещето , сега клубът промени и екипировката си. За пръв път от 116 години екипите на \"бианконерите\" са без познатото райе. \"Ювентус\" представи новия си облик в гостуването на \"Рома\" (0:2). Наскоро в социалните мрежи се появиха снимки на очакваните нови екипи, а  отзвукът донесе смесени реакции . Сега дизайнът беше потвърден, като в \"Туитър\" клубът написа: \"Не трябва да се боим от промените.\" \"Ювентус\"  спечели отдавна осмата си поредна титла в Италия . \"Рома\" продължава да е част от лютата борба за класиране в Шампионската лига. Два кръга преди края на сезона шест отбора се надпреварват за двете места зад \"Ювентус\" и \"Наполи\".", "date": "2019.05.13", "title": "\"Ювентус\" и краят на една 116-годишна традиция"}
{"url": "https://www.dnevnik.bg/evropa/2019/05/13/3538270_telefonnite_razgovori_v_es_shte_poevtineiat_ot_15_mai/", "text": "От 15 май влиза в сила нова максимална цена за всички международни телефонни повиквания и кратки текстови съобщения в ЕС, съобщи Европейската комисия.  Потребителите, които се обаждат от своята държава към друга държава от ЕС, ще плащат не повече от 19 евроцента на минута плюс ДДС и 6 евроцента плюс ДДС за текстово съобщение. След премахването на таксите за роуминг през юни 2017 г. тези нови тавани на цените за международни телефонни повиквания и съобщения в ЕС са част от промените на правилата за далекосъобщенията. След премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината, отбелязва еврокомисарят по цифровизацията Мария Габриел. Благодарение на тези две действия европейските потребители вече са напълно защитени от шокови сметки за повикванията към който и да било европейски номер, независимо дали у дома или в чужбина. Това е едно от многото конкретни постижения на цифровия единен пазар, допълва тя. Новите правила целят да преодолеят значителните разминавания в цените, които съществуваха по-рано между държавите в ЕС. Обичайната цена на повикване в ЕС от стационарен или мобилен телефон беше средно три пъти по-висока от обичайната цена за национално повикване, а обичайната цена за изпращане на текстови съобщения в ЕС беше над два пъти по-висока от националната цена. В някои случаи обичайната цена за повикване в рамките на ЕС може да бъде до 10 пъти по-висока от обичайната цена за национални повиквания. Ново проучване на Евробарометър за международните телефонни разговори показва, че четирима от всеки десет попитани (42 на сто) са се свързали с някого в друга държава от ЕС през миналия месец. Общо 26 на сто от отговорилите съобщават, че са използвали стационарен телефон, мобилен телефон или кратко текстово съобщение, за да се свържат с някого в друга държава от ЕС. Далекосъобщителните дружества в ЕС ще трябва да съобщят на потребителите новите пределни цени. Правилата ще се прилагат във всички 28 държави в ЕС от 15 май, а скоро и в Норвегия, Исландия и Лихтенщайн. Максималната цена е ограничена само за лично ползване, т.е. за частни клиенти. Бизнес клиентите са изключени от новите правила, защото няколко доставчика имат предложения, особено привлекателни за бизнес клиенти, се пояснява в съобщението. ", "date": "2019.05.13", "title": "Телефонните разговори в ЕС ще поевтинеят от 15 май"}
{"url": "https://www.dnevnik.bg/bulgaria/2019/05/13/3538301_celevata_pomosht_za_otoplenie_se_uvelichava_s_22/", "text": "Увеличават се обхватът и размерът на целевата помощ за отопление, като се прецизира и начинът за отпускането й. Това предвижда проект за наредба, публикуван на сайта на Министерството на труда и социалната политика (МТСП). Досегашната база от 385 кВтч (280 кВтч дневна/105 нощна) се променя на 500 кВтч (300 кВтч дневна/200 кВтч нощна енергия). Размерът на помощта ще се увеличи месечно с 22% - от 74.8 лв. на 91.1 лв. Според мотивите в проектонаредбата така ще се гарантира значително по-ефикасна защита на най-уязвимите социални групи. В рамките на бюджета ще се осигури повишаване на доходната граница за включване в програмата средно с 15.5%, като най-голямо е увеличението за най-рисковите групи – възрастните хора и особено тези от тях, които живеят сами, хората с увреждания и родителите, отглеждащи сами децата си, които са включени в образователния процес, гласи съобщението. Сред предложените промени се очаква обхватът на програмата за целево енергийно подпомагане да достигне около 255 хил. души и семейства при 210 хил. сега. Правителството ще осигури увеличение на бюджета на МТСП за изпълнение на тази важна социална програма с 40.4 млн. лв. за 2019 година. Във връзка с мерките, насочени към намаляване на риска от отпадане на децата от образователната система, се въвеждат три нови целеви групи. За тях ще се определят рестриктивни граници за достъп. Те включват деца, които не ходят на училище; деца, които не ходят на училище, но са регистрирани в дирекции \"Бюро по труда\", и родители, отглеждащи деца, които не ходят на училище. За да се постигне стимулиращ ефект за връщането и задържането на децата в училище, се предвижда ограничаване на достъпа до помощта. Очакваните резултати са да се осигури по-ефикасна социална подкрепа на повече лица и семейства от уязвимите групи, които се нуждаят от помощта на държавата, да се стимулира отговорното родителство по отношение на образованието на децата. Друга цел е да осигури по-добра целенасоченост и ефективно разходване на публичните финансови средства, както и да се отговори на препоръки, отправени към България от Европейската комисия.", "date": "2019.05.13", "title": "Помощите за парно ще се увеличат с 22%"}
{"url": "https://www.dnevnik.bg/sport/2019/05/13/3538299_video_chudoto_v_poslednata_sekunda_ili_kak_toronto/", "text": "Кошовете в последната секунда обикновено предизвикват внимание. А какво да се каже, когато се играе решителният седми мач за определяне на финалиста в Източната конференция в НБА, а резултатът е 90:90 и изстреляната в последната секунда топка \"обикаля\" по ринга? Кауай Ленърд донесе зрелищен триумф на \"Торонто раптърс\" с 92:90 срещу \"Филаделфия севънтисиксърс\". Той стреля в последната секунда, а след като се чу сирената за край на редовното време, топката няколко пъти подскочи върху ринга, за да влезе в коша. \"Торонто\" ще спори с \"Милуоки бъкс\" за място в големия финал. Финалът в Западната конференция е между шампиона \"Голдърн стейт уориърс\" и \"Портланд трейлблейзърс\".", "date": "2019.05.13", "title": "Видео: Чудото в последната секунда, или как \"Торонто\" стигна финала на изток в НБА"}
{"url": "https://www.dnevnik.bg/analizi/2019/05/13/3538269_da_zapazim_koral_ne_prevrushtaite_kumpinguvashtite_v/", "text": "Уважаеми г-н Веселинов, С голямо неудобство се обръщам към Вас с цитат от конституцията ( ) и прилагам  линк  на адекватно решение на български съд, според който гражданите имат и винаги ще имат право на свободно къмпиране в страната ни, докато не застрашат националната сигурност, народното здраве или други граждани, т.е. докато не се превърнат във враг номер едно на демокрацията. В развитите държави, към които се стремим с неголям успех, принципи и стилово разнообразие. Всяка държава специфично е регулирала въпроса, на база задълбочена и професионална преценка. У нас, където категорично не само има прекрасни условия за такъв начин на почивка, можем да се похвалим и с неизтрити традиции и силна привързаност към къмпинга на гражданите от разнообразни професии и интереси, които също се стараят да спазват ред, взаимен респект и опазване на околната среда. Интересът към къмпинг културата у нас дори се повишава заедно със световната тенденция в това отношение, съпътствана от многомилионна индустрия в полза и за радост на държавите, в които се развива. Но почтените привърженици на къмпирането у нас имат минимален избор на българска дестинация. Това важи особено за кемперистите, които просто си взимат документите, семейството и парите и отиват да си ги харчат в братските ни съседни държави Гърция, Хърватска и по-далече. Дори Албания има повече къмпинги от нас. Няма да коментираме лошия стандарт и неестетично състояние на повечето от едва 22-та къмпинга, с които според данни на camping.bg разполагаме, много от тях дори не са премахнали разкривените сгради на баните и тоалетните от 70-те. Очевидно се натрапва фактът, че там, където от 30 години се къмпира (говоря за плажовете за природосъобразен туризъм), природата е непокътната, а където има концесионер, срещаме скандални безобразия. Гражданите, които от години се грижат за Корал например, след унищожаването на къмпинга и аферата с продажбата на земите му, не само че успяха да спрат незаконно строителство на терените зад плажа още на фаза незаконосъобразни строителни разрешения, а и не спират да искат възстановяване на заличената територия \"Блатно кокиче\", изготвиха поредица академични биологични и ботанически доклади, насочиха ги на вниманието на европейските институции, чистят и поддържат гората и плажа, поставят указателни табели в тази връзка. Същото се прави навсякъде със силите и средствата на доброволни сърцати усилия и постоянство. Действията на тези хора са успех за страната ни и опазването на ресурсите ѝ и пример за децата. И вашите, и нашите. Тези хора искате да забраните сега. Покрай тях ще минат в нелегалност или просто ще напуснат страната и всички почтени кемперисти (тези, които все още са тук, защото Гърция отдавна ги иска), които къмпират в планините и крайбрежието и навсякъде в страната, без да оставят следа след себе си. Съвсем добронамерено Ви карам да се замислите, че благодарение на която предприемачите утре ще уредят къмпинги в добър и висок стандарт или места за къмпиране, каквито отдавна съществуват в света. Те дори ще имат по-високо търсене, защото именно минималните достатъчни условия са най-приятното в това хоби. Къмпинг културата си има леко и удобно, естетично оборудване за всичко. Обръщам Ви внимание, че палатките не са \"съоръжения\", както си ги представят някои Ваши колеги, а леки конструкции, прикрепени в няколко точки, чиито форми следват терена или просто се поставят на равно място. Никой не ходи с лопата на плаж или ако такъв се появи, мислите ли, че успява и да понечи да наруши ландшафта? Няма здраво мислещ кемперист, който да иска да се окопае в пясъците с кемпера си или да влачи караваната си с трактор там, където има свободно къмпиращи. Както стана ясно със случая \"Смокиня\", тези нечувани скандали са случват на регламентираните къмпинги. Използвайте механизмите на законодателството, за да санкционирате нарушителите. Строителите на огради, които блокират достъпа до плажовете – пешеходен и на линейки ( именно такова е положението на Корал от миналата година, елате да се убедите лично). Глобете тежко тези, които оставят боклук (слава Богу са все по-малко), тези, които палят огън без нужните правила и извън съдовете, които вече и нашият пазар предлага. Налагайте тежки наказания за сеч или убийство или малтретиране на животни и въобще Тези хора ли съсипаха от \"укрепване\" брега на Алепу? Те ли строят в невидимата за институциите гора на Арапя, с тях ли се борят гражданите на Синеморец за последната свободна поляна пред изгледа? Те ли са виновни за чудовището \"Мъртвият град\" край Царево? Не. Те са пазителите на последните места от необезобразеното лице на Черноморието ни. Не превръщайте насила една култура в политическо движение!", "date": "2019.05.13", "title": "Не превръщайте къмпингуващите в партизани"}
{"url": "https://www.dnevnik.bg/biznes/2019/05/13/3538277_lidl_obiavi_udvoiavane_na_prihodite_prez_2018_g_ot/", "text": "Развитието на собствените марки е един от начините не само да се гарантира целият процес на производство на даден продукти, но и възможност за мултинационалните вериги да подобрят експорта си. Вече 22 български продукта, които са собствени марки на \"Лидл\", са в постоянния асортимент на магазините в чужбина на веригата за храни, по данни на компанията. За 2018 г. пък износът се е удвоил в стойност до 30 млн. лв., сочат данните на компанията. Тя представи проучване сред потребители за нагласите им към собствените марки, направено от агенция \"Ипсос\". Собствените марки на търговските вериги са успешни по цял свят, посочи Милена Драгийска, главен изпълнителен директор на \"Лидл\", с уточнението, че в България преди години моделът е дискредитиран заради предлаганото качество. От думите й се разбира, че това вече не е така и хората оценяват собствените марки, когато чрез тях се продават качествени продукти. Тя посочи и че в различни държави проучвания досега няколко пъти са показвали, че има случаи техни собствени марки да са по-продавани от световни брандове. Драгийска посочи, че при производството на собствени марки експерти веригата контролира целия производствен процес, с което се гарантира качеството на крайния продукт и освен това се стимулират компаниите да инвестират в устойчиво производство. В България веригата работи с над 100 производители, а от общо 2530 продукта от постоянния асортимент 1925 са собствени марки. Обичайно при над 2200 продукта в акция 75% са собствени марки, обясняват от компанията. Поръчаното от тях проучване е сред 4600 души и е на 199 продукта, от които 24 собствени марки. Авторите на проучването обявиха, че тестовете са били \"на сляпо\" - участниците са опитвали продуктите, без да виждат етикети. Резултатите са, че 82% от участвалите в проучването потвърждават качеството, а 86% одобряват вкуса на опитаното. От компанията обясниха, че в случая качеството е е оценката на потребителите, а не обективни критерии. \"Ако опитате няколко сирена в един тест, веднага ще усетите тебеширения вкус, ако някой от продуктите е некачествен. Или пък, че млякото е пълно с вода, а луканката - с некачествени съставки\", обясни Драгийска. Участниците в проучването са с различен социален статус и са от Варна, Велик Търново, София, Монтана, Пловдив и Бургас.", "date": "2019.05.13", "title": "\"Лидл\" обяви удвояване на приходите през 2018 г. от експорт на собствени марки"}
{"url": "https://www.dnevnik.bg/analizi/2019/05/13/3506422_pravo_na_otgovor_ot_sdrujenie_asociaciia_obshtestvo_i/", "text": "Сдружение \"Асоциация общество и ценности\", едни от водещите организатори на протестите срещу проекта за стратегия за детето, съобщи, че се е почувствало засегнато от коментар на един от хората, активно работещи сред българите от години по тази тема. От сдружението твърдят, че, преди да публикуваме текста, е трябвало да ги потърсим за мнение, и поискаха право на отговор, като аргументите им са от репортажи на Би Ти Ви. \"Общество и ценности\" обяснява също, че не осъществява \"антиевропейска пропаганда\", нито защитава \"руски интереси\", макар че в коментара няма подобно пряко твърдение към организацията, че извършва подобна дейност, а се казва, че тя е един от стоящите \"в основата на най-голямата истерия\". В правото на отговор на АОЦ се казва, че позициите им \"се основават на издържани аргументи, проучвания, статистики и анализи на последствията от дадени политики в други страни. Те нямат политическа, нито религиозна насоченост\". Една от най-новите инициатива на сдружението е \"да бъде оттеглено сексуалното образование от 1 до 12 клас поради неуспеха му в глобален план\" и като основен аргумент обширно се цитира доклад на американския Институт за изследване и оценка. АОЦ и други граждански организации \"препоръчват да се последва съвета на експертите за проучване на  , които не насърчават употребата на презервативи и противозачатъчни,   и два пъти по-ниски негативни ефекти. Но в самото резюме на български език,  разпространявано от АОЦ , изрично е казано, че заключенията в частта за сексуално въздържание са валидни само за САЩ: \"Данните, които не са за САЩ, не съдържат достатъчно проучвания за истински програми за въздържание и по тази причина не дават възможност за провеждане на надежден анализ.\" Докладът на базираният в Солт лейк сити, щата Юта, институт е изработен по поръчка на Family Watch International (FWI). Това е организация, основана преди 20 години в Аризона от Шарън Слейтър. Според  Southern  Poverty Law Center  - една от най-авторитетните организации в САЩ за защита от език на омразата и потъпкване на човешките права и правата на малцинствата, Слейтър е известна от години с дейността си срещу правото на аборт и кампании срещу ЛБГТ общностите. Тя директно е заявявала през последните години, че половото възпитание \"прокарва налагането и/или експлоатацията на различни полови идентичности, учи децата ,че може да сменят пола или идентичността си\" и да ги го доведе до объркване, което е \"психическо разстройство, което може да се лекува\". Нейни са думите, че хомосексуалните са по-склонни към педофилия и че \"преследват децата ни, защото знаят, че ако отгледат и индоктринират следващото поколение с радикалните си идеологии за пола, ще овладеят културата, бъдещето и правителството\". Повод за публикацията  \"Заложници на 20 000 нечетящи и уплашени българи\"  в \"Дневник\" на 30.04.2019 г. е временното спиране на политическо ниво на Стратегията за детето 2019 - 2030, изработена с финансовото съдействие на Норвегия и в голяма степен въплътила концепцията на тяхната служба за защита на децата. В края на април бяха излъчени серия от телевизионни репортажи по bTV, в които освен потресаващите истории на потърпевши български родители и очевидци на случващото се с децата в Норвегия бяха изнесени и официални данни за Норвегия за 2016 г.: - 58 890 са родените деца през 2016 г. - 58 200 са подадените сигнали за деца в риск за същата година - 54 620 са случаите на намеса на норвежката служба - 21 848 деца са изведени от техните семейства. Данните показват, че в 40% от случаите при подадени сигнали децата биват отнети насилствено от техните семейства и настанени в приемни. Причините, изброени от родители в репортажите, са, че дете може да бъде отнето поради кариес, петно на блузката, бебешки плач или дори когато съседът иска да си отмъсти на семейството, понеже кучето им лае. Родители, отгледали децата си там, споделят, че са живеели в непрекъснат страх, докато децата им не навършат 18 г., поради факта, че могат да бъдат отнети. Именно това е един от поводите АОЦ заедно с други да се противопостави на подобни политики у нас, заложени в Стратегията за детето 2019 - 2030, със  становище , подкрепено от близо 20 000 четящи и с право разтревожени българи, чийто брой продължава да расте. \"Асоциация общество и ценности\" е гражданско сдружение, отстояващо традиционните ценности по отношение на гарантиране на достойнството и свободата на личността, брака и семейството. Позициите на АОЦ се основават на издържани аргументи, проучвания, статистики и анализи на последствията от дадени политики в други страни. Те нямат политическа, нито религиозна насоченост. Сдружението обединява християни от трите клона на християнството – православни, протестанти и католици, както и нехристияни, които споделят мисията и ценностите на сдружението. АОЦ няма представители във властта. \"Асоциация общество и ценности\" не осъществява \"антиевропейска пропаганда\", нито защитава \"руски интереси\". Застъпва се за правото на всяка страна членка сама да определя политиката си в сферата на брака и семейството, образованието и здравеопазването, залегнало в Хартата за основните права на Европейския съюз. \"Асоциация общество и ценности\" е против узаконяването на сурогатството, понеже то експлоатира жените и третира децата като стока. Сурогатството нарушава не само българското, но и международното законодателство. През 2016 г. Парламентарната асамблея на Съвета на Европа окончателно отхвърли предложението за узаконяването му в 47 страни. Националната мрежа за децата през 2011 г. излезе с официална позиция против сурогатното майчинство. \"Асоциация общество и ценности\" е против въвеждането на фактическото съжителство и допринесе за отхвърлянето му през 2009 г. То води до легализация на еднополовите съжителства, нарушаващи правото на всяко дете да има баща и майка, да ги познава и да бъде познавано от двамата си родители (потвърдено от препоръка на КЗД). Несъстоятелно е твърдението, че представители или членове на АОЦ \"са късали плакати, съдържащи държавния телефон за деца\", и че са се хвалили с това. Сдружението не подкрепя, нито одобрява подобни похвати и осъществява дейността си в съответствие с действащото законодателство, като открито изразява позициите си.", "date": "2019.05.13", "title": "Право на отговор от сдружение \"Асоциация общество и ценности\""}
{"url": "https://www.dnevnik.bg/bulgaria/2019/05/13/3538324_sudut_zadulji_fond_zemedelie_da_dade_informaciia_za/", "text": "Върховният административен съд (ВАС) окончателно задължи Държавен фонд \"Земеделие\" (ДФЗ) да предостави на Антикорупционния фонд (АКФ) достъп до документация, свързана с одобрените заявления за финансово подпомагане. Решението на съда е от 8 май, уточняват от Антикорупционния фонд. Съдебният спор възникна заради решение от 27 октомври 2017 г. на ДФЗ, с което се отказва предоставяне на поискана от АКФ по реда на Закона за достъп до обществена информация заповед на изпълнителния директор на фонда за одобрение на заявление за подпомагане от 2016 г., с подписа на предишния изпълнителен директор на фонда и настоящ земеделски министър Румен Порожанов. Тогава от ДФЗ уточняват в отговор до АКФ, че исканата информация \"нито е свързана с обществения живот в Република България, нито ще ви даде възможност да си съставите собствено мнение за дейността на ДФЗ - разплащателна агенция\". Решението за отказ беше обжалвано пред Административен съд - София-град (АССГ), който потвърди, че в случая се касае именно за обществена информация и заявителят има право на достъп до нея. От своя страна ДФ \"Земеделие\" обжалва решението на АССГ пред ВАС, който в крайна сметка приключи окончателно делото в полза на АКФ без право на последващо обжалване. \"Документацията, предмет на съдебния спор, съдържа важна информация за критериите, условията и реда, по който ДФ \"Земеделие\" одобрява заявления за подпомагане. Тази информация наистина е с висок обществен интерес, защото огласяването ѝ дава възможност за преценка законосъобразността на решенията на ДФЗ\", коментираха от правния отдел на АКФ. Миналата седмица Порожанов бе призован на разпит в специализираната прокуратура по  разследването за злоупотреби с еврофондове, което се води срещу бизнесмена Миню Стайков  и още 7 души. Разследването започна в началото на месеца, а Стайков бе обвинен, че е кандидатствал за субсидии по две европейски програми с фирми, регистрирани на децата на негови служители. Земеделският министър уточни, че ако има служители на фонда, които са действали недобросъвестно, трябва да понесат отговорност. По думите му  контролните органи не са бутафория , а специализирани дирекции. Всяко одобрение за финансиране минава по йерархията на одобрение на десетки документи и контролни лица.", "date": "2019.05.13", "title": "Съдът задължи фонд \"Земеделие\" да даде информация за одобрените за финансово подпомагане"}
{"url": "https://www.dnevnik.bg/sport/2019/05/13/3538314_skorostno_izkachvane_na_kopitoto_v_pamet_na_boian/", "text": "Скоростно изкачване от Княжево до Копитото в памет на Боян Петров ще се проведе на 18 май. Семейството и приятели на алпиниста посвещават символично събитието на Гашербрум I (8068 м) - първия от осемхилядниците, изкачени от Петров. Те се надяват изкачването на любимата пътека за тренировки на алпиниста да се превърне в традиция. \"Надяваме се, че всеки финиширал ще намери смелост и мотивация да се изправи пред собствените си върхове и с цялата си енергия и воля да направи първата си крачка в своето собствено голямо пътешествие\", казват организаторите. Записването за състезателната част става в  сайта за събитието . Всеки стартирал от Княжево и финиширал на Копито ще получи медал с дизайн на Гешербрум I и сертификат. Победителите при жените и мъжете ще получат по 1000 лева, а за второ и трето място наградите са съответно 500 и 200 лева. Стартът е в 9 часа на 18 май от бар \"Шишарка\" в Княжево. Организаторите съобщават, че участниците ще тръгват на вълни, за да се избегне струпване на много хора по пътеката. Целият маршрут ще бъде маркиран, а опитен екип ще следи за спазване на правилата и безопасността по трасето. \"Целта на състезанието е веднъж годишно хората, които обичат Боян, да се събират на \"неговото място\" и да го почетат. Спортното събитие е най-подходящият начин да го почетем като вдъхновяваща личност и забележителен спортист, като заедно с това насърчаваме хората да спортуват и да прекарват повече време сред природата\", добавиха организаторите. Боян Петров   изчезна в края на май 2018 г.  при опит на изкачи връх Шиша Пангма (8013 м) в Хималаите. Това беше част от проекта му \"Българин на 14х8000\" за изкачването на 14-те осемхилядника на планетата.", "date": "2019.05.13", "title": "Скоростно изкачване на Копитото в памет на Боян Петров ще се проведе на 18 май"}
{"url": "https://www.dnevnik.bg/bulgaria/2019/05/13/3538336_vunshnoto_ministerstvo_izvika_poslanika_na_ankara/", "text": "Турският посланик в България Хасан Улусой бе извикан в Министерството на външните работи, за да обясни изказването си за изучаването на турски език в страната. Това съобщи министерството в изявление до медиите. Институцията обяснява, че Улусой е извикан \"по разпореждане на вицепремиера и министър на външните работи Екатерина Захариева\" от директора на дирекция \"Югоизточна Европа\" Деян Катрачев, за да обясни изказването си от 11 май 2019 г. В него \"призовава между другото българските власти да насърчат изучаването на турски език като предпоставка за увеличаване на турските инвестиции в страната\". Тази стъпка  бе предизвестена , след като в събота политици от управляващото мнозинство реагираха остро на коментари на посланика, призовал властите да подпомогнат изучаването на турски език в училищата. \"Пожелавам усилията на българските власти за надлежното изучаване на турски език от страна на българските граждани и най-вече на сънародниците ни, да продължат, и бих искал да подчертая, че сме готови на сътрудничество в тази насока\", каза още той. Според турското посолство  думите му са изопачени . \"Пред посланика беше изразена позицията, че изказването му е политически неприемливо и не отговаря на очакванията на българската страна за поддържане на приятелски и добросъседски отношения\", продължава външното министерство. \"Беше подчертано, че турските инвестиции в България не могат да бъдат обвързвани по никакъв начин с изучаването на турски език, а следва да се основават на икономическа логика. Изтъкнато беше, че турските инвеститори следва да се съобразяват с официалния език в България и по-подходящо би било те да подкрепят подготовката на кадри, владеещи български език. В същото време в България изучаването на чужди езици е въпрос на свободен избор на всеки български гражданин, а условията за това са налице. Бяха изразени очакванията на България турската страна да се придържа към фундаменталните принципи, на които се базират двустранните ни отношения, а именно добросъседство, равнопоставеност, взаимно уважение и ненамеса във вътрешните работи.\" Посланикът на Република Турция от своя страна е цитиран с думите, че изказването му е било погрешно интерпретирано от медиите. \"Предостави текста на своето изказване, като обясни, че не е отправял препоръки за задължително изучаване на турски език от страна на българските граждани. Посланик Улусой заяви, че турската страна няма намерение да се намесва по какъвто и да е начин във вътрешната политика на Република България, а в дейността си той се ръководи изцяло от целта да развива приятелските и взаимноизгодни отношения с България.\"", "date": "2019.05.13", "title": "Външното министерство извика посланика на Анкара заради изказването за турския език"}
{"url": "https://www.dnevnik.bg/sviat/2019/05/13/3538351_trump_iska_nova_sreshta_s_putin_prez_juni_pishat_ruski/", "text": "Американският държавен секретар Майк Помпео може да поиска среща на президента Доналд Тръмп с руския колега Владимир Путин в кулоарите на Г-20 в Осака другия месец, а молба за преговори \"на най-високо ниво\" вече е отправена. Това съобщиха агенция  РИА \"Новости\"  и в.  \"Комерсант\"  по-малко от ден преди пристигането на Помпео в Сочи. За РИА \"Новости\" заместник-министърът на външните работи Сергей Рябков казва, че въпросът може да бъде повдигнат по време на визитата. Източници на \"Комерсант\", близки до Държавния департамент на САЩ, потвърждават информацията и уточняват, че искането за такива преговори вече е отправено. По-рано Вашингтон не допускаше среща между двамата президенти, докато Русия не върне на Украйна задържаните моряци след инцидента в Керченския проток от миналата есен. Заради напрежението между Москва и Киев  бе отменена и срещата между Тръмп и Путин , която трябваше да се състои дни по-късно на Г-20 в Буенос Айрес. Рябков казва, че \"допуска\" възможността темата да се обсъди в хода на преговорите в Сочи. Той добавя, че форумът на най-високо ниво дава такава възможност и Русия винаги е подчертавала това, но американската страна сама \"е променяла плановете си\". Източникът на \"Комерсант\" пък смята, че има \"висока\" вероятност тази среща - за която САЩ в момента очакват руския отговор - да се обсъди в Осака. В Сочи Помпео ще се срещне с Путин и с руския външен министър Сергей Лавров. Той отмени частта от визитата, която трябваше да е в Москва, но според руските власти графикът му се е променил, за да има повече време за посещение в Брюксел и преговори за Иран.", "date": "2019.05.13", "title": "Тръмп иска нова среща с Путин през юни, пишат руски медии"}
{"url": "https://www.dnevnik.bg/evropa/2019/05/13/3538398_dokumentalen_film_za_pedofiliia_v_katolicheskata/", "text": "Шокиращ полски документален филм, отчасти заснет със скрита камера, който представя срещи между свещеници педофили с жертвите им, е бил гледан пет милиона пъти само за 36 часа след публикуването му в \"ЮТюб\" в събота, предаде \"Франс прес\". Филмът със заглавие \"Само не казвай на никого\", чийто автор е независимият журналист Томаш Секелски, съдържа и обвинение срещу високопоставени църковни служители за слабостта или липсата на санкции.  Разпространяването му две седмици преди изборите за Европейски парламент може да се отрази негативно върху управляващата консервативна партия \"Право и справедливост\", която афишира своята католическа идентичност и съюза си с църквата. Без директно да коментира филма, лидерът на \"Право и справедливост\" Ярослав Качински заяви, че извършителите на сексуални посегателства срещу непълнолетни трябва да бъдат сурово наказвани, независимо дали са свещеници или знаменитости (намек за режисьора Роман Полански). Качински подчерта, че се готвят промени в полския наказателен кодекс, по силата на които извършителите на такива посегателства ще може да бъдат осъждани на затвор до 30 години. \"Силно съм развълнуван от това, което видях във филма на Томаш Секелски. Моля прошка за всички рани, нанесени от хора на църквата\", заяви архиепископ Войчех Поляк, примас на полската църква. Полският лауреат на Нобелова награда за мир Лех Валенса призова католическата църква да предотврати по-нататъшни сексуални посегателства срещу деца от духовници, предаде \"Ройтерс\". Един от показаните във филма свещеници е Франчишек Цибула, който е бил изповедник на Валенса в продължение на 15 години - от 1980 г., когато е съосновател на профсъюза \"Солидарност\", помогнал за свалянето на комунизма, в периода, когато става първият демократично избран президент през 1990 г. и до края на мандата му през 1995 г. \"Мъчно ми е, като разбрах, че моят капелан се е държал толкова зле\", заяви Валенса, цитиран от всекидневника \"Полска Таймс\". Полша е една от държавите с най-много вярващи в Европа и католическите свещеници се радват на високо ниво на социален престиж. Близо 85 на сто от 38-милионното население на страната се определят като католици, а около 12 милиона всяка неделя ходят на литургия. И тя обаче не бе пощадена от скандалите със сексуални посегателства и обвинения, че висши духовници са прикривали подобни случаи, отбелязва \"Ройтерс\". /БТА", "date": "2019.05.13", "title": "Документален филм за педофилия в католическата църква шокира Полша"}
{"url": "https://www.dnevnik.bg/sviat/2019/05/13/3538392_kitai_vdiga_mitata_za_stoki_ot_sasht_za_60_mlrd_dolara/", "text": "Китай обяви, че ще увеличи митата върху американски внос на стойност 60 млрд. долара, предаде \"Блумбърг\". Става въпрос за над 4400 стоки, сочи изявление на сайта на китайското външно министерство. Стойността ще е 10, 20 или 25 на сто в зависимост от продукта, пише германският в.  \"Франкфуртер алгемайне цайтунг\" , като цитира съобщението (оригиналът му е на  китайски ). За над половината от продуктите (2493) митата ще са 25-процентни (с 20 пункта над досегашните) и сред тях е втечненият природен газ; за 1078 ще се повишат до 20%, за 974 - до 10%. Според \"Ройтерс\" списъкът засяга повечето от стоките за 60 млрд. долара, на които Китай вече наложи 5-процентни мита през септември. Така едва няколкостотин продукта в него остават незасегнати от последното решение (увеличението от 5 на сто, наложено миналата година, се запазва). Мярката влиза в сила от 1 юни. Тя следва  решението на американския президент Доналд Тръмп  да бъдат увеличени митата върху внос от Китай за стотици милиарди долари. Това решение бе обявено в хода на преговори между Вашингтон и Пекин, които трябва да сложат край на търговската война помежду им и които се водеха при \"затишие\", обявено на срещата на Г-20 в Буенос Айрес през декември. Китайската институция, цитирана от ФАЦ, определя стъпката си като \"отговор на американския едностранен подход и търговския протекционизъм\". Пекин изразява надежда, че САЩ ще се върнат към режим на двустранно икономическо сътрудничество в духа на взаимното уважение.", "date": "2019.05.13", "title": "Китай вдига митата за стоки от САЩ за 60 млрд. долара"}
{"url": "https://www.dnevnik.bg/sport/2019/05/13/3538343_nevijdana_osporvana_i_zrelishtna_-_borbata_za_titlata/", "text": "Невиждана, оспорвана и зрелищна... Определенията за борбата за титлата във Висшата лига могат да бъдат много. \"Манчестър сити\"  защити шампионския си успех от предния сезон  и остава на върха. След като преди година \"гражданите\" счупиха серия рекорди с впечатляващото си представяне, сега отново имаше исторически постижения. Те обаче бяха осигурени благодарение на изключителната надпревара между водения от Хосеп Гуардиола отбор и \"Ливърпул\". Мениджърът на \"Сити\" и колегата му Юрген Клоп  проявиха взаимно уважение и спортсменски оцениха високо качествата на другия отбор . В същото време изразиха увереност, че през следващия сезон отборите им ще са още по-добри. Какви са числата и фактите зад историческия сезон във Висшата лига  \"Ливърпул\" не допусна нито една загуба на \"Анфийлд\".  \"Манчестър сити\" стана първият отбор от десет години насам, който успява да защити титлата си в английското първенство.  \"Ливърпул\" остана втори, след като допусна една-единствена загуба през сезона. Гуардиола е третият мениджър, който извежда отбора си до титлата в Англия в два поредни сезона. Това са постигали сър Алекс Фъргюсън с \"Манчестър юнайтед\" (три пъти) и Жозе Моуриньо с \"Челси\".  С четвъртата си титла за последните седем години \"Манчестър сити\" изпревари \"Арсенал\" и излезе трети в класирането от създаването на Висшата лига. Общо клубът има шест титли на Англия.  Общият брой загуби на \"Манчестър сити\" и \"Ливърпул\" през сезона е рекорд. Досега първият и вторият бяха губили общо шест мача в два случая - 2004-2005 (\"Челси\" и \"Арсенал\") и 2008-2009 (\"Манчестър юнайтед\" и \"Ливърпул\").  Броят на поредните победи, с които \"гражданите\" приключиха сезона по пътя към върха.  С 21 гола за шампионите Серхио Агуеро стана вторият футболист в историята, вкарал 20 или повече пъти в шест сезона във Висшата лига. Рекордът е на Алън Шиърър (седем сезона - три с \"Блекбърн\" и четири с \"Нюкасъл\").  С по 22 гола Мохамед Салах и Садио Мане от \"Ливърпул\", както и Пиер-Емерик Обамеянг от \"Арсенал\" станаха голмайстори във Висшата лига. Това е четвъртият случай в историята, в който двама играчи от един отбор вкарват 20 или повече гола.  Във втори пореден сезон \"Сити\" става шампион с рекордните 32 победи.  Общият брой победи за първия и втория в класирането, което е рекорд.  \"Ливърпул\" е първият отбор в историята, който с 97 точки не успява да стане шампион. С този актив отборът щеше да е шампион в 25 от 27-те сезона от създаването на Висшата лига. Досега \"Лийдс\" държеше рекорда за най-добър втори с 91 точки от сезон 1970-1971. От създаването на Висшата лига рекордът беше за \"Юнайтед\" - 89 преди седем години. \"Ливърпул\" постави и рекорд за отбор, завършил с най-много точки в петте водещи първенства в Европа, без да спечели титлата. През 2009-2010 г. \"Реал\" (Мадрид) събра 96 точки, но изгуби надпреварата с \"Барселона\", воден тогава от... Гуардиола.  Броят на дните, в които \"Ливърпул\" беше начело на класирането. Това е с 16 повече от шампиона \"Манчестър сити\". \"Челси\" водеше в девет дни, а \"Манчестър юнайтед\" беше на върха за ден - след победата си с 2:1 срещу \"Лестър\" в двубоя, с който сезонът беше открит.  Общият сбор на точките на \"Сити\" и \"Ливърпул\" е най-високият в историята, събиран от първите два отбора. Това е третият пореден сезон, в който се чупи рекордът - миналата година \"Сити\" и \"Манчестър юнайтед\" събраха 181 точки, а преди това \"Челси\" и \"Тотнъм\" - 179.  \"Гражданите\" подобриха собствения си рекорд за минути, в които отборът е бил напред в резултата. Това е със 179 повече от постижението на отбора през сезон 2013-2014, когато мениджър беше Мануел Пелегрини (1909).", "date": "2019.05.13", "title": "Невиждана, оспорвана и зрелищна - борбата за титлата в Англия (в числа и факти)"}
{"url": "https://www.dnevnik.bg/gradska_sreda/2019/05/13/3538413_podrobniiat_plan_na_borisovata_gradina_zabraniava/", "text": "Столичани вече могат да се запознаят с Подробния устройствен план (ПУП) на Борисовата градина. Той бе предоставен от направление \"Архитектура и градоустройство\" на Столичната община на три районни администрации, на чиято територия е разположен паркът - \"Средец\", \"Лозенец\" и \"Изгрев\".  След като гражданите от трите района се информират за съдържанието на плана, вероятно през юни ще започне общественото му обсъждане. Авторите на първия ПУП на парка начело с чл. кор. проф. арх. Атанас Ковачев ще се съобразят с някои от препоръките, направени от граждани и обществени организации. В цялата Борисова градина се забранява разполагането на стрелбища, сергии, пазарски будки, хазартни игри, както и рекламни елементи и съоръжения. Чадъри, сенници и тенти се позволяват само в неутрални цветове – бежово, охра, бяло и зелено, в тонове, сливащи се с околната паркова среда, разпорежда ПУП-ът. За ново строителство в очертанията на националния стадион \"В. Левски\" и стадион \"Българска армия\" се допуска само \"модернизация чрез частично покриване на трибуните с леки подвижни козирки\". Не се разрешава изграждането на нови или разширяването на сегашните спортни игрища, внасянето на нови архитектурни обеми, както и промяна на параметрите на застрояване. След горещи дискусии сред авторите на ПУП-а последният вариант за бъдещето на стадион \"Юнак\" (зимната пързалка \"Дружба\") предвижда той да се ремонтира, \"като се възстанови оригиналният му облик\".  Затварянето преди две десетилетия на къпалня \"Мария Луиза\" се приема от авторите на ПУП-а като вреден за обществеността акт. Затова се предвижда този обект да бъде обособен като самостоятелен и \"с висока културна значимост, за който да се определи самостоятелна превантивна устройствена защита\".  На мястото на конната база и игрищата на \"Спортна София\" се планира формирането на паркова композиция. Двата обекта ще се преместят на други места в парка. В зоната на автокъща \"Капитолия\" се предвижда изграждането на подземен паркинг. Край езерото \"Ариана\", в частта му към Орлов мост, не се допускат никакви преместваеми съоръжения поради \"негативното им въздействие върху цялостния комплекс\" е мотивът, залегнал в ПУП-а.  Гара \"Пионер\" се превръща в спортен център, където най-вероятно ще се премести базата на \"Спортна София\". Телевизионната кула трябва да предоставя възможност на столичани да гледат града и парка от високо, е записано в ПУП-а.  При метростанция \"Стадион \"Васил Левски\" планът предвижда прокопаването на пешеходен подлез под бул. \"Драган Цанков\" към строителния техникум.", "date": "2019.05.13", "title": "Подробният план на Борисовата градина забранява сергии и реклами"}
{"url": "https://www.dnevnik.bg/zelen/2019/05/13/3538340_tonove_plastmasa_za_reciklirane_biaha_subrani_v/", "text": "Граждани предадоха големи количества пластмаса по време на седмото издание на \"Книги за смет\". Според организаторите тази година посетителите на събитието са били двойно повече в сравнение с миналата. Точна информация за събраните количества и участниците ще бъде разпространена по-късно. За първи път в градовете е имало по два пункта за събиране на отпадъците и раздаването на книги. В София, Пловдив, Бургас, Стара Загора и Велико Търново хората имаха възможност да получат ново издание, ако предоставят 1 или повече килограма пластмаса. \"Във всички градове имаше голям интерес към кампанията. В Бургас например тази година бяха изключително активни. През последните години в Пловдив и Велико Търново броят на контейнерите за разделно събиране на отпадъци значително нарасна и там се рециклират огромни количества пластмаса на година\", коментира Марияна Добрянова, която е сред организаторите на \"Книги за смет\". Според нея посетителите най-често носят опаковки от храни, безалкохолни напитки и стоки от бита. Организаторите разказаха още, че в миналото, когато инициативата не е била толкова популярна, гражданите са присъствали най-вече защото ще получат нещо безплатно в замяна. Днес обаче ситуацията е различна и обществото демонстрира заинтересованост към опазването на околната среда.  По данни на Евростат за 2016 г. България е на 4-то място в Европа по показател рециклиране на пластмаса , а подобни кампании са с основна заслуга за това. Книгите, които посетителите получиха бяха в хартиен или електронен вариант, осигурени от издателство Smart books. Сред тях са 4 детски заглавия на приключенска тематика, както и 2 издания за възрастни. \"Най-голямата част от посетителите ни бяха семейства. Основната ни цел е да възпитаме децата да се отнасят отговорно към природата\", добави Марияна Добрянова. В бъдеще организаторите планират да информират хората как да избягват използването на пластмасови изделия.", "date": "2019.05.13", "title": "Тонове пластмаса за рециклиране бяха събрани в акцията \"Книги за смет\""}
{"url": "https://www.dnevnik.bg/evropa/2019/05/13/3653842_brjuksel_zaplashi_s_pravni_deistviia_rumuniia_zaradi/", "text": "Европейската комисия заяви, че ще предприеме съдебни действия срещу Румъния, ако тя не се откаже от мерките, подкопаващи независимостта на съдилищата и борбата с корупцията, предаде \"Гардиън\". Еврокомисията многократно е предупреждавала, че законите, въведени от румънската Социалдемократическа партия, включително действията за  намаляване на давността за някои престъпления,  които могат да прекратят определени дела за корупция, са обърнали десетилетия на реформи. Говорител на комисията каза днес, че предупреждението е било изпратено на правителството в Букурещ в петък под формата на писмо на зам.-председателя Франс Тимерманс. \"Основните притеснения са свързани с процеси на намеса в съдебната независимост и ефективната борба срещу корупцията, включително защитата на финансовите интереси на ЕС и по-конкретно наскоро приетите изменения в наказателния кодекс, които създават де факто безнаказаност за престъпления\", подчерта Маргаритис Схинас. Срещу други две държави от ЕС, Унгария и Полша, вече има започната специална наказателна процедура, която може да доведе до лишаването им от право на глас в ЕС. Процедурите бяха инициирани заради опитите за поставяне под държавен контрол на съдилища, медии, научни институции и други. Комисията освен това съди Полша заради промени в съдебната система, които дават да управляващата партия във Варшава значителен контрол върху съдилищата. По думите на Схинас подобни действия може да бъдат предприети срещу Букурещ. Високопоставен дипломат от ЕС, пожелал анонимност, бе по-ясен за наказанията, които Румъния може да понесе, и по думите му е възможно те да включват загуба на еврофондове. \"Румънското коалиционно правителство системно подкопава върховенството на закона с единствената цел да спаси корумпирани политически лидери от затвор\", коментира дипломатът. \"Ако Букурещ продължи по този опасен път, влизането в шенгенската зона ще остане фантазия. Нарушаването на върховенството на закона ще постави в опасност разпределението на повече от 30 милиарда евро от кохезионните фондове, предназначени за Румъния в проекта на ЕС за бюджета за годините след 2021\", допълни той.", "date": "2019.05.13", "title": "Брюксел заплаши с правни действия Румъния заради върховенството на закона"}
{"url": "https://www.dnevnik.bg/politika/2019/05/13/3747475_bsp_obiavi_organizaciia_za_paralelno_prebroiavane_na/", "text": "БСП ще организира паралелно преброяване на изборите за Европейски парламент, съобщиха от пресцентъра на \"Позитано\" 20. Ръководството на БСП събра около двеста областни председатели, кметове, председатели на общински съвети и депутати на среща. На нея беше обсъден ходът на кампанията за европейските избори и организацията на изборния ден, се посочва в съобщението. От цялата страна постъпва информация, че ГЕРБ използват администрацията в кампанията и упражняват натиск върху хората, съобщиха от пресцентъра. Кметовете, избрани от БСП, се оплакаха от целенасочени, засилени проверки. \"Правим пълна мобилизация за защита на хората. Бъдете до всеки, върху който се упражнява натиск. Знаем, че ГЕРБ в деня на изборите манипулират вота. Затова ще имаме масирано присъствие в комисиите със застъпници и наблюдатели. Правим организация за паралелно преброяване\", заяви председателят на БСП Корнелия Нинова.", "date": "2019.05.13", "title": "БСП обяви организация за паралелно преброяване на евроизборите"}
{"url": "https://www.dnevnik.bg/sviat/2019/05/13/3905260_federika_mogerini_prizova_sasht_kum_sdurjanost_za_iran/", "text": "Върховният представител на ЕС по външната политика и сигурността Федерика Могерини съобщи, че днес в Брюксел държавният секретар на САЩ Майк Помпейо е бил призован към сдържаност спрямо Иран. Могерини прие днес Помпейо извънредно, след като той отмени предварително насрочено посещение в Москва, за да разговаря с представители на ЕС, предаде БТА. \"Помпейо днес чу от мен и от някои външни министри от ЕС, с които се срещна, че моментът е особено важен и че най-разумната стъпка е на максимално сдържане, да се избегне военно напрежение, посочи Могерини. Приканваме отново Иран да спазва всички обещания и изцяло да прилага споразумението за ядрената си програма\", добави тя. Всички държави от ЕС са за пълното прилагане на споразумението с Техеран, поясни Могерини. \"Винаги насърчаваме дипломатическите усилия и бихме подкрепили всяка възможност за разговори, това е особено подходящо при повишаване на напрежението. Държавите от ЕС са единодушни, че Международната агенция за атомна енергия (МААЕ) остава единствената, която може да прецени дали Иран изпълнява задълженията си. Досега МААЕ неколкократно потвърди, че Техеран изпълнява поетите задължения\", допълни Могерини. Тя съобщи в отговор на въпрос, че двамата с Помпейо днес са обсъдили също обстановката във Венецуела и необходимостта да се разговаря \"с всички страни\", а не само \"с двете\" (президента Николас Мадуро и председателя на парламента Хуан Гуайдо - бел. кор.). Могерини добави, че европейски заместник-министри съвсем скоро ще посетят Каракас и Помпейо е бил много заинтересуван от това намерение. Среща Путин - Помпейо по проблема Междувременно днес вечерта стана ясно, че руският президент Владимир Путин ще приеме утре държавния секретар на САЩ Майк Помпейо, който ще отиде в Сочи за преговори с руския външен министър Сергей Лавров. Това потвърди президентският прессекретар Дмитрий Песков, цитиран от ТАСС. \"Главното утре са преговорите между Лавров и Помпейо, след това двамата ще отидат при президента\", каза Песков. Путин ще ги приеме, те ще разкажат за резултатите от преговорите си и ще обсъдят редица въпроси, добави говорителят. Срещата между Лавров и Помпейо в Сочи ще е втората за този месец - на 6 май те водиха преговори във Финландия, припомня ТАСС.", "date": "2019.05.13", "title": "Федерика Могерини призова САЩ към сдържаност за Иран"}
{"url": "https://www.dnevnik.bg/sviat/2019/05/13/3905250_trump_obiavi_sreshti_s_putin_i_si_prez_juni/", "text": "Американският президент Доналд Тръмп каза, че ще се срещне с руския си колега Владимир Путин и китайския Си Цзинпин другия месец, предаде \"Ройтерс\". Коментарите на Тръмп потвърждават публикации в руски медии, разпространени по-рано днес, че държавният глава  планира подобна среща с Путин . От думите на президента обаче следва, че разговорите, които биха били третите им от началото на мандата на Тръмп, са потвърдени. За руското делово издание РБК прессекретарят на Путин Дмитрий Песков каза, че такава среща не се подготвя. \"Не. Не е имало никакво искане\" за среща, обяснява Песков. Според днешните руски публикации обаче възможността за такава среща би могла да се обсъди при утрешното посещение на американския държавен секретар Майк Помпео в Сочи. Срещата на страните от Г-20, по време на която е възможно да се състоят двустранните разговори, е насрочена за 28 и 29 юни в Осака, Япония. Това би бил първият подобен форум на територията на Япония. По думите на Тръмп срещата със Си може да е полезна на фона на засилващото се напрежение около търговската война. Днес Пекин отвърна на решението на Вашингтон да увеличи митата върху стоки за 200 млрд. долара, като вдигна допълнително митата за вносни продукти от САЩ за 60 млрд. долара, за които бе наложена подобна мярка още миналата есен.", "date": "2019.05.13", "title": "Тръмп обяви срещи с Путин и Си през юни, Русия отрече"}
{"url": "https://www.dnevnik.bg/sport/2019/05/13/3905252_sporna_diskvalifikaciia_beliaza_tretiia_etap_v_djiro/", "text": "Фернандо Гавирия от тима на UAE Emirates спечели третия етап в Обиколката на Италия. Колумбиецът взе петата си победа в  Джирото  и седма в триседмичните надпревари в едва три участия. Успехът на 24-годишния спринтьор обаче дойде след дисквалификация на Елиа Вивиани от \"Декьонинк Куикстеп\". Италианецът спечели 220-километровата отсечка между Винчи и Орбетело. Вивиани надви Гавирия и Арно Демар (FDJ) във финалния спринт, но няколко минути по-късно комисарите на Международния колоездачен съюз (UCI) го дисквалифицираха заради опасна маневра спрямо съперник. При развиването на своя спринт, излизайки от въздушната струя на  Паскал Акерман  (\"Бора\"), Вивиани затвори Матео Москети (\"Трек\"). \"Не се чувствам победител, защото такъв е Елиа. Той е много добър мой приятел и бивш съотборник. Елиа прави всичко много добре, тренира много професионално и иска винаги да бъде перфектен, съжалявам за него и се чувствам зле. Надявам се в следващите дни да наградя отбора си с истинска победа\", каза след награждаването си на подиума Гавирия, като не се зарадва на успеха. Времето на победителя е 5:23.19 часа със средна скорост 40.83 км/ч. Етапът беше белязан от само един колоездач, който се откъсна - Шо Хацуяма. Японецът караше сам 145 км преди да бъде хванат от основната група. През целия ден имаше опасност от силен страничен вятър, който да разкъса групата, но това не се случи. От \"Декьонинк Куикстеп\" отказаха да коментират официално, като част от колоездачите пуснаха съобщения в социалните мрежи. Генералният мениджър Патрик Льофебър написа в профила си в \"Туитър\": \"Какво смешно решение на журито\". Освен етапната победа Вивиани получи и много тежка санкция. Той беше глобен с 500 франка, получи наказание от 30 секунди в генералното класиране и е с 50 точки наказание в класацията за цикламената фланелка, която се присъжда на най-добрия спринтьор. Вивиани е шампион на Италия и носител на цикламеното трико в Джирото от миналата година, когато спечели четири етапни победи. \"Беше много хаотичен финал, опитах да спринтирам по най-добрия начин. Елиа просто тръгна и беше много по-бърз от останалите. Не мога да взема отношение дали това решение е правилно или не, не решавам аз\", каза след етапа и Москети, който беше затворен от италианеца. В генералното класиране лидер продължава да бъде Примож Роглич, който има аванс от 19 секунди пред Саймън Йейтс (\"Мичълтън Скот\") и 23 пред Винченцо Нибали. В топ 10 настъпи само една промяна, като Тао Харт изгуби близо две минути и от седмо място падна до 57-о. За цикламената фланелка поведе Гавирия, който събра 58 точки. Колумбиецът има с осем повече от Паскал Акерман и девет от Арно Демар. При катерачите лидер остава Джулио Чиконе, а сред колоездачите до 25 години води Мигел Анхел Лопес.", "date": "2019.05.13", "title": "Спорна дисквалификация беляза третия етап в Джиро д’Италия"}
{"url": "https://www.dnevnik.bg/politika/2019/05/13/3905262_germaniia_otvaria_sekcii_na_netradicionni_mesta_za_da/", "text": "Редица нетрадиционни места в Германия ще отворят врати, за да предложат на гражданите възможност да гласуват на предстоящите избори за Европейски парламент, предаде ДПА, цитирана от БТА. Усилията са част от кампанията \"Кажи Да на Европа\", инициатива, имаща за цел да мобилизира избирателите за европейските избори, на които обикновено избирателната активност е далеч по-ниска от тази на националните избори в ЕС. Тези специални места ще отворят врати преди официалната дата на изборите в Германия, която е 26 май. Ако се регистрират за инициативата, гражданите ще могат да използват места за гласуване като Центъра за авиационно обучение на \"Луфтханза\" на 15 май, съблекалните на футболния клуб Борусия Дортмунд на 19 май и концертната зала на Филхармонията на Елба в Хамбург на 20 май. Може би най-знаковото място е в Берлин, където днес гражданите можеха да пуснат хартиени бюлетини в художествената галерия на Кристиан Борос, която се намира в направен от масивен бетонен бункер от Втората световна война. \"Като бивше бомбоубежище този бункер е място, където историческите промени личат ясно. Историческата промяна означава и политическа промяна\", се казва в поканата. Бункерът е на пет нива и е построен в центъра на Берлин от нацистите. След войната той остава на територията на бившата ГДР и някогашната Източна Германия е използван като склад за плодове, а след падането на Берлинската стена е преустроен в популярен клуб за техно музика. Впоследствие Борос, който е медиен предприемач от Дюселдорф, решил да използва бункера, за да съхранява колекцията си от произведения на изкуството. В галерията сета са изложени творби на художници от Естония, Китай, Швейцария, Великобритания, Южна Америка, Белгия и САЩ.", "date": "2019.05.13", "title": "Германия отваря секции на нетрадиционни места, за да повиши интереса към евроизборите"}
{"url": "https://www.dnevnik.bg/zelen/2019/05/13/3905269_merkel_tursi_reshenie_za_otsustvashtite_ot_chast/", "text": "Германският канцлер Ангела Меркел иска училищата да възприемат прагматичен подход към учениците, които пропускат занятия, за да участват в петъчните ученически протести за климата под наслов \"Петъци за бъдещето\", предаде ДПА. В диалог с граждани в германския промишлен град Вупертал по повод 70-ата годишнина от германската конституция, Меркел заяви, че пълната забрана за участие на ученици в протестите няма да разреши проблема. Младежкото движение \"Петъци за бъдеще\" (списък с всички участници можете да видите на  FridaysForFuture.org ) започна през август 2018 г., когато 15-годишната Грета Тунберг направи седящ протест пред шведския парламент в продължение на 3 седмици. Вместо да ходи на училище, тя застана пред парламента в Стокхолм, за да поиска от депутатите да направят повече срещу климатичните промени. Публикациите ѝ в социалните мрежи бързо станаха популярни. От 8 септември насам Грета протестира всеки петък, като решава да продължи, докато шведските политици не покажат метод, с който да ограничат увеличението на глобалната температура до 2 градуса по Целзий, както е вписано и в Парижкото споразумение. \"Разчитам на хора като вас\", заяви Меркел. Тя повтори целта си да намали емисиите на въглероден диоксид на Германия с 55 процента до 2030 г. \"Младите хора ни поставят под натиск. Мисля, че те имат правото да действат така. Сърцето ми се къса, когато гледам как се експлоатира природата\", заяви Меркел. Но Германия е на път да не изпълни до 2020 г. целта за намаляване на емисиите на въглероден диоксид, отбелязва ДПА. Страната искаше намаляване с 40 процента в сравнение с нивата от 1990 г., но е по-вероятно намаляването да е с 32%.", "date": "2019.05.13", "title": "Меркел търси решение за отсъстващите от час ученици заради екопротести"}
{"url": "https://www.dnevnik.bg/sviat/2019/05/13/3905282_trump_pohvali_politikata_na_orban_kum_migrantite/", "text": "Президентът на САЩ Доналд Тръмп похвали политиката на унгарския премиер Виктор Орбан към имиграцията и каза, че той е гарантирал сигурността на своята страна, предаде \"Франс прес\". \"Вие свършихте добра работа и гарантирахте сигурността на вашата страна\", каза Тръмп на Орбан, с когото се срещна в Овалния кабинет на Белия дом. \"Той е твърд, но е уважаван\", каза президентът на САЩ за унгарския премиер. И Тръмп, и Орбан възприеха твърда антиимиграционна реторика, отбелязва \"Асошиейтед прес\". Орбан изрази надежда, че двамата с Тръмп могат да отстоявят тази позиция в глобален алианс. Унгарският външен министър каза пред държавното радио в неделя, че се формира антиимигрантски алианс и напомни, че САЩ и Унгария бяха сред страните, които миналата година гласуваха против пакта на ООН за миграцията. Очаква се Орбан и Тръмп да обсъдят и намерението на Унгария да купи ракети със среден обсег от САЩ, добавя АП.", "date": "2019.05.13", "title": "Тръмп похвали политиката на Орбан към мигрантите"}
