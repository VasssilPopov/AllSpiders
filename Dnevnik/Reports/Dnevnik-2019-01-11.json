{"url": "https://www.dnevnik.bg/sport/2019/01/11/3373919_fabregas_podpisa_s_monako_do_liatoto_na_2022_g/", "text": "Полузащитникът на \"Челси\" Сеск Фабрегас премина в \"Монако\". 31-годишният испанец подписа с френския клуб за три години и половина. Той отива в тима от княжеството като свободен агент, след като се раздели по взаимно съгласие с лондончани. Фабрегас, чийто договор с \"Челси\" изтичаше в края на сезона, си тръгва от \"Стамфорд бридж\" след 198 мача, 22 гола, две титли и общо четири трофея за четири години и половина.", "date": "2019.01.11", "title": "Фабрегас подписа с \"Монако\" до лятото на 2022 г."}
{"url": "https://www.dnevnik.bg/razvlechenie/2019/01/11/3373729_bnt_shte_izluchi_na_jivo_otkrivaneto_na_plovdiv_-/", "text": "Зрителите на БНТ1 и БНТ4 ще могат да гледат на живо церемонията по откриването на \"Пловдив - Европейска столица на културата 2019\" в събота, 12 януари от 19 ч. Коментатори на прякото предаване ще са водещите на \"Култура.БГ\" Александра Гюзелева и Михаил Заимов. В спектакъла \"Ние сме всички цветове\", който съчетава музика, танц и светлинни ефекти, се включват над 1500 участници от България и чужбина. На 30-метровата сцена-кула те ще пресъздадат мащабна цветна метафора на основните тематични акценти, засегнати в програмата на \"Пловдив 2019\", допълват от обществената телевизия. Церемонията ще започне с връчване на наградата \"Мелина Меркури\" на кмета на Пловдив от еврокомисаря по въпросите на цифровата икономика и цифровото общество Мария Габриел за реализацията на инициативата \"Европейска столица на културата\". Началото на спектакъла ще бъде под звуците на лира - символична препратка към легендата за Орфей, пресъздадени върху лазерна арфа от квартет \"Интро\", и ще завърши със заря и изпълнение на Валя Балканска и гайдаря Петър Янев. В останалата част, която е разделена според тематичните платформи от програмата на \"Пловдив - Европейска столица на културата 2019\", участва още музикантът Теодосий Спасов, който ще изпълни в нов авторски аранжимент народната песен \"Притури се планината\". На сцената ще излезе и ансамбълът за народни песни и танци \"Тракия\", ученици от Националната гимназия за сценични и екранни изкуства и над 200 кукери от целия регион. Участието на над 200 хористи от всички пловдивски вокални формации под диригентството на Диан Чобанов ще представи символично културното многообразие на Пловдив, се казва още в съобщението. Постановката е дело на германската компания \"Phase7 performing arts\" с артистичен директор Свен Сьорен Байер. Режисьори на отделните картини в шоуто са Густав Рюб и Стайко Мурджев, а композитор е Христо Намлиев.", "date": "2019.01.11", "title": "БНТ ще излъчи на живо откриването на \"Пловдив - Европейска столица на културата\""}
{"url": "https://www.dnevnik.bg/bulgaria/2019/01/11/3373793_prokuraturata_razsledva_sudebniia_izpulnitel_ot_kazusa/", "text": "Прокуратурата е започнала разследване на частния съдебен изпълнител, участвал във въвода във владение на българско дружество в либийския танкер \"Бадр\" в бургаското пристанище, съобщи БНР. Разследването срещу Тотко Колев и за престъпление по служба, съобщи пред радиото окръжният прокурор Георги Чинев и уточни, че няма повдигнато обвинение на този етап. Държавното обвинение проверява извършил ли е Колев незаконосъобразни действия по публичната продажба на либийския кораб, приключила с възлагането му на българско дружество, каза прокурорът. \"Мога отговорно да ви уверя, че в хода на разследването ще бъде проверена деятелността на всички длъжностни лица, имащи отношение към случая\", добави той. По казуса със задържания повече от година либийски кораб в Бургас се води и второ досъдебно производство на договора за ипотека, за който има съмнения, че е неистински. В това разследване има издадена и европейска заповед за арест, каза прокурорът пред БНР без да даде друга информация. Заради случая Либия обвинява България в пиратство. По думите на прокурора проверката е разпоредена в край на декември от районната прокуратура в Бургас. На този ден е подаден сигнал за това, че е сменен екипажът на кораба, променен е статутът, флагът, под който плава, и името му. От официално съобщение на окръжната прокуратура в Бургас, разпространено по-късно днес, се разбира, че Колев е предаден на съд с обвинение за престъпление по служба заради имотна сделка от 2008 г. В полза на взискател той вписал имот на името на длъжника му, докато същински собственик била община Несебър. Пазарната стойност на имота е била 586 хил. лв. В прессъобщението частният съдебен изпълнител е посочен като Тотко К., а справка на \"Дневник\" в регистъра показа, че няма друго лице с това малко име сред частните съдебни изпълнители в Бургас.", "date": "2019.01.11", "title": "Прокуратурата разследва съдебния изпълнител от казуса с либийския танкер"}
{"url": "https://www.dnevnik.bg/sport/2019/01/11/3373791_neftohimik_zapochna_zashtitata_na_voleibolnata_kupa/", "text": "Нефтохимик\" започна защитата на титлата си от Купата на България по волейбол с драматичен успех срещу водача в първенството ЦСКА. Тимът на Найден Найденов се наложи с 3:2 (17:25, 25:22, 25:21, 25:27, 15:11) в зала \"Васил Левски\" в Пазарджик, където се провеждат финалите в турнира. С успеха си \"Нефтохимик\" се класира за полуфиналите, където ще играе с \"Добруджа\". Мачът е в събота от 15.30 ч., а по-рано отборът от Добрич отстрани с 3:1 (21:25, 25:21 , 25:22, 25:20) \"Пирин\" (Разлог). Другият финалист в турнира ще бъде определен от двойките \"Хебър\" (Пазарджик) - \"Марек\" (Дупница) и \"Монтана\" - \"Левски\". Двубоят за титлата е в неделя от 18.30 ч. Двата отбора си размениха по един гейм, като ЦСКА поведе след 25:17, а \"Нефтохимик\" взе втората част с 25:22. В началото на третата част силно включване и дълга серия на сервис на 16-годишния Денис Карягин даде голяма преднина на шампионите. \"Нефтохимик\" задържа аванса си до края на гейма и го спечели с 25:21. Устремът се пренесе в четвъртата част, като тимът от Бургас поведе с 15:9. ЦСКА обаче съумя да се върне в мача със серия от седем поредни точки, а в края на гейма отново съкрати изоставане. В крайна сметка червените измъкнаха завързаната част с 27:25 и вкараха двубоя в тайбрек. В него играчите на \"Нефтохимик\" бяха по-концентрирани и стигнаха до победата.", "date": "2019.01.11", "title": "\"Нефтохимик\" започна успешно защитата на волейболната купа след драма с ЦСКА"}
{"url": "https://www.dnevnik.bg/skorost/avtomobilna_industriia/2019/01/11/3373815_narasnaloto_tursene_v_kitai_osiguri_na_bmv_grup_osma/", "text": "БМВ груп\" отчете осма поредна година на ръст на продажбите, като през 2018 г. достави 2 490 664 автомобила (+1.1%). По-добри резултати от 2017 г. имат всички марки на концерна. Това е възможно основно заради нарасналите със 7.7% поръчки от Китай, където са пласирани почти 640 хиляди автомобила. Продадените автомобили БМВ са 2 125 026 (+1.8%), като голямата заслуга за успеха е на Х-моделите, на които се дължат над 37 на сто от продажбите. С лансирането на новото Х2 и започването на производство на Х3 в Китай и Южна Африка, от кросоувърите на марката са продадени 792 590 бройки, което е с над 12% по-силен резултат от 2017 година. Принос за успешната година има и Серия 5, като с навлизането на модела на всички пазари продажбите са 328 997, или с почти 13 на сто по-силни от предходния отчетен период. От БМВ не пропускат да отбележат и големият ръст в продажбите на електрифицираните си модели (електромобили и хибриди), търсенето на които скача с близо 39% до 142 617 бройки. Най-популярният \"зелен\" модел е плъгин хибридът БМВ 530e с 40 260 доставки. Поръчките на изцяло електрическият модел i3 са се повишили с 10.6% до 34 829 бройки. БМВ М постигна целите си две години предсрочно М-звеното на БМВ, което предлага най-мощните и вълнуващи автомобили в портфолиото на баварците, отчита 102 780 продажби, което е с 27.2% по-добър резултат от 2017 г. Най-продаваните модели са X3 M40i (19 670 сделки) и M2 (13 731). Британската марка МИНИ, която също е част от \"БМВ груп\", изпраща 2018 година с почти 3% ръст на продажбите, формиран от 361 531 доставки. Луксозната марка \"Ролс-Ройс\" е продала 4107 автомобили (+22.2%), което е рекорден резултат в 115 годишната й история. Звеното за мотоциклети \"БМВ моторрад\" също бележи осма поредна година на ръст, макар и под 1%. Доставените мотоциклети са 165 566.", "date": "2019.01.11", "title": "Нарасналото търсене в Китай осигури на \"БМВ груп\" осма поредна година на ръст в продажбите"}
{"url": "https://www.dnevnik.bg/photos/2019/01/11/3373747_fotogaleriia_pod_sajdite_ot_pokriva_na_carskite/", "text": "Близо шест месеца след като голяма част от покрива на Царските конюшни в центъра на София горя в пожар, сега служители на общинското дружество \"Софинвест\" поставят временен покрив.", "date": "2019.01.11", "title": "Фотогалерия: Под саждите от покрива на Царските конюшни"}
{"url": "https://www.dnevnik.bg/sport/2019/01/11/3373767_rusnak_spria_pobednata_seriia_na_iohanes_byo_v_biatlona/", "text": "Руснакът Александър Логинов постигна първата си победа в Световната купа по биатлон и сложи край на победната серия на Йоханес Бьо. 26-годишният състезател спечели спринта на 10 километра в германския зимен център Оберхоф. Логинов е първият биатлонист извън Бьо и Мартен Фуркад, който печели състезание през този сезон. Руснакът стъпи на най-високото място на почетната стълбичка след две втори места в Нове Место и две трети места в Поклюика през декември. Действащият европейски шампион в преследването свали всичките десет мишени в Оберхоф и финишира за 25:50.2 минути. Той изпревари с 25.2 секунди Бьо, който допусна една грешка в стрелбата. Норвежкият биатлонист спечели шест от първите осем старта за сезона и беше в серия от три поредни победи. Шведът Себастан Самуелсон допълни челната тройка с чиста стрелба и пасив от 36.8 секунди. За пръв път в кариерата си той се качи на подиума в състезание от Световната купа. Досега най-доброто класиране на 21-годишния швед беше деветото място в първия старт за този сезон - индивидуалното на 20 километра в Поклюка. Той обаче спечели сребърен медал в преследването на олимпийските игри в Пьонгчанг през 2018 г. Германците Бенедикт Дол и Арнд Пайфер и австриецът Юлиан Еберхард допълниха топ 6 в Оберхоф. Те допуснаха по една грешка в стрелбата и изостанаха от Логинов съответно с 38.8, 39.3 и 44.5 секунди. Носителят на Световната купа за последните седем години Мартен Фуркад направи слабо състезание. Той свали девет от десетте мишени, но беше далеч от обичайното си ниво в ски бягането и се нареди едва седми с пасив от 47.2 секунди. Красимир Анев се представи най-добре от българските биатлонисти. Той премина без грешка през стрелбата от положение легнал, но на прав свали само три от петте мишени и финишира 41-и на 2:34.4 минути от Логинов. Димитър Герджиков допусна три грешки - две в първата и една във втората стрелба, като се класира 44-и с пасив от 2:41.4 минути. Антон Синапов се представи по същия начин на стрелбището, но след по-слабо ски бягане остана 58-и с изоставане от 2:56.6 минути. Европейският шампион в спринта от 2017 г. Владимир Илиев имаше много тежко състезание. Той направи цели пет грешки в стрелбата и завърши 77-и с пасив от 3:44.6 минути. В надпреварата участваха 105-ма биатлонисти.", "date": "2019.01.11", "title": "Руснак спря победната серия на Йоханес Бьо в биатлона"}
{"url": "https://www.dnevnik.bg/photos/snimka_na_denia/2019/01/11/3373685_snimka_na_denia_merki_za_sigurnost_v_plovdiv/", "text": "Мобилни полицейски екипи патрулират в централната градска част на Пловдив, а на подстъпите към зоните за публиката са изградени 23 пропускателни пункта.", "date": "2019.01.11", "title": "Снимка на деня: Мерки за сигурност в Пловдив"}
{"url": "https://www.dnevnik.bg/sviat/2019/01/11/3373681_socialnoto_izkljuchvane_suzdava_djihadisti_sochi/", "text": "Социалното изключване е водещ фактор за радикализация, подпомагащ създаването на джихадисти. Това показва изследване на радикализирани хора, включващо сканиране на мозъците им и показващо реакцията им при изключване, пише в. \"Гардиън\". Изследването оспорва твърденията в западните политически среди, че обикновено бедността, религиозният консерватизъм и дори психозата допринасят в по-голяма степен за \"отглеждането\" на джихадисти. Според един от ръководителите на научната работа, Нафиз Хамид от \"Юнивърсити колидж Лондон\" (UCL), резултатите на първото по рода изследване показват, че крайното поведение \"изглежда, се задълбочава след социално изключване\". С етнографска работа на терен и психологически изследвания са посочени 535 млади мюсюлмани мъже в и около Барселона, където поддръжници на \"Ислямска държава\" убиха 13 души и раниха близо 100 в известния туристически район \"Лас Рамблас\". От тях 38 мъже, деца на марокански имигранти (второ поколение), \"изразили желание да се занимават или да улеснят насилие, свързано с джихадистки каузи\", се съгласили мозъците им да бъдат сканирани. Резултатите показват поразителен ефект при изключването им от испанци при игра на симулация, наречена Cyberball - игра на топка с трима други, които изведнъж спират да я подават към играещия. Неврологичното въздействие на усещането, че човек е изключен, означава, че въпроси, които преди той не е смятал за толкова важни (въвеждането на религиозно обучение или възможност за неограничено изграждане на джамии) стават много по-важни до степен, че са почти \"свещени\" и борбата за тях си струва. Предишни изследвания на екипа върху въпроси, свързани с Израел и палестинците, Индия и Пакистан или кюрдите и \"Ислямска държава\", сочат, че враждебността нараства, когато се засегнат ценности, смятани за свещени. Според Хамид \"последното изследване показва как ценностите започват да стават свещени и показва, че социалното изключване кара несвещените ценности да изглеждат като свещени, а това в замяна прави хората непримирими и склонни към насилие.\" В изследването си партнират няколко университета и организация за научни изследвания. То получава частично финансиране от американското министерство на отбраната.", "date": "2019.01.11", "title": "Социалното изключване създава джихадисти, сочи изследване"}
{"url": "https://www.dnevnik.bg/bulgaria/2019/01/11/3373868_izslushvaneto_pred_suda_na_podslushanite_razgovori_po/", "text": "С изслушване пред съда на записи на разговори между подсъдимите за подкуп Десислава Иванчева, Биляна Петрова и сочения за посредник в предаването на парите Петко Дюлгеров продължи днес заседанието по делото в Сециализирания наказателен съд. СРС-тата са в голям обем и председателстващият съдебния състав съдия Иво Хинов реши да бъдат изслушвани в съдебната зала само онези записи, по които има съмнения, че коректно са дешифрирани или спор какво се чува на записа. Че има разминавания съобщи на предишното заседание Биляна Петрова и даде конкретен пример за разговор, в който е говорила против преместване на деца от едно училище в Младост в друго, което се намира в центъра. Вместо думите й \"Не искам децата в центъра\" било дешифрирано \"Не искам десет процента\". Според защитата засега от прослушаните в съдебна зала СРС прокуратурата няма доказателства зa твъpдeниeтo cи, чe ĸaтo ĸмeт и зaм.-ĸмeт нa \"Mлaдocт\" Ивaнчeвa и Πeтpoвa ca иcĸaли пoдĸyп oт пpeдпpиeмaчa Aлeĸcaндъp Baĸлин, зa дa \"пуснат\" строежите му в квартал Младост. Сред прослушаните записи днес преобладаваха разговори между Ваклин и Петко Дюлгеров peoблaдaвaт зaпиcитe мeждy Baĸлин и Πeтĸo Дюлгepoв. Те двамата говорят за пари, които да бъдат дадени на Иванчева, но не става ясно дали Иванчева е наясно за техните разговори. В един от разговорите им Ваклин казва сна Дюлгеров \"Отивай и се оправяй с тези тъпачки\" Имa и peплиĸa, ĸoятo нaвeждa нa миcълтa зa диpeĸтнo гoвopeнe зa пapи, нo cyми не се чува да ce cпoмeнaвaт. Дpyгa peплиĸa нa Baĸлин ĸъм Дюлгepoв: \"Oтивaй и ce paзбиpaй ти c тeзи тия тъпaчĸи\". Междувременно се разбра, че италианският евродепутат Бapбapa Maтepa е отправила питане за нарушени права на Иванчева и Петрова казусът е стигнал до Европейската комисия. Българският евродепутат Светослав Малинов e пoдĸpeпил питането със своя позиция.", "date": "2019.01.11", "title": "Изслушването пред съда на подслушаните разговори по делото Иванчева не ги прави по-ясни"}
{"url": "https://www.dnevnik.bg/bulgaria/2019/01/11/3373840_spas_rusev_i_kiril_domuschiev_se_sustezavat_koi_da/", "text": "Двама български кандидати - Спас Русев и Кирил Домусчиев, водят преговори с шведската компания MTG за покупката на най-голямата българска медийна група - \"Нова броудкастинг груп\". Това съобщава в новия си брой  седмичникът \"Капитал\" , като се позовава на свои източници. Двамата са конкуренти в процедурата за продажба, консултант в която е лондонският офис на Citi. \"Да, заявил съм интерес пред MTG за \"Нова\" в консорциум с голяма чуждестранна компания\", е потвърдил Спас Русев пред \"Капитал\", като не е пожелал засега да разкрие кой е партньорът му. Според изданието сигурното е, че той не участва в преговорите през БТК, където е най-големият акционер. Кирил Домусчиев не е бил открит за коментар. Дни след отказа от сделка с Келнер Информацията за водените преговори идва само четири дни, след като MTG обяви, че е решила да  прекрати споразумението си за продажбата  на медиата на чешкия инвестиционен фонд PPF на Петр Келнер.  Споразумението  беше подписано в началото на миналата година и включваше продажба на 95% от \"Нова броудкастинг груп\". Срещу 185 млн. евро най-богатият чех, който миналата година купи българския бизнес на \"Теленор\", трябваше да придобие седем телевизионни канала и 19 онлайн компании с общи приходи за 2017 г. от 100 млн. евро. През лятото обаче Комисията за защита на конкуренцията (КЗК)  със спорни аргументи не разреши сделката , а съдът проточи първото гледане на казуса чак за май тази година, отвъд удължената крайна дата по договора за покупко-продажба. Именно решението на регулатора беше посочено от компанията като причина за спирането на преговорите за сделка. \"С решението на КЗК беше даден ясен сигнал, че купувачът на \"Нова\" трябва да има одобрението на властта. А това означава местен играч или в най-лошия случай - местен партньор, който да има контрол върху съдържанието\", коментира \"Капитал\". В последните работни дни на миналата година бяха направени и промени в управлението на \"Нова Броудкастинг груп\", за които съобщи \"24 часа\". Във висшия мениджмънт на компанията като прокуристи влязоха генералният директор \"Информация\" Вяра Анкова и финансовият шеф Николай Андреев, които ще помагат в оперативното ръководство на главния изпълнителен директор Дидие Щосел. Досегашният оперативен директор Вики Политова стана съветник на Борда на директорите. Кои са кандидатите \"Капитал\" посочва, че според различни източници сделката за \"Нова\" може да бъде сключена още преди края на март тази година, ако избраният кандидат успее да намери сума от над 100 млн. евро. За   евентуална покупка на \"Нова броудкастинг груп\" ще бъде втори опит на медийния фронт след опита да издава  на български език популярното мъжко списание GQ  преди 10 години. Въпреки анонса и грандиозното парти, организирано от Русев в София за старта на списанието, то така и не се появи на българския пазар. Живеелият дълго време в чужбина бизнесмен придоби широка известност в България около т.нар. яхтен скандал през 2003 г., когато министри от кабинета на Симеон Сакскобургготски бяха снимани да играят карти на негова яхта в компанията на разследвания за контрабанда и пране на пари и застрелян по-късно по-късно показно в София Иван Тодоров - Доктора. Понастоящем Русев е най-големият акционер в БТК и мажоритарен собственик на футболния клуб \"Левски\". , чиито основни интереси са във фармацефтичния и корабния бизнес, пък е собственик на най-успешния футболен клуб в България в последните години - \"Лудогорец\", а в същото време държи телевизионните права за българското първенство, което се излъчва в каналите на \"Нова броудкастинг груп\". В края на 2014 г. двамата с брат му Георги Домусчиев, станаха еднолични собственици на \"Футбол про медиа\", която е посредник за правата за излъчване на българското футболно първенство. Именно през сезон 2014/2015 мачовете от българското първенство започнаха да се излъчват по каналите на \"Нова броудкастинг груп\". През 2015 г. се появиха и платените канали на медийната група, които са изцяло със спортно съдържание. В началото на 2015 г.  фирмата е плати 30 млн. лв. за новия договор за телевизионните права  за пет години между 2016 и 2020 г. През миналата година Домусчиев, който е начело на Конфедерацията на работодателите и индустриалците, се споменаваше неофициално в медийните среди като потенциален купувач на другата частна национална телевизия - Би Ти Ви. Собственикът й - американската Central European Media Enterprises (CME), също иска да излезе от българския пазар, въпреки че не е коментирал официално плановете за продажба.", "date": "2019.01.11", "title": "Спас Русев и Кирил Домусчиев се състезават кой да купи \"Нова телевизия\""}
{"url": "https://www.dnevnik.bg/bulgaria/2019/01/11/3373878_arestuvani_sa_svideteli_po_deloto_sreshtu_cvetan/", "text": "Свидетели, на които им предстои да бъдат разпитани по делото КТБ, по което обвиняем е и бившият собственик на банката Цветан Василев, са арестувани, повдигнати са им обвинения и са са задържани в Следствения арест на Националната следствена служба на бул. \"Г. М. Димитров\". Това съобщение разпространи до медиите един от адвокатите на бившия банкер - Константин Симеонов. Той допълва, че утре - на 12 януари, в Специализирания наказателен съд ще бъде разгледано искането на Специализираната прокуратура за постоянно задържане под стража на тези лица. Адвокат Симеонов посочи само две имена пред \"Дневник\" - бившият шеф на търговско дружество \"БРОМАК\", чрез което Цветан Василев владееше мажоритарния дял в банката КТБ - Иван Стойков. Спомена и името Киров - на на служител на оръжейния завод \"Дунарит\", който беше актив на КТБ и впоследствие собственост на Емилиян Гебрев, на през 2017 г. имаше опити да бъде отнет чрез анулиране от икономическото министерство на договори за износ на продукция. Адвокатът обясни, че срещу тези лица - не са само двама, а повече, прокуратурата отделила материали от мегаделото КТБ /по което те са свидетели/ и е образувано срещу тях дело за пране на пари. Симеонов не коментира дали тези обвинения са свързани с претърсването на кантори на защитници на Цветан Василев и свързани с делото \"Дунарит\", срещу което миналата седмица Висшият адвокатски съвет и Фейсбук-общността на адвокатите излязоха с остнри декларации., Симеонов допълни, че в качеството си на защитник на Цветан Василев, подсъдим по мегаделото КТБ, се чувства задължен да присъства утре на мярката за неотклонение на арестуваните, \"за да не се допуска по подобен репресивен начин незаконно влияние върху свидетелите чрез сплашване и лишаване от свобода\". В съобщението си той призова да бъде информирано обществото за този казус, тъй като - по думите му - чрез действията на прокуратурата сериозно се застрашават правата на българските граждани и е необходим широк обществен дебат за случващото се в Специализираната прокуратура и Специализирания съд.", "date": "2019.01.11", "title": "Арестувани са свидетели по делото срещу Цветан Василев, съобщава адвокат на бившия банкер"}
{"url": "https://www.dnevnik.bg/bulgaria/2019/01/11/3373882_edinaiset_akademici_pisaha_na_borisov_v_podkrepa_na/", "text": "Единайсет академици в открито писмо до премиера Бойко Борисов застават в подкрепа на вицепремиера Красимир Каракачанов след изказванията му по адрес на ромската общност, за които беше сезирана Комисията срещу дискриминацията, съобщава БНР. След като военнослужещ беше нападнат от двама роми и тежко пребит, Каракачанов, който е и министър на отбраната, отиде на мястото на инцидента в село Войводиново и  там заяви,  че \"циганите в България станаха изключително нагли и търпимостта на българското общество се изчерпа\". Последва събаряне на незаконните ромски жилища в махалата им в селото. Междувременно хасковското сдружение \"Единство\"подаде жалба срещу вицепремиера в Комисията за борба срещу дискриминацията.  Академиците настояват премиерът Борисов да предприеме действия, за да не продължават \"ставащите все по-нагли безчинства на наши съграждани от цигански произход\". Под документа са се подписали: акад. Георги Георгиев Марков, акад. Васил Стоянов Сгурев, акад. Благовест Христов Сендов, проф. Александър Чирков, Веселин Борисов Воденичаров, акад. Пламен Иванов Карталов, акад. Стефан Борисов Воденичаров, акад. Константин Димитров Косев, акад. Антон Николов Дончев, член-кор. Иван Гранитски, акад. Васил Гюзелев, информира БНР. \"Крайно време беше един държавен български мъж да заеме такава позиция. Затова ние я адмирираме и се обръщаме към Вас тази позиция да се превъплъти в поредица от държавнически действия. Сега е моментът за Вашата решителна намеса – разчитаме, че след ценните Ви указания компетентните институции (Министерството на вътрешните работи, Министерството на регионалното развитие и благоустройството, Министерството на труда и социалната политика, Министерство на образованието и науката, Министерството на правосъдието и др.) ще вземат нужните мерки в най-скоро време да се прекрати това безумие на злодейски посегателства срещу живота, достойнство и имота на обикновени български граждани\", пише групата академици. \"Позорно е днес да бъдат бити и унижавани български полицаи, военнослужещи, органи на реда, а е престъпление това да сполетява всекидневно възрастни хора, жени и деца, които биват бити, грабени, изнасилвани и убивани\", пише в писмото.", "date": "2019.01.11", "title": "Единайсет академици искат Борисов да подкрепи Каракачанов и да даде ценни указания"}
{"url": "https://www.dnevnik.bg/sport/2019/01/11/3373726_klop_otpadaneto_ot_kupite_niama_da_ni_donese/", "text": "Мениджърът на \"Ливърпул\" Юрген Клоп вярва, че отпадането от местните купи не дава предимство на отбора му в преследване на титлата във Висшата лига. Според германския специалист от значение е как тимът му ще оползотвори повечето време за подготовка, което ще има спрямо съперниците. \"Нямаме предимство. Може да направиш много грешни неща, когато имаш седмица за тренировки. Нужно е да използваме времето и да приемем правилно предизвикателството\", каза Клоп преди мача с \"Брайтън\" в събота. В понеделник  \"Ливърпул\" отпадна в третия кръг от Купата на Англия  след загуба от \"Улвърхемптън\", като мърсисайдци играха с голяма част от резервите. Всички измежду \"Манчестър сити\", \"Тотнъм\" и \"Челси\" продължиха напред в турнира. И трите отбора са в полуфиналите за Купата на Лигата. \"В нашата ситуация не решаваме ние дали да отпаднем от купите. Изтеглихме \"Челси\" у дома и \"Улвърхемптън\" като гости и трябваше да направим промени заради сгъстената програма\", заяви Клоп. Германецът допълни, че очаква проблемите с контузени играчи в защита да бъдат решени скоро. Клоп не може да разчита на централните бранители Джо Гомес, Жоел Матип и Деян Ловрен. Матип вече поднови тренировки след като счупи ключица, а Ловрен се очаква да се завърне в края на месеца. След 21 кръга \"Ливърпул\" е водач във Висшата лига с 54 точки. Червените имат преднина от четири точки пред \"Манчестър сити\" и са с шест пред \"Тотнъм\".", "date": "2019.01.11", "title": "Клоп: Отпадането от купите няма да ни донесе предимство във Висшата лига"}
{"url": "https://www.dnevnik.bg/video/novinite_na_bnt/2019/01/11/3373895_video_drugite_novini/", "text": "Океаните се затоплят по-бързо от очакваното.", "date": "2019.01.11", "title": "Видео: Другите новини"}
{"url": "https://www.dnevnik.bg/gradska_sreda/2019/01/11/3373889_do_31_ianuari_sobstvenicite_na_zaharna_fabrika_triabva/", "text": "Главният архитект на София Здравко Здравков е дал срок до 31 януари на собствениците на \"Захарна фабрика\" да представят план за укрепването или възстановяването на комплекса. Това съобщи той по време на обсъждането на бюджета на Столичната община за 2019 г., което се проведе днес. Комлпексът \"Захарна фабрика\" вече е почти разрушен, защото е неподдържан и пустее от години. Собствеността му се е променяла често, като общината на три пъти е налагала глоби, две от които за максималните 100 хил. лева. Всеки път, дружеството собственик обжалва. Здравков заговори за паметниците на културата и \"проблемите си\" с тях провокиран от въпроси на граждани дали общината ще предвиди механизми, които да задължат или да поощрят собствениците на недвижими културни ценности да ги поддържат. В отговор на критиките, че общината не прави достатъчно, за да запази ценностите, Здравков посочи, че след поредица от разговорите е успял да убеди собствениците на къщата на арх. Фингов на ул. \"Шипка\" да я запазят. \"Имах среща със собствениците на \"Захарна фабрика\", които до 31 януари трябва да представят проекти или поне да започнат някакви дейности по укрепване\", каза той.  Архитектът обясни, че основните проблеми са в това, че в повечето случаи тези сгради са били отнети от собствениците им след 1944 г., а след промените през 1989 г. са реституирани. \"Наследниците обаче са твърде много и често нямат никаква комуникация помежду си\" и ги продават на други частно лице. \"Новите собственици обаче не виждат сградите, а само параметри на застрояване и мислят как да ги съборят, за да построят върху тях хотел примерно\", каза Здравков. Същевременно според него в Закона за културното наследство няма достатъчно добри механизми за санкция на тези собственици, защото те обжалват в съда глобите, които им налагат, като процесите продължават с години. Често собствениците започват да \"се крият или да прехвърлят имотите\". По тази причина се подготвят промени в Закона за културното наследство, като Столичната община е сред инициаторите, каза главният архитект. По думите му промените целят да дадат повече правомощия на кметовете на градове, като те са да могат да дават защитен статут на сгради.", "date": "2019.01.11", "title": "До 31 януари собствениците на \"Захарна фабрика\" трябва да имат план за укрепването й"}
{"url": "https://www.dnevnik.bg/sport/2019/01/11/3373440_s_gol_ot_duzpa_v_kraia_barselona_se_izmukna_ot/", "text": "Гол от дузпа на Филипе Коутиньо в края помогна на \"Барселона\" да увеличи значително възможностите си за достигане до четвъртфиналите за Купата на краля. Каталунците загубиха с 1:2 гостуването си на \"Леванте\" в първата среща от съперничеството. Домакините започнаха вихрено и в 18-ата минута вече водеха с 2:0. Резултатът се запази почти до края, но с гола на Коутиньо \"Барселона\" съумя да запази добри шансове. Ернесто Валверде даде почивка на основните футболисти. В отсъствието на Лионел Меси и Луис Суарес в атаката на отбора действаха Коутиньо, Усман Дембеле и Малкълм. Още в четвъртата минута \"Леванте\" взе преднина. Рубен Рочина центрира от фаул от ляво и Ерик Кабако с глава вкара отблизо. В 18-ата Емануел Боатенг пусна към Борха Майорал в наказателното поле, който през защитата прати топката във вратата за 2:0. \"Барселона\" потърси отговор и имаше положения пред Дембеле и Малкълм, но не успя да вкара. След почивката мачът продължи да е оспорван, като домакините стояха добре. Те имаха възможности и за нови голове чрез Майорал и Хосе Моралес. В 84-ата минута съдията отсъди дузпа за нарушение срещу Денис Суарес и Коутиньо вкара. Вторият мач е след седмица на \"Камп ноу\".", "date": "2019.01.11", "title": "С гол от дузпа в края \"Барселона\" се измъкна от кризисно положение за купата"}
{"url": "https://www.dnevnik.bg/politika/2019/01/11/3372985_noviiat_parlamentaren_sezon_izbori_iztrebiteli_i_oshte/", "text": "Промени в изборните правила четири месеца преди евровота, решение за започване на преговори със САЩ за купуване на изтребители F-16, засилване на противопоставянията между политическите опоненти с наближаването на изборите - това предстои през новата сесия на 44-ото Народно събрание, която започва днес. Заради гласуванията на поправките в Изборния кодекс и сделката за бойните самолети е възможно ново обтягане на отношенията в коалицията ГЕРБ - \"Обединени патриоти\". Покрай предстоящите избори скандалите в малката коалиция също се очаква да растат. Традиционно парламентарният сезон днес ще бъде отрит с декларации от председателите на парламентарните групи. Очаква се ГЕРБ да отчете стабилност и икономически растеж и да се обяви за пълен мандат на кабинета \"Борисов 3\" и победа на европейските и местните избори. БСП ще повтори, че е алтернатива, и ще поиска промяна чрез предсрочни парламентарни избори тази година. ДПС отново ще настоява за изваждане на \"патриотите\" от властта и за управление на страната по програмни приоритети. \"Обединените патриоти\" ще засилят \"патриотичното\" говорене с цел печелене на подкрепа на предстоящите избори, макар и да изглежда, че няма да се явят заедно, а \"Воля\" ще изтъква как е единствената партия, която не била във властта. Днес се очаква бившият министър за европредседателството Лиляна Павлова да се върне в парламента като депутат от ГЕРБ. След декларациите ще има парламентарен контрол, в който участие ще вземат вицепремиерите Томислав Дончев и Красимир Каракачанов и министрите Нено Димов, Красимир Вълчев, Кирил Ананиев и Теменужка Петкова. ДПС с решаващ глас за изтребителите Следващата седмица за обсъждане в парламента ще влезе предложението на Министерския съвет страната ни да започне преговори със САЩ за купуването на осем изтребителя F-16, чиято  цена се очаква да надвиши първоначално планираните разходи от 1.8 млрд. лв.  БСП вече обяви, че няма да подкрепи решението, тъй като  на практика доставчикът щял да променя параметрите на сделката постфактум . Президентът Румен Радев определи  процедурата като удар срещу България . За решението за изтребителите ГЕРБ най-вероятно няма да може да разчита на подкрепата на депутатите от \"Атака\" и \"Воля\", които по принцип гласуват за правителствените предложения. Председателят на \"Воля\" Веселин Марешки даже обяви, че ще настоява за оставката на военния министър Красимир Каракачанов. Лидерът на НФСБ  Валери Симеонов поиска нов конкурс за купуване на бойни самолети . Така решаващо ще е поведението на депутатите от ДПС, чиято парламентарна група тепърва ще обсъжда решението, но по неофициална информация вероятно ще го подкрепи. Предстоят противоречия за правилата за гласуване Предизборно напрежение в управляващата коалиция ГЕРБ - \"Обединени патриоти\" се очаква при окончателното приемане на промените в Изборния кодекс, което предстои до края на януари. Причината е намерението на ГЕРБ да се откаже от  отпадането на номерата пред партиите и коалициите в бюлетината  - промяна, за която настояват \"патриотите\" и която е най-силно критикувана от ДПС. За европейските избори ще бъде променен обхватът на машинното гласуване, а електронното ще отпадне. Все още не е обявено кога ще бъде сменен и съставът на Централната избирателна комисия, чийто мандат изтича преди вота. С наближаването на  официалната предизборна кампания ще се засили конфронтацията между политическите опоненти . Спорове се очакват и в коалицията \"Обединени патриоти\", партиите от която най-вероятно ще се явят в други конфигурации на евровота, тъй като не могат да се разберат за водача на листата.", "date": "2019.01.11", "title": "Новият парламентарен сезон: избори, изтребители и още скандали"}
{"url": "https://www.dnevnik.bg/skorost/2019/01/11/3373306_hjundai_zapochva_testove_na_tehnologii_v_pomosht_na/", "text": "Корейският производител на автомобили \"Хюндай\" започна тестове на технологии, които подпомагат глухите водачи. Идеята е те да получават цялата информация, която нормално идва чрез слуха, с визуални и тактилни сигнали. Това е възможно чрез оборудване на автомобила с допълнителни микрофони за улавяне на звуци и използване на изкуствен интелект, който да ги разпознава. Първият подготвен да помага на глухи шофьори автомобил например може да предупреди човека зад волана, когато приближава линейка, да му обърне вниманието върху сигнал с клаксон от друга кола и т.н. Повечето от сигналите се изобразяват на дисплей, визуализиращ информация на нивото на очите. В допълнение воланът вибрира и подава цветни светлинни сигнали. \"Хюндай\" демонстрира възможностите на технологията чрез кампания, кръстена \"Тихото такси\", в която главен герой е единственият глух водач на таксиметров автомобил в Сеул.", "date": "2019.01.11", "title": "\"Хюндай\" започва тестове на технологии в помощ на глухите водачи (видео)"}
{"url": "https://www.dnevnik.bg/sport/2019/01/11/3364961_kakvo_predstoi_za_bulgarskiia_sport_prez_2019/", "text": "Най-добрата от много време насам. Така министърът на спорта Красен Кралев определи 2018 г. и  заяви, че очаква светло бъдеще . Първата стъпка към него би трябвало да започне през 2019 г. Като предолимпийска тя има ключово значение за българския спорт. С куп квалификации за Токио 2020 и със световни първенства в почти всички спортове - лека атлетика, плуване, алпийски ски, биатлон, ски скокове и баскетбол. Какво приема България След 2018 г., в която България организира едновременно три световни първенства, тази година е \"по-бедна\" на големи събития. И те обаче са от голямо значение. Годината започва с . Надпреварата е между 3 и 11 февруари в зала \"Арена Армеец\". Традиционно погледите ще са насочени и към волейбола.  . Страната ще приеме две надпревари при мъжете във Варна и Пловдив и една при жените в Русе. Следват надпревари от третата и петата седмица на лигата. От 14 до 16 юни във Варна националите ще играят с Япония, Италия и Австралия, а от 28 до 30 юни българите срещат САЩ, Иран и Сърбия в зала \"Колодрума\" в Пловдив. За останалите турнири мъжкият отбор ще пътува до Аржентина, Китай и Бразилия. След като спечели турнира на претендентите, през 2019 г. женският национален отбор ще дебютира в Лигата на нациите. Българките започват участието си в \"Арена Монбат\" в Русе, където от 21 до 23 май националките се изправят срещу Япония, Белгия и САЩ. Със  завръщането на Силвано Пранди  надеждите са насочени към успех в европейската олимпийска квалификация за мъжкия отбор, който да си осигури място в Токио след пропуснатите игри в Рио де Жанейро. Голямо домакинство предстои в началото на март (8-10), когато  . Спортисти под лупа Тази година ще бъде белязана от световните първенства в леката атлетика и плуването. Шампионатът в плувните спортове ще бъде квалификация за олимпийските игри и е много важен за  . След три участия във финали на световно и европейско, където оставаше осми, Иванов ще трябва да покаже докъде стига развитието му преди Токио. Годината е важна за българския плувец, защото той ще учи и тренира в САЩ, като ще се види колко още може да развие качествата си. Световното по плуване е в Гвангджу, Южна Корея, между 12 и 28 юли. Голямо внимание привличат и българските лекоатлети, които ще се състезават на световното в Доха от 27 септември до 6 октомври. Най-големите надежди на България са олимпийската и европейска вицешампионка   и   (скок на височина), световната шампионка за девойки в тройния скок  . За Начева това ще е дебют на световно първенство при елита, за Лалова по всяка вероятност последно такова.  имат два големи форума, които ще служат и за отправна точка преди олимпийските игри в Токио 2020. Между 5 и 10 март е европейското първенство в Букурещ, а световното е в Астана от 14 до 22 септември.  също очаква 2019 г., в която да направи поредната крачка към нов мач за световната титла. Българинът е официален претендент на Международната боксова федерация (IBF) за пояса, който е притежание на Антъни Джошуа. Пулев  подписа договор с американската компания \"Топ ранк\" , като в споразумението са заложени минимум три срещи на година. Националният отбор по футбол започва европейските квалификации в група с Англия, Чехия, Черна гора и Косово. Те ще се проведат между март и ноември, а тимът ще играе на Евро 2020, ако завърши на едно от първите две места. А \"Левски\" накъде Още първите дни и седмици на годината със сигурност ще са ключови за бъдещето и развитието на \"Левски\". В средата на декември  УЕФА обяви, че клубът е изваден от евротурнирите за един сезон , но това може да се промени, ако сините платят. \"Левски\" трябва да погаси до 28 февруари 2019 г. сумите, които са идентифицирани като просрочени задължения към 30 септември 2018 г. Събитията  много напомнят на пътя, по който премина ЦСКА през 2015 г . Ръководството на  \"Левски\" твърди, че е готово с план, и увери, че ще се справи . Дори в коледното си послание сините проявиха увереност, че ще се справят: \"Изпращаме година, в която минахме през възходи и спадове, но през цялото време бяхме заедно и се борихме заедно. Предстоят нови битки, които, убедени сме, ще спечелим заедно\".", "date": "2019.01.11", "title": "Какво предстои за българския спорт през 2019"}
{"url": "https://www.dnevnik.bg/sviat/2019/01/11/3373390_kude_otidoha_boicite_na_isliamska_durjava_progoneni_ot/", "text": "Големите платформи като \"Фейсбук\", \"Туитър\", \"Ютюб\" и \"Телеграм\" прогониха джихадистите, но онлайн пропагандата на \"Ислямска държава\" продължава да се разпространява. Къде, разказва Рита Кац, изпълнителният директор на неправителствената организация SITE, специализирана в анализиране на онлайн активността на екстремистите по света. RocketChat През декември 2018 г. медийните групи на \"Ислямска държава\" обявиха, че имат канали в тази чат програма за бизнеси. Тя има мобилна и десктоп версия и от създаването си през 2015 г. е събрала 10 млн. клиенти. \"Новинарска агенция \"Нашир\" призова последователите си да свалят приложението с думите \"Ако Бог даде, публикациите ще се появяват в RocketChat преди да се появят в Telegram\". Към 8 януари в каналите на групировката там има над 700 потребители. Yahoo Together По същото време свързани с \"Ислямска държава\" онлайн канали съобщиха, че създават акаунти в тази услуга за съобщения, която през юли замени Yahoo Messenger. Засега тя се използва както и RocketChat, като повтаря комюникета, снимки и изявления, поствани в \"Телеграм\". За разлика от предишното приложение обаче, Yahoo Together бързо премахна джихадистките акаунти. Viber Миналия месец \"Ислямска държава\" съобщи, че \"Нашир\" също има акаунт в приложението. Макар свързаните с групировката хора и организации отдавна да използват мобилното приложение, официалното му промотиране показват, че употребата става по-сериозна. Акаунтът на \"Нашир\" е бил премахнат, но може да се очаква, че още поддръжници на джихадистите ще започнат да използват Viber. Discord Изненада е, че екстремистите са се появили и в това приложение, което свързва над 130 млн. геймъри. Платформата организира общностите си в отделни \"сървъри\", във всеки от които има многобройни текстове и гласови канали. На пръв поглед ислямистите водят обикновени разговори, но точно така те набират нови привърженици. Чат-приложенията са удобен начин те да заговорят и привлекат към каузата си незапознати с нея хора, които не са подготвени за този тип пропаганда.", "date": "2019.01.11", "title": "Къде отидоха бойците на \"Ислямска държава\", прогонени от \"Фейсбук\" и \"Туитър\""}
{"url": "https://www.dnevnik.bg/analizi/2019/01/11/3372353_2019_-_ima_nisha_za_nov_politicheski_proekt_na_novata/", "text": "- Надявам се, че Брекзит няма да се състои, макар че вероятността е много малка. Ние често говорим какво ще загуби Великобритания от Брекзит, рядко говорим за онова, което губят другите. Според мен другите, включително и България, губят повече. Опасенията ми са свързани най-вече с лансирането на фалшивата тревога за нестабилността и дезинтеграцията на Европа. Тази идея се разпространява силно и ентусиазирано, подкрепят я хибридни медии, хилядите руски тролове и безотговорни политици без опит или историческо знание. Тревожи ме и дълбокото политическо неразбиране от страна на повечето европейски лидери на поведението и интересите на Русия и Китай. - Парламентарните партии са дълбоко окопани в позициите и неполитическите интереси на техните спонсори. Извънпартийните се делят на две: Привидно спонтанни появи от костинбродски тип и постоянно цепещите се и обединяващи се формации на централна София, които не могат да надживеят носталгията си по 1989 година. В същото време в България се е появила солидна ниша за нов политически проект на новата средна класа. Тази ниша може да остане незаета, което ще увеличи латентното недоволство, което обаче няма да доведе до значителни трусове, може да бъде заето от зряло мислеща извънпарламентарна партия, но може и да бъде запълнена от ГЕРБ. - Мисленето както за обединение, така и за дясно е токсично. Това не са ниви с нотариални актове, които могат да се обединят в по-голяма нива. България има ясна нужда от нов политически проект, който трябва да се назове и развие. Това, което става в така нареченото дясно, е главно носталгично връщане към 1989 и опиянението от внезапно връхлетялата ни демокрация към 1992 и въпроса \"защо се провалихме\", и към 1997 и надеждата, че спонтанното масово недоволство няма как отново да посочи именно нас. Дясното няма как да успее само с разиграване на миналото. Подобен подход може да налучка една по-успешна формация, може да вкара тази формация в парламента, може дори да докара дял в парламента до 7-8%, но няма как да грабне готовността и необходимостта от нов национален политически разказ. - Наникъде. БСП си дава сметка, че България няма социална политика, и това може би им дава шанс за развитие. Те обаче също залагат на по-сигурната носталгия, отколкото на потенциала и очакванията за модерна лява политика. Това ги съсипва. - Преход е хлъзгав термин. Има множество преходи. В някакъв смисъл, може би най-важният, преходът приключи на 10 ноември 1989 със свалянето на Тодор Живков. Другият преход приключи с влизането на България в НАТО. Третият - с влизането ни в Европейския съюз. Има и един четвърти преход, който не е приключил и може да продължи безкрайно, това е преходът на България към амбициозна и ориентирана към бъдещето икономика. На политическо равнище няма сигнали, че България ще престане да бъде икономика, която е предимно движена от зависимости: добри и лоши; от КТБ, ДПС, руските енергийни интереси и други ретроградни и изсмукващи кръвта ни структури до ЕС и общия европейски икономически растеж, които движат икономиката ни напред. В същото време се появяват сигнали от частния сектор, че България може и донякъде успява да развие икономика с поглед напред. Тази нова икономика обаче и политиката още не са се срещнали, дори не знаят или не искат да знаят един за друг. - Системата беше сменена на 15 януари 1990, когато беше отменен член първи на конституцията, който постановяваше, че една политическа партия има ръководна роля. Всичко останало е постоянна битка за промяна и развитие. Трудна битка. - Не мисля. Промяната няма да дойде от улицата. - Брекзит. Макар и да е възможно и чудо, на което всички прогресивни и демократични хора трябва да се надяват.", "date": "2019.01.11", "title": "2019 - има ниша за нов политически проект на новата средна класа"}
{"url": "https://www.dnevnik.bg/sport/2019/01/11/3360628_fotogaleriia_musketari_ili_ricari_-_talantite_na/", "text": "Мускетари или рицари? Директорът на фехтовалната академия \"Васил Етрополски\" Запрян Ванчев предпочита сравнението с рицарството, когато говори за фехтовката и възпитаниците на школата. Според него рицарските добродетели са живи и могат да бъдат възпитавани.", "date": "2019.01.11", "title": "Фотогалерия: Мускетари или рицари - талантите на българската фехтовка"}
{"url": "https://www.dnevnik.bg/evropa/2019/01/11/3373046_london_moje_da_se_podigrava_na_trump_i_stenata_mu_no/", "text": "Една от малкото утешителни мисли във Великобритания в условията на Брекзит е, че колкото и дисфункционални да сме станали, поне не сме Америка на Тръмп. Може и да сме се побъркали с организиране на  фалшиви пътни задръствания  на летище в Кент, но поне не сме в третата седмица на парализа на държавната администрация, предизвикана от излязъл извън контрол президент, който тропа с крак и говори за \"духовна криза\" в национално телевизионно обръщение само защото опонентите му отказват да отпуснат 5 милиарда долара  за гранична стена , която да държи мигрантите вън. Това си е някакво утешение и Господ знае, че ни трябва всяко възможно успокоение. Не съм сигурен обаче, че самодоволството ни по този въпрос е оправдано. Дали не е възможно разгръщащият се в САЩ абсурд просто да е по-ярка и карикатурна версия на ставащото тук? Да започнем от понятието за правителствена парализа. Вярно е, че правителството на Великобритания официално не е престанало да работи по начина, по който това се случва на една четвърт на федералната администрация в САЩ: офисите са отворени, а държавните служители продължават да получават заплатата си. Малцина обаче биха твърдели, че британското правителство функционира нормално. Вижте например статията в \"Блумбърг\" със заглавие \"Брекзит докара Великобритания до застой\", в която рязко се заявява: Ръководствата на местните власти и на големите фирми имат едно и също оплакване: че не могат да получат решение от парализирания от Брекзит парламент. Както се изразява \"Блумбърг\", \"всичко, несвързано с Брекзит, заминава в седма глуха. От това страда дори управлението на текущите въпроси. Министрите просто нямат време да обърнат внимание на нуждите и желанията на обикновените граждани\". Осъществяването на големите политически решения или се отлага, или изглежда разсеяно и недообмислено като задействания в понеделник \"дългосрочен план\" за здравната каса без никаква сериозна идея за дългосрочното му финансиране. Източници от правителството казват, че просто няма достатъчно ресурс хем да се решава огромна задача като Брекзит, хем да се правят други неща. Допълнителният натиск от нуждата да се подготвим за катастрофалната възможност за излизане от ЕС без споразумение изразходва малкото останала енергия в много държавни ведомства. Тя просто е малко по-дискретна и по-малко безочлива от американската си братовчедка. Нещо повече, тя като американската е свързана с миграцията, макар и косвено. Нямам предвид така наречената криза, която обяви Саджид Джавид през коледната ваканция, когато спирането на 94 мигранти в Ламанша за пет дни се възприе като толкова тежка извънредна ситуация, че вътрешният министър трябваше по спешност да се върне във Великобритания, за да решава проблема (макар че това скромно число подчертава контраста между твърдението на администрацията на Тръмп, че \"близо 4 хил. известни или заподозрени терористи\" са били задържани на мексиканската граница и последвалото съобщение, че всъщност само шестима души от списъка на САЩ за опасни лица са били хванати в период от шест месеца). Това, което имам предвид, е причината да сме в тази конкретна бъркотия около Брекзит. Защото Отпадането на свободното движение на хора. С други думи, мигрантите вън. Ако Мей беше проявила повече гъвкавост по този въпрос, можеше да се получи един съвсем различен Брекзит. Можеше например да останем в митническия съюз и общия пазар и така щяхме изцяло да избегнем темата с физическата граница в Ирландия - проблемът, който обрече споразумението на Мей. За нея обаче това бе недопустимо. За жалост същото важи и  за Лейбъристката партия : и тя отхвърля членството в общия пазар отчасти защото това би включвало свободното движение. Това е една от причините лейбъристите да са против компромис тип \"Норвегия плюс\". И двете основни партии са на сегашната си позиция за Брекзит по същата причина, по която Тръмп си иска стената: за да не допуснат някои хора в страната. Никак не е преувеличено да се каже, че имиграцията е сърцевината на темата за Брекзит. Резултатите от референдума през 2016 г., разбира се, могат да се тълкуват по много начини, но централното значение на имиграцията не може да се отрече. Всички проучвания на общественото мнение, всички доказателства сочат към нея. Както Харолд Д. Кларк, Матю Гудуин и Пол Уайтли, които изследваха данни от над 150 хил. гласоподаватели, написаха, \"Брекзит: Защо Великобритания гласува да напусне ЕС\": \"Силната обществена тревога от големия брой влизащи в страната мигранти бе главната причина за победата на привържениците на напускането.\" Та това е положението, правителството на Великобритания е парализирано от проблем, който в крайна сметка се корени във враждебното отношение към имиграцията. Не е толкова сензационно, колкото парализата на Тръмп заради стената му, но не е и чак толкова различно. /БТА", "date": "2019.01.11", "title": "Тръмп и стената му: защо във Великобритания не е по-различно"}
{"url": "https://www.dnevnik.bg/sviat/2019/01/11/3373387_pristrastenite_kum_feisbuk_se_durjat_kato_narkomani/", "text": "Симптомите на прекомерната употреба на социални мрежи са подобни на тези на поведенченски и физически зависимости – тези хора поемат по-големи рискове, дори когато не би трябвало. Това показва изследване на учени от Мичиганския университет,  публикувано  в Journal of Behavioral Addictions. Прекомерната  употреба на социални мрежи  води до промени в настроението, толеранс към \"социалните награди\", получавани в сайтовете, конфликти с близките и симптоми на абстиненция при опита да се ангажират с тях по-малко. Учените сочат, че има \"ясен паралел\" между тези симптоми и поведенческите симптоми при пристрастяване и опитват да установят има ли и прилика в начина, по който тези две групи хора, взимат решения. Учените са използвали Бергенската скала за оценка на  пристрастяването към \"Фейсбук\"  (BFAS) върху 71 души и са ги накарали да изпълнят 100 пъти \"хазартната задача от Айова\" (IGT). Те са открили негативна връзка между коефициента на пристрастеност и резултатите от хазартната задача само най- зависимите от социалните мрежи  участници в експеримента. Резултатите, според тях, показват, че тежката употреба на социални мрежи се асоциира с взимане на по-рискови решения. При хазартната задача от Айова участниците виждат 4 тестета карти (A, B, C, and D) на екран пред себе си. Във всеки опит те избират една карта и получават пари за избора си, но някои от картите носят и наказания. Първите две тестета дават големи награди (по 100 долара), но наказанията са по-тежки и в дългосрочен план те отнемат повече пари, отколкото дават на участника. Двете други тестета (C и D) дават по-малки награди (по 50 долара), но и наказанията са по-малки. Участниците са били инструктирани, че целта е да спечелят възможно най-много и да загубят възможно най-малко пари, като могат да избират карти от всяко тесте и да сменят тестетата, когато поискат. Информирани са и че някои от тестетата им дават по-голямо преимущество и в тяхна полза да използват тях. Резултатите показват, че хората, пристрастени към \"Фейсбук\", се справят по-зле със задачата. Изправени пред голям риск, те разчитат на добрия изход повече, отколкото взимат предвид опасността.", "date": "2019.01.11", "title": "Пристрастените към \"Фейсбук\" се държат като наркомани или комарджии, показаха учени"}
{"url": "https://www.dnevnik.bg/sviat/2019/01/11/3373191_kak_kjurdite_v_siriia_postradaha_ot_geopolitikata/", "text": "Те винаги са очаквали, че подкрепата на САЩ ще приключи, но въпреки това внезапното решение на президента Доналд Тръмп за бързо изтегляне на американските сили от Североизточна Сирия смая кюрдите там, които през последните три години са партньор на Америка в борбата с групировката \"Ислямска държава\". Евентуално изтегляне ще остави сирийските кюрди изложени на турските заплахи за нахлуване, от една страна, и на сирийските правителствени войски, от друга. Това предизвика още по-голямо огорчение, защото кюрдите в Близкия изток са били изоставяни в миналото от Съединените щати и други международни съюзници, на чиято подкрепа те са разчитали за своите стремежи. Заради объркването в плановете на САЩ не е сигурно какво ще се случи по-нататък. Първоначално Тръмп обяви, че изтеглянето на 2000 американски войници ще стане \"веднага\", но оттогава служители на Белия дом намекват, че това няма да се случи незабавно. Съветникът на Тръмп по националната сигурност Джон Болтън допълнително размъти политиката, след като при посещение в понеделник се опита да получи уверения от Турция, че Анкара няма да навреди на кюрдите, но очевидно се сблъска с отказ. През изминалия век кюрдите в няколко случая са се доближавали до създаване на собствена държава или автономни региони, но в крайна сметка мечтите им са се разбивали, след като са били изоставяни от световните сили. Стара кюрдска поговорка отразява натрупалите се разочарования: \"Ние нямаме други приятели освен планините.\" Нека да хвърлим поглед към миналото: Кои са кюрдите Кюрдите са етническа група, наброяваща около 20 млн. души, разпръснати в четири държави - 10 милиона в Турция, 6 млн. в Иран, 3.5 млн. в Ирак и малко повече от 2 млн. в Сирия. Те говорят индоевропейски език, който има връзка с иранския фарси, и са предимно мюсюлмани сунити. Кюрдите населяват планинска територия с площ 191 хил. квадратни километра, която образува дъга, простираща се от Югоизточна Турция до планината Загрос в Северозападен Иран. Те са разделени не само от граници, а и от племенни, политически и фракционни разцепления, които регионалните сили често използват, за да ги манипулират. История на борба и предателства Когато Османската империя рухва след Първата световна война, на кюрдите е обещана независима родина съгласно Севърския договор от 1920 г. Но договорът така и не е ратифициран, а \"Кюрдистан\" е разпокъсан. През януари 1947 г. в Махабад, Северен Иран, за кратко се създава кюрдска държава с подкрепата на Съветския съюз, но 11 месеца по-късно тя се разпада. Оттогава има почти непрестанни кюрдски бунтове в Иран, Ирак и Турция. През следващите десетилетия две събития се запечатват в паметта на кюрдите като предателства от Вашингтон. През 1972 г. САЩ помагат за въоръжаване на въстание на иракските кюрди срещу Багдад. САЩ правят това от името на Иран, ръководен тогава от съюзника на Америка шах Мохамад Реза Пахлави, надявал се да окаже натиск върху иракското правителство в продължаващ граничен спор. Три години по-късно шахът подписва гранично споразумение с Багдад и спира доставките на оръжия. Тогавашният кюрдски лидер Мустафа Барзани пише пламенно писмо до държавния секретар на САЩ Хенри Кисинджър с молба за подкрепа, но американската помощ приключва. Иракското правителство смазва кюрдския бунт. Иракските кюрди въстават отново през 80-те години на 20 век, подкрепяни от Иран, през войната между Иран и Ирак. Армията на иракския лидер Саддам Хюсеин води жестока, унищожителна операция, при която използва отровен газ и насилствено преселва близо 100 хил. кюрди в южната пустиня. Второто събитие е през 1991 г. след предвожданата от САЩ война в Залива, при която Кувейт е освободен от иракските сили. Тогавашният президент Джордж Х. У. Буш призовава иракчаните да въстанат против Саддам. Кюрдите на север и шиитите на юг се вдигат на бунт и в един момент контролират 14 от 18-те провинции в Ирак. Саддам отвръща с жестоки репресии, а кюрдите и шиитите се чувстват изоставени, въпреки че Буш не е обещавал изрично подкрепа. Все пак наложената от САЩ забранена за полети зона над Северен Ирак помага за осигуряване на известна кюрдска автономия там. След падането на Саддам през 2003 г. САЩ помагат да се гарантира съхраняването на този автономен район в новата конституция на Ирак. Но САЩ не отиват дотам, че да подкрепят кюрдска независимост. През септември 2017 г. на референдум в самоуправляващия се регион с огромно мнозинство е изразена подкрепа за независимост. САЩ се противопоставят на това, а правителството в Багдад установява контрол върху граничните пунктове на района и затваря летищата му в продължение на месеци, принуждавайки кюрдите да отстъпят. Може ли всичко в Сирия да бъде загубено Кюрдите в Сирия се надяват на автономия в североизточния край на страната, където е съсредоточено тяхното население. Правителството в Дамаск не позволява това, а Турция е твърдо против. Анкара смята главната милиция на сирийските кюрди, която е свързана с кюрдски бунтовници в Турция, за терористична групировка. През гражданската война в Сирия, докато Дамаск беше зает да се бие с бунтовниците, кюрдите успяха да установят известно самоуправление, което беше немислимо по-рано. САЩ се нуждаеха от партньор на място, който да се бие с групировката \"Ислямска държава\" (ИД), след като тя завзе източната и северната третина от Сирия, и откриха в кюрдите ефективна, организирана сила. САЩ въоръжиха кюрдската милиция наред с някои сирийски араби и асирийски християни и я подкрепиха с американски войски и въздушна мощ. Кюрдите имаха собствен интерес в съюзяването с американците, надявайки се да придадат тежест на своите амбиции за автономия. Мина повече от година в сражения, при които бяха убити хиляди кюрди, но ИД беше изтласкана от почти цялата територия, която контролираше някога. Турция изпрати войски в Сирия през август 2016 г., за да прочисти граничен район от бойците на ИД и да ограничи кюрдската експанзия. В началото на 2018 г. тя завзе северозападния анклав Африн, за да изгони кюрдската милиция, което доведе до разселването на десетки хиляди кюрди, а в същото време САЩ стояха безучастно и наблюдаваха. Ако сега американците си тръгнат, има опасност да загубят всичко. \"Засега не е ясно какво ще се случи, но сирийските кюрди се чувстват предадени\", каза анализаторът по кюрдските въпроси Владимир ван Вилгенбург в Ирак. \"Те казват, че именно те са жертвали своите синове и дъщери в борбата с ИД.\" Ситуацията навява спомени за Кисинджър в съзнанието на някои кюрди, каза той. \"В миналото президентът Тръмп е хвалил кюрдите като велики бойци и велик народ\", каза Ван Вилгенбург. \"Сега той рискува да ги тласне в сериозна опасност с изтеглянето... Турция може да ги нападне по всяко време.\" /БТА", "date": "2019.01.11", "title": "Как кюрдите в Сирия пострадаха от геополитиката"}
{"url": "https://www.dnevnik.bg/kultura/2019/01/11/3369127_izlojba_film_i_nova_kniga_otbeliazvat_90_godini_ot/", "text": "През януари Пловдив - културната столица на Европа, отдава почит на Йордан Радичков. Тази година се навършват 90 години от рождението му. Негови произведения са преведени на над 40 езика и издадени в над 50 страни по света. Годишнината на един от най-самобитните и плодовити майстори на словото у нас, виртуоз на късия разказ и играта с въображението, драматург и сценарист ще бъде отбелязана със серия събития, като специално за пловдивчани и гостите на града за първи път ще бъдат представени непоказвани досега кадри от пътешествието на Радичков до Сибир през 1964 година, съобщиха организаторите. Програмата ще започне на 13 януари с изложбата \"Неосветените дворове\", разказваща за пътуването на автора из далечния Север, през което се ражда едноименният пътепис. Експозицията ще бъде изложена в Градската художествена галерия Пловдив – Експозиция \"Мексиканско изкуство\", ул. \"Артин Гидиков\", а откриването е от 16 часа. Изложбата ще може да бъде разгледана до 27 януари. Непознатите фотографии от това пътешествие на Радичков са представяни пред публика само веднъж в София. С подкрепата на фондация \"Пловдив 2019\", която е съорганизатор на събитието, изложбата ще бъде представена в разширен вид с информация на английски език, както и с още непоказвани до момента кадри. Черно-белите снимки разказват за срещите на автора с еленовъди, якути, снежната пустош и тайгата. Благодарение на усърдието на фотографа Александър Сертев снимките са възстановени от тежко увредени ленти, а сега намират път и към по-широката аудитория.  Заедно с това посетителите ще имат възможност да видят и единствения документален филм за Йордан Радичков \"Черказки хроники\" на режисьора Димитър Петков. Прожекцията ще е с вход свободен на 13 януари от 14 часа в клуб Fargо. Откриването на изложбата ще бъде придружено с представяне на книгата \"Сибирски тетрадки\" на Йордан Радичков. Тя съдържа записките на автора от пътуването му до Сибир и е единственият запазен документ за творческия му процес. Това е и първото издание на бележките в най-пълния им вид. \"Сибирски тетрадки\" е нередактиран текст, който в синтезиран вариант чертае книгата \"Неосветените дворове\" и представя живите и неподправени впечатления на Радичков от живота из сибирските земи. Проф. Инна Пелева ще говори за книгата с гостите на откриването на 13 януари, а разговорът с нея за \"Неосветените дворове\" ще бъде на 19 януари от 14 ч., съобщиха организаторите. \"Неосветените дворове\" е първият пътепис на Йордан Радичков. Той е за пътуванията му из сибирските земи през 1964 година, когато писателят прекарва повече от четири месеца в изследване на различни кътчета – от най-развитите индустриално региони до безлюдни места, за да се стигне до срещата му със сибирски шаман. Тази среща оставя трайна следа в творчеството на Радичков и авторът сам често пъти се връща към думите на шамана: \"Бог е един, каза шаманът, кръстосал ръце на гърдите си. Бог е един, религиите са различни; може и да го има, може и да го няма – не трябва да говорим. Трябва така да живеем, все едно че има бог. И ако не вярваме в него, да бъдем честни – е, това е вече самият бог. Вярата е като кладенеца, различни хора пият от нея, а водата в кладенеца винаги си остава една и съща.\" /от \"Неосветените дворове\"/.", "date": "2019.01.11", "title": "Изложба, филм и нова книга отбелязват 90 години от рождението на Йордан Радичков"}
{"url": "https://www.dnevnik.bg/sviat/2019/01/11/3364516_kak_kitai_razdeli_evropa_na_zapad_iztok_i_jug/", "text": "Китай измести Япония като втора икономика в света още преди седем години. По същото време (и малко по-рано - във Великобритания) инвестиции за стотици милиони долари потекоха от китайски компании към Западна Европа, малко по-късно - и към Източна. За Европейския съюз потоците дълго не бяха проблем. През последните две години и особено през 2018г. обаче правилата на играта започнаха да се променят. В Европа това отваря нови разделителни линии и те ще се задълбочат само след два или три месеца. Как в списъка на \"ябълките на раздора\" до Русия, миграцията и протекционизма се появи и Китай? От Европа към САЩ Първите сигнали, че Европа може да загуби преимущество на ключови технологии в икономиката на бъдещето, дойдоха от Германия. Когато основаната през 1898 г. компания \"Кука\", днес лидер в индустриалните роботи,  премина у китайската \"Мидеа груп\"  преди две години, а китайски акционер стана най-големият в \"Даймлер\" през февруари 2018г., германското правителство рязко  затегна контрола върху чуждите инвестиции  и така смени тона. Направиха (или започнаха да го правят) и други водещи икономики, а предложението им за по-твърд подход вече се подкрепя и от някои на изток. На 5 декември страните от ЕС одобриха ново законодателство, чрез което Европейската комисия ще получи правомощия да разследва чужди инвестиции в стратегически технологии и в сектори като космическия, авиоиндустрията, здравеопазването, доставките на храни и дори медиите. Ако една трета от страните членки изразят притеснения заради планирани (не само китайски) инвестиции, Комисията ще трябва да изрази становище, но дали инвестицията да бъде блокирана, ще решават страните членки. Новите регулации трябва да се гласуват в европарламента през февруари или март тази година и е възможна подкрепата от влиятелни групи  извън двете най-големи партии . Независимо от резултата гласуването е симптом, че Европа трябва да се справя с все по-големия интерес от Китай. Фокусът на китайските сливания и придобивания се насочва от САЩ към Европа. Само за първата половина на 2018г. китайските инвестиции в Европа са били на стойност близо 12 млрд. долара (4% повече от същия период предната година). В САЩ спадът е 92% - до близо 2 млрд. долара според данни са телевизия Си Ен Би Си. До края на 2018г. тенденцията се задълбочи - от над 25 млрд. до близо 6.6 млрд. долара. (Данни и графики за китайските инвестиции в Европа вижте  тук .) И придобиванията в Европа, и събития, свързани със САЩ, са фактор, който дава сили на дебата за инвестициите, смята Рихард Турчани, изследовател на китайската външна политика и отношенията с Европа. \"Търговската война между САЩ и Китай  и случаят с \"Хуауей\"  също засилиха възприятието, че Китай е заплаха. Освен това мнозина в ЕС се вбесяват все повече от Китай - той обещава, че ще се отвори за инвестиции и чужди стоки, а това не се случва,\" каза той в разговор с \"Дневник\". \"Проблем са и вътрешнокитайските въпроси - като Синцзян, където (Пекин) сега има по-твърда политика. И по този въпрос се усилва възприятието, че не сме доволни от това, което прави Китай.\" Приятели на юг Човешките права в Китай не са еднакво важни за всички в ЕС - миналата година Гърция блокира европейски документ, внесен в ООН и осъждащ Китай именно заради Синцзян. \"Европа е разделена не заради Китай, а и преди него. Когато Китай влезе в играта, разделенията станаха още по-видими,\" каза Рихард Турчани. \"Гърция например страда от години заради икономиите и възприема Брюксел и Берлин силно отрицателно. В този случай идва Китай, предлага инвестиции на Гърция, придобива пристанището на Пирея и то успешно. Напълно разбираемо е гръцкото правителство да защитава прокитайски, а не проевропейски мерки. Усещането е, че ЕС не помага, а Китай го прави. Не можем да обвиняваме Китай.\" Числата подкрепят думите му. От 2008 до 2017 г. китайски компании са инвестирали в страната около 9.88 млрд. долара (над 6 млрд. - в инфраструктура). За сравнение в България става дума за около 330 млн. за същия период, в Македония - за близо 400 млн., а в значително по-голямата икономика Турция, с многократно по-голямо население и площ, за 11.72 млрд. долара. На същия ден, в който страните от ЕС подкрепиха плана за новия механизъм, китайският президент Си Цзинпин подписа в Лисабон споразумение, свързващо Португалия с проекта \"Един пояс, един път\". В разгара на икономическата криза южноевропейската страна стана основна дестинация за китайски инвестиции и  получи близо 9 млрд. долара . Бе подписан и меморандум, с който други компании ще разработят микросателити за нуждите на Португалия. Междувременно с \"Хуауей\" португалският телеком \"Алтис\" ще разгръща мобилните си мрежи от пето поколение (5G). В Италия китайски компании инвестираха 4.04 млрд. долара от 2008 г. до 2017г., а в транспорт - 8.6 млрд. На Европейския ден на иновацията на \"Хуауей\" през ноември миналата година няколко компании сключиха нови споразумения с водещия доставчик на телекомуникационно оборудване, който помага на \"Телеком Италия\" в изграждането на бъдещата 5G мрежа. Заедно с Малта и Кипър, Италия също изразява резерви срещу бъдещия европейски механизъм. \"Изтокът\" и \"Западът\" В Централна и Източна Европа проблемите са различни. Част от страните търсят непрекъснато нови инвестиционни възможности. В Унгария пък въпросът не е само в икономиката. Финансираният с китайски заеми за 1.8 млрд. проект за жп линия между Белград и Будапеща в началото бе приет без обществена поръчка и на Унгария ѝ се наложи съкратена процедура, за да избегне гнева на Брюксел. Според  Агнеш Суномар  от Унгарската академия на науките, за Китай проектът дава алтернативни търговски пътища, свързвайки пристанището на Пирея със Западна Европа през Балканите, но за Унгария \"няма никаква икономическа логика\". \"Унгарският премиер Виктор Орбан и чешкият президент Милош Земан използват Китай за собствените си политически цели. Той е коз в преговорите с Брюксел. Те казват: Ако не ни помогнете, ще отидем в Китай и той ще ни помогне. А не мисля, че това ще стане. Не го мислят и те, но се преструват. Ще кажат, че имат алтернативи, макар да нямат. Въпросът е да добият точки.\" Работи ли това пред Брюксел? В някои случаи - да, в други - не съвсем, смята Рихард Турчани. Унгария например \"надценява картите си\" и предвид заплахата от европейска процедура за подриване на устоите на демокрацията се обръща по-малко внимание на китайската алтернатива. \"Ако обаче говорим за балканските страни, мнозина в Западна Европа осъзнават, че трябва да се внимава, защото в противен случай тези страни може наистина да се обърнат към Китай.\" Именно в сърцето на Балканите - в Сърбия, Китай  успя да убеди общественото мнение , че е най-големият инвеститор (макар тази роля да се пада на Европа). Сегашното изследване на Турчани е за ролята на китайските инвестиции на полуострова. В някои случаи те действително създават проблеми - например електроцентралите, които не отговарят на изискванията на ЕС и някой ден ще трябва да бъдат закрити. В други компании от азиатската държава са единствените финансиращи нерентабилни проекти - например  магистралата в Черна гора , твърде скъпа и икономически неизгодна, казва той. \"Китай това не го интересуваше. Но не бих обвинявал само него - решенията за тези проекти вземат политиците в самите страни.\" (Повече за работата на Китай на Балканите  четете тук .) С две големи изключения обаче - (Сърбия и Унгария) и на Балканите, и в останалите страни от бивша Югославия или съветския блок повечето са разочаровани от Китай - инвестициите не отговарят на очакваното от тях (а само до преди няколко години китайските пари изглеждаха по-достъпни, без обвързващите изисквания на ЕС и без толкова голяма прозрачност). Полша например вече съобщава това на Китай в прав текст. Какво означават слабите резултати за 16+1, формата за диалог на Китай и страните от ЦИЕ? \"Мисля, че няма да бъде прекратен сега,\" казва Рихард Турчани. \"За политически цели, дори тези страни от ЦИЕ да са разочаровани, може да имат нужда китайският премиер на годишна база да пристига, да застават в светлината на прожекторите (работи както вътрешнополитически, така и за пред Брюксел). Не мисля, че форматът ще спре, но той стагнира, няма ясна или дори никаква икономическа цел. Ще просъществува, но няма да прави много.\" Именно в София - столицата, която има най-голямо основание да е разочарована -  премиерът Ли Къцян обеща  по-голямо отваряне на икономиката към чужди инвестиции и внос, към премахване на бариерите пред европейския бизнес. Същото бе повторено в новия документ за отношенията с Европа - под условие Старият континент да не се загражда с бариерите на протекционизма. Ще изпълни ли обаче Китай обещанието си? \"Вероятно Китай ще продължи (с пазарното отваряне),\" смята Рихард Турчани. \"Но от това ще спечелят ли България или други страни? Може би България ще може да изнася вино или земеделски продукти, но не така ще се трансформира икономиката. Повечето в страните от ЦИЕ искат инвестиции в технологии, но не са в позиция нито да изнасят много, нито сами да инвестират.\" Алтернативите Няма единодушие колко полезен ще е замисленият механизъм. Той няма да създаде комисия за чуждите инвестиции, каквато има в САЩ (сделки с водещи азиатски компании вече са били блокирани заради националната сигурност) и Китай ще продължи да води инвестиционни разговори с държавите от ЕС поотделно, а не с Еврокомисията. Така топката винаги ще остава ту в полето на заинтересованите страни, ту в това на Пекин. Според Агнеш Суномар Китай има нужда от Европа по икономически и геополитически причини и далеч не е в негов интерес да действа срещу европейското единство. Това не означава, че страни от ЕС няма да приемат (при гласуването през март или в други случаи) позиции, с които защитават китайския интерес, защото го припознават като свой. Междувременно Европа взима и други мерки. Еврокомисията  одобри в средата на декември  план на Франция, Германия, Италия и Великобритания за създаване на научноизследователски проект в микроелектрониката. Еврокомисарят за конкуренцията Маргрете Вестегер обяви, че Европа за пръв път прилага новите си правила отпреди четири години, позволявайки трансгранимни публично-частни партньорства при проекти с риск, на какъвто пазарът не е готов да се изложи. В Източна Европа (и най-вече на Балканите) Китай няколко години прави именно това. Ако с близо 8-те млрд. евро, които ще бъдат инвестирани в следващите шест години, се постигне резултат, той може да е защита срещу рискове, с каквито европейски столици свързват Пекин. Китайски компании неведнъж са признавали, че в много високотехнологични сектори тепърва трябва да настигат Европа, а сега се сблъскват и с мярка, огледална на техните - подкрепа от властта за технологичен скок напред. Или поне малка крачка.", "date": "2019.01.11", "title": "Как Китай раздели Европа на запад, изток и юг"}
{"url": "https://www.dnevnik.bg/sport/2019/01/11/3373477_v_emocionalna_rech_andi_muri_zaiavi_che_veroiatno_s/", "text": "Мъри говори емоционално и през сълзи на пресконференция в Мелбърн в навечерието на първия за годината турнир от Големия шлем. Първоначалните му планове били да прекрати кариерата си след \"Уимбълдън\" този сезон. \"Възможно е това да стане (Australian Open да е последният му турнир), защото не съм сигурен, че ще мога да играя с тази болка още четири-пет месеца\", заяви 31-годишният тенисист. Заради контузията си миналия сезон бившият водач в световната ранглиста игра само в шест турнира през 2018 г. и се смъкна до номер 230. \"Болката е прекалено голяма, наистина. Не искам да продължавам да играя така. Тя не ми позволява да се наслаждавам на мачовете, тренировките или което и да е от нещата, които обичам в тениса\", заяви Мъри. Шотландецът обясни, че пред него стои възможността да се подложи на нова операция. \"Сериозно го обмислям. Това може да ми осигури по-добро качество на живот и да ме освободи от болката. Някои спортисти са го правили и са се връщали към състезанията, но няма гаранция за това. Ако го направя, ще е за да имам по-добър живот.\" Той отхвърли възможността да започне да играе в турнирите за двойки. Намеренията на Мъри са все пак да се впусне в Australian Open. В първия кръг той трябва да играе с испанеца Роберто Баутиста Агут.", "date": "2019.01.11", "title": "В емоционална реч Анди Мъри заяви, че вероятно с Australian Open ще приключи с тениса"}
{"url": "https://www.dnevnik.bg/evropa/2019/01/11/3373480_s_protesti_sreshtu_korupciiata_i_preduprejdenie_ot_es/", "text": "В концертната зала в Букурещ - Атенеум - снощи се състоя церемонията, с която Румъния пое  официално ротационното председателство  на Съвета на ЕС за шест месеца, предадоха световните агенции, цитирани от БТА. \"Днес повече от когато и да е било вярваме, че Европейският съюз безспорно е успешен, силен и жизнеспособен проект\", заяви на церемонията румънският президент Клаус Йоханис. Йоханис, който е центрист и представлява Румъния на срещите на върха на ЕС,  отправи критики  към социалдемократическото правителство за неговата подготовка за ротационното председателство, както и за неговите планове за реформи на съдебната система, породили безпокойството и на Брюксел, отбелязва \"Ройтерс\". Вчера на церемонията в Букурещ премиерът на Румъния Виорика Дънчила увери, че вътрешнополитическите борби няма да навредят на румънското председателство. \"Някои в Брюксел вярват, че политическите борби и безпокойството заради върховенството на закона могат да засенчат основната отговорност на Румъния да търси консенсус между правителствата от ЕС по редица европейски въпроси. Ние ще покажем, че Румъния е добре подготвена да управлява важните въпроси и че тя може да породи консенсус на европейско ниво\", подчерта Дънчила. На тържественото събитие присъстваха и лидерите на ЕС. Председателят на Европейската комисия Жан-Клод Юнкер каза: \"Да, Европейският съюз е съставен от компромиси, но когато става дума за човешки права, когато става дума за правова държава, за борба с корупцията, няма възможен компромис\", предаде \"Франс прес\". Председателят на Европейския съвет Доналд Туск заяви, че \"някои в ЕС си мислят, че е знак за сила това, че действат извън правилата\". \"Но те грешат, това е знак за слабост\", допълни той. \"Призовавам румънците да защитават основите на нашата политическа цивилизация - свободата, интегритета, зачитането на истината в обществения живот, на правовата държава, на конституцията\", допълни Туск. Речта си той произнесе на румънски език и беше силно аплодиран, отбелязва \"Франс прес\". На галавечерта отсъстваше председателят на Камарата на депутатите и лидер на социалдемократите Ливиу Драгня. Той започна пред европейското правосъдие процедура срещу Еврокомисията заради това, че неговата презумпция за невинност не е била достатъчно съблюдавана в разследване срещу него за  предполагаеми измами с европейски фондове . По време на вчерашната церемония в Букурещ въпреки снега стотици демонстранти се събраха пред концертната зала, размахвайки знамената на Румъния и на ЕС. Техният протест целеше да насочи вниманието върху корупцията в правителството, отбелязва \"Асошиейтед прес\". Върху фасадата на сградата, в която бе планираната вечерята на европейските представители, прожектор \"изписа\", че протестиращите \"искат ЕС\", а управляващите социалдемократи \"искат Русия\". По време на концерта в Атенеум политиците изслушаха оркестър, изпълняващ пламенната творба \"Румънска рапсодия\" на Джордже Енеску.", "date": "2019.01.11", "title": "С протести срещу корупцията и предупреждение от ЕС Румъния пое европредседателството"}
{"url": "https://www.dnevnik.bg/evropa/2019/01/11/3373487_sankcii_ot_sasht_sreshtu_severen_potok_2_biha_bili/", "text": "Налагането от Съединените щати на санкции срещу руския проект за газопровод до Германия \"Северен поток 2\" би било грешен начин за решаване на спора, заяви вчера германският министър на външните работи Хайко Маас, цитиран от \"Ройтерс\". Миналата година американският президент Доналд Тръмп  разкритикува Германия, че е станала заложник на Русия  заради енергийната си зависимост от нея, и я призова да спре работата по проекта на стойност 11 милиарда долара. \"Въпросите на европейската енергийна политика трябва да бъдат решавани в Европа, а не в САЩ. Налагането на едностранни санкции срещу \"Северен поток 2\" със сигурност не е верният път\", каза вчера Маас. Отношенията между Берлин и Москва се влошиха, откакто Русия анексира Крим през 2014 г., но те имат общ интерес от проекта за газопровод по дъното на Балтийско море. Съединените щати са обезпокоени, че \"Северен поток 2\", който ще заобикаля Украйна, ще я лиши от важни приходи от транзит, и твърдят, че Русия използва проекта, за да раздели Европа. САЩ рекламират втечнения природен газ, доставян от американски компании, като алтернатива на руското \"синьо гориво\", припомня \"Ройтерс\". /БТА", "date": "2019.01.11", "title": "Санкции от САЩ срещу \"Северен поток 2\" биха били грешка, каза германски министър"}
{"url": "https://www.dnevnik.bg/bulgaria/2019/01/11/3373493_kratki_novini_protesti_i_subariane_na_nezakonnite/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Ограничено е движението в тунел \"Топли дол\" на \"Хемус\" в посока Варна Ще се прави оглед на осветителната система. От 10.30 ч. до 13.30 ч. трафикът ще се осъществява двупосочно в тръбата за София, съобщи Агенция \"Пътна инфраструктура\". От 13.30 ч. до 16.30 ч. ще бъде ограничено движението в тръбата за София. Протести и събаряне на незаконните постройки във Войводиново Днес в протестите в пловдивското село се включиха военнослужещи. Вълната на недоволство се надигна, след като на Богоявление двама младежи от ромската махала пребиха 33-годишния ефрейтор от специалните сили Валентин Димов. Районният съд в Пловдив постанови най-тежката мярка \"задържане под стража\" спрямо двамата. Продължава и събарянето на незаконните постройки на ромите в селото, което е и едно от исканията на местните жители. ", "date": "2019.01.11", "title": "Кратки новини: Протести и събаряне на незаконните постройки във Войводиново"}
{"url": "https://www.dnevnik.bg/evropa/2019/01/11/3373492_taiani_se_nadiava_bulgariia_i_rumuniia_da_vliazat_v/", "text": "На церемонията в букурещката зала Атенеум по повод  началото на румънското председателство  на ЕС председателят на Европейския парламент Антонио Таяни изрази надежда, че Румъния и България ще бъдат приети в шенгенското пространство по време на румънското председателство, предаде БТА. Ръководителят на Европейската комисия Жан-Клод Юнкер също каза по време на церемонията, че Румъния трябва да се присъедини към шенгенската зона. \"Мястото на Румъния е в Шенген. Пред Европейския парламент защитих идеята Румъния да стане част от шенгенската зона и си оставам предан на тази идея. Румъния трябва да стане част от Шенген\", каза Юнкер. През декември миналата година Европейският парламент настоя, че страните от ЕС  трябва да допуснат България и Румъния  до шенгенското пространство без граничен контрол възможно най-бързо. Евродепутатите подчертаха, че подход в две стъпки – първо премахване на проверките по вътрешните морски и въздушни граници, последвано от премахването на проверките на вътрешните сухопътни граници – би довел до редица рискове и би могъл да окаже отрицателно въздействие върху бъдещото разширяване на шенгенското пространство. Следователно според тях решението трябва да бъде взето под формата на единен правен акт.", "date": "2019.01.11", "title": "Таяни се надява България и Румъния да влязат в Шенген до средата на годината"}
{"url": "https://www.dnevnik.bg/evropa/2019/01/11/3373495_evrokomisiiata_razsledva_danucite_na_naiki_v_holandiia/", "text": "Европейският съюз започна вчера задълбочено разследване на данъчните дела на производителя на спортни стоки \"Найки\" (Nike) в Холандия след разкритията по скандала \"Досиетата от Рая\" (Paradise Papers), избухнал през 2017 година, информира \"Франс прес\". Европейската комисия \"ще разследва внимателно отношението по данъчните въпроси към \"Найки\" в Холандия, за да оцени дали то отговаря на европейските правила за държавната помощ\", посочи в изявление еврокомисарят по конкуренцията Маргрете Вестагер. Разследването ще се опита да установи дали поредица данъчни споразумения, сключвани близо десетилетие, не са дали на компанията нелоялно предимство пред конкурентите й в Холандия, допълни еврокомисарят. Регулаторните органи ще се насочат към две подразделения на \"Найки\" с централи в Холандия, за които се подозира, че може да са плащали данъци, които \"не отговарят на икономическата реалност\". Над 1000 души работят в двете подразделения, които се занимават с продажби и маркетинг в Европа, Близкия изток и Азия, уточни Еврокомисията. В резултата от пет данъчни споразумения, сключени с холандските власти, тези компании до голяма степен са избягвали плащания в Холандия, което значително е намалили облагаемите приходи на \"Найки\" от 2006 година. Разкритията срещу \"Найки\" бяха сред 13.4-те милиона документа, разпространени при  скандала \"Досиетата от Рая\" , който провокира остро недоволство срещу практиките, чрез които мултинационални компании и свръхбогатите заобикалят данъчните закони. Оттогава Холандия се опитва да се пребори с репутацията си на страна с ниски данъци, привличаща корпорациите. През ноември кралството обеща да въведе по-строги правила за данъчните облекчения за чуждестранни компании след критики на ЕС. Холандското правителство вчера изрази готовност да сътрудничи на ЕС в разследването срещу \"Найки\". /БТА", "date": "2019.01.11", "title": "Еврокомисията разследва данъците на \"Найки\" в Холандия"}
{"url": "https://www.dnevnik.bg/evropa/2019/01/11/3373500_chetirima_muje_se_iaviha_pred_germanski_sud_za_krajba/", "text": "Четирима мъже се явиха пред германски съд за кражба на огромна златна монета от берлинския музей \"Боде\", предадоха \"Ройтерс\" и \"Франс прес\". Дръзката кражба е извършена през нощта на 27 март 2017 г. Тримата крадци, вероятно членове на мафиотския клан Ремо, проникнали в музея в центъра на Берлин през прозорец на един от горните етажи, използвайки стълба. Те разбили с брадва бронираното стъкло, защитаващо 100-килограмовата канадска златна монета \"Големият кленов лист\", и я отнесли с ръчна количка. Смята се, че крадците, двама братя и един братовчед, са членове на семейство ливански кюрди, което и преди е имало конфликти със закона. В края на август миналата година германската полиция конфискува 77 недвижими имота, собственост на групата, които според властите са финансирани с плячка от банков обир. Ремо е една от ливанските фамилии, контролиращи германския подземен свят. Организацията е подозирана за дръзки кражби и поръчкови убийства. Четвъртият заподозрян е Денис В., пазач в музея, заподозрян в съучастничество. Според прокуратурата той е предоставил важна информация за алармената система. Адвокатите на подсъдимите заявиха, че няма сериозни доказателства срещу тях. Според германските власти монетата от чисто злато с диаметър над половин метър и дебелина три сантиметра е била стопена след обира или изпратена в чужбина. Тя беше призната от книгата на рекордите \"Гинес\" за най-голямата в света, когато бе изсечена през 2007 г., макар че по-късно в Австралия беше отсечена още по-голяма. Номиналната й стойност беше 1 милион долара, но се смяташе, че реалната е четири пъти по-висока. Като други канадски монети \"Големият кленов лист\" носи изображение на държавния глава на Канада, британската кралица Елизабет Втора. Монетата беше предоставена на музея от частен собственик. Поради факта, че трима от обвиняемите не са навършили 21 години, случаят се гледа от съд за непълнолетни. /БТА", "date": "2019.01.11", "title": "Четирима мъже се явиха пред германски съд за кражба на 100-килограмова златна монета"}
{"url": "https://www.dnevnik.bg/evropa/2019/01/11/3373504_polsha_e_predpazliva_za_evroskeptichen_sujuz_sus/", "text": "Членове на управляващата в Полша консервативна партия \"Право и справедливост\" (ПиС) изразиха вчера резерви за сключването на съюз с крайнодясната италианска партия \"Лига\", предаде \"Асошиейтед прес\". Председателят на \"Лигата\" Матео Салвини, който е вътрешен министър на Италия, бе в сряда във Варшава в опит да сключи съюз с ПиС преди изборите за Европейски парламент през май. След  среща с лидера на полската партия Ярослав Качински  гостът изрази надежда, че една \"италианско-полска ос\" ще замени настоящата \"френско-германска ос\". Салвини каза, че вижда един реформиран Европейски съюз с по-малко бюрокрация и силна охрана по границите срещу мигранти, съюз, който предоставя повече власт на страните членки. Но полските власти подчертаха, че не става дума за постигнато споразумение. Според коментаторите в Полша има сериозни основания за предпазливост спрямо Салвини, смятан от мнозина поляци за прекалено проруски настроен. Депутатът Витолд Вашчиковски, бивш външен министър, каза, че единственият ангажимент, поет пред Салвини, е да продължат срещите и консултациите, но \"няма никакви ангажименти за споразумение, за формиране на съюзи или общи парламентарни групи в Европейския парламент\". Водещият коментатор на всекидневника \"Жечпосполита\" Михал Шулджински изразява убеденост, че по време на посещението си Салвини е чул повече за онова, което дели \"Лигата\" и \"Право и справедливост\", отколкото за онова, което ги свързва. \"Качински показа, че не иска да бъде част от евроскептичен съюз под патронажа на Кремъл\", констатира журналистът във вчерашния брой на вестника. Унгарският премиер Виктор Орбан  изрази вчера надежда , че правителствата на Полша и Италия ще играят водеща роля за възхода на националистите в Европа. \"Полско-италианската или варшавско-римската ос е едно от най-великите начинания, с които може да започне годината, и аз се възлагам големи надежди на това\", заяви Орбан в Будапеща. /БТА", "date": "2019.01.11", "title": "Полша е предпазлива за евроскептичен съюз със Салвини заради проруските му възгледи"}
{"url": "https://www.dnevnik.bg/sviat/2019/01/11/3373510_hurvatiia_se_otkazva_ot_izraelski_f-16_zaradi/", "text": "Хърватия се отказа да купи от Израел изтребители F-16 заради американско противопоставяне. Това заяви хърватският министър на отбраната Дамир Кръстичевич, предадоха световните агенции. \"Израел информира министерството на отбраната, че не може за жалост да получи адекватна зелена светлина от САЩ за предоставяне на самолетите F-16\", каза министърът след разговори с израелска делегация. Загреб беше договорила миналия март да купи от Израел 12 стари F-16 американско производство, за да замени своите МиГ-21 руско производство. Според хърватски представители САЩ се противопоставили на тази продажба, защото искали модернизираните електронни системи, инсталирани от Израел на изтребителите без американско съгласие, да бъдат отстранени. Транзакцията беше за 500 млн. долара (435 млн. евро). Това трябваше да бъде най-скъпата оръжейна поръчка за Хърватия от нейната независимост насам. Сега според хърватски медии Загреб може да се обърне към Швеция за изтребители \"Грипен\", които също са участвали в търга и са останали на втора позиция, или да анулира търга за закупуване на изтребители. Загреб може да обяви нов търг или пък да се споразумее директно със САЩ. /БТА", "date": "2019.01.11", "title": "Хърватия се отказва от израелски F-16 заради възражения на САЩ"}
{"url": "https://www.dnevnik.bg/analizi/2019/01/08/3368887_matricata_na_izbornata_reforma_ima_nujda_ot/", "text": "Дебатите за гласуването с машини и по интернет зациклиха. Следя дискусиите, понякога съм се включвал, но си дадох сметка, че от година време не съм чул нищо ново. Умни и добре осведомени хора от двата лагера си разменят познати аргументи \"за\" и \"против\" новите технологии, без никакви изгледи да се убедят взаимно или да спечелят надмощие сред електората. Всъщност усещането ми е, че подкрепата за хай-тек промените намаля. Може да се спори дали обществената енергия от времето на последния референдум се разпиля пред стената от мълчаливо бездействие на партийните централи, или от 2017-а насам сведенията за рисковете от електронното гласуване постепенно разколебаха част от ентусиастите. Във всеки случай видимата за обществото част от дискусията се изхаби и не генерира действие. Изход от мъртвата точка обаче има. Колкото и различно да представят ползите от гласуването по интернет и с машини, експерти и активисти са практически единодушни в очакването технологията да ограничи субективния фактор при отчитането на гласовете. И други важни мотиви се сочат, но желанието за повече почтеност и доверие в резултатите го виждам като общ знаменател. Около това би могло да се търси рестарт на дебатите – изпитани, нискобюджетни, нетехнологични и нискорискови механизми за ограничаване на грешките и измамите при превръщането на хартиените бюлетини във власт. Най-големият проблем в България в дните за гласуване и в нощите за броене са секционните комисии (СИК), чиито членове често са недообучени, слабо мотивирани да четат инструкции, недотам силни в смятането и писането, податливи на натиск от страна на местни фактори. Доказателствата за това твърдение са известни на всички, които са имали акредитация и нерви (или акредитация, хонорар и нерви) да наблюдават броенето в някоя секция или да преглеждат ошарени до нечетливост с грешки и поправки сканирани протоколи на сайта на ЦИК. Има съмнения, че се губят гласове за партии, че действителни гласове стават недействителни и т.н.  Това състояние на СИК е резултат, на първо място, на квотно-партийния принцип при назначаването им. Преди година направих проучване за 35 страни в географска Европа и очакваният извод бе, че съставът на изборната администрация – дори в \"новите\" демокрации, на изток от Запада – не е непременно огледало на партийната структура на парламента, както е у нас от самото начало на прехода. При назначаването на СИК е възможно да се комбинират политически номинации с професионални критерии – юрист, общински служител, дори случайно избран грамотен гражданин. Ето го предложението ми: Една само позиция в СИК – тази на председателя или секретаря, да се назначава и след конкурс от РИК или ОИК. Например: средно образование; задължително преминато обучение и доказана след тест способност да различаваш действителен от недействителен глас и да събираш трицифрени числа. На избраника да се вмени чрез Изборния кодекс главната отговорност за точното отчитане на гласовете, за попълването на протокола и за предаването му в ОИК или РИК. Предимство при избора може да е съгласието на кандидата да бъде командирован в някое селце. Ако трябва – да се пипнат и административнонаказателните разпоредби на кодекса за неизпълнение на въпросните задължения. Ако върху сегашното възнаграждение за председател на СИК от около 60 лева добавим още сто, очаквам тази работа да стане атрактивна за много грамотни, граждански активни и нуждаещи се от пари българи (Изборният кодекс и сега гарантира правото на отпуск за временно ангажираните в провеждането на избори). Преките разходи за допълнителното възнаграждение при 12 500 секции биха излезли на милион и 250 хиляди лева плюс разноските за администриране на конкурсите, обучението и командировките. Не ми изглежда кой знае какъв харч спрямо вероятната цена на машините за гласуване, при което, забележете, във всяка секция неизбежно ще има и хартиени бюлетини, с които пак ще може да се манипулира. С какво още можем да презаредим матрицата на изборната реформа? Идеята е стара и позабравена. \"Урната\", както по някакъв гробищен стил от комунистическо време наричаме кутията за бюлетините, още в началото на деня се запечатва със \"свински опашки\" с уникални серийни номера. След края на гласуването секционната комисия регистрира само данните от първата част на протокола – като брой избиратели по списък и според положените в списъка подписи. После (както е и сега с протоколите) председател, секретар и член на СИК от различни партии превозват кутията до местния преброителен център. Там многопартийна комисия в присъствието на всякакви наблюдатели смесва бюлетините от градчета и селца, преди да ги преброи по партии и кандидати. Има още важни подробности в този процес, но ето какво е най-красивото на модела - купувачите и контрольорите на масов вот няма да знаят как е гласувало дадено село или махала. За това малко се говори, но то е слабото им място – инвеститорите имат нужда от доказателства, че са получили електоралната услуга, за която са платили. От прекъсването на географската връзка между вложени пари и очакван резултат силно ще ги заболи. Да си спомним, че по Изборния кодекс от 2011-а, онзи първия, на Фидосова, на местните избори в Бобошево, Кюстендилско, съвсем успешно мина броенето на общинско ниво. Експериментът продължи на частичните кметски избори през септември 2013 г., когато ЦИК назначи общински преброителни комисии в Трън, Гърмен и Белене.  За съжаление този окуражаващ опит се загуби в дискусията около новия кодекс (2014-а, на Манолова). Умишлено, случайно – не знам. Тогава ставаха много интересни неща по улиците и в парламента, гражданският сектор спечели битката за преференциалното гласуване, обаче преброителни центрове в действащия кодекс вече няма. Разумно ми изглежда да рестартираме идеята в духа на кодекса от 2011-а, тоест да започнем с малките общини – до 20 хиляди избиратели, където логистиката и разходите биха били скромни, а ефектът за обезкуражаване на контролирания вот – силен. Да, ще има черни съмнения и тежки възражения на тема какво става с уж запечатаните \"урни\" при транспортирането им от секцията до общинския център - в служебните автомобили и под ескорта на полицията на \"управляващите\". Азбучна истина в достъпните в интернет анализи за плюсовете и минусите на новите изборни технологии е, че успехът им зависи от някакъв минимум (над байганьовския) на доверие в системата – в държавата, в институциите, в законите. От тази гледна точка да се замислим кое е по-приложимо в днешна България: А. партийни или граждански наблюдатели ескортират \"урните\" от селото до \"центъра\", където ще сверят серийните номера по \"свинските опашки\" и собствените си подписи върху хартиени печати, или, Б.разчитаме на блокчейн технологиите за гарантиране на тайната и проследяване на автентичността на индивидуален електронен глас. Централизираното броене - нисък риск, нисък бюджет. Ще има вероятно забавяне от няколко часа на официалните резултати, но ще изтраем заради общата облага, а и без туй гледаме от 20.00 часа нататък доста прецизни екзитполове. Подобно е с идеята за избирателния регистър – нещо трябва да дадем, за да получим повече. Сложна тема е тази, заслужава отделни статии, но идеята е да се премахне един от основните източници на подозрения към гласоподавателния процес – че броят на имената в избирателните списъци (на основата на български граждани с лична карта) през годините системно доближава, с тенденция да достигне или надмине броя на наличните в републиката живи пълнолетни българи. Идеята, доколкото съм я разбрал и до тази степен я поддържам, е да се поиска от всеки гражданин еднократното (с възможност за подновяване) административно усилие да декларира Примерно там, където реално живее, учи или прави бизнес, а ако нищо не предприеме – да си остане в списъка според постоянния адрес от личната карта, както си е по закон сега. С удоволствие бих се разпрострял по темата – например защо такава \"доброволна активна регистрация\" не би нарушила български конституционни норми или международните стандарти за всеобщото и равно избирателно право. Но, накратко, би се вдигнала по-високо съществуващата вече по кодекса бариера пред изборния туризъм и бихме улеснили гласуването на активните българи, които учат или работят на място, различно от постоянния им адрес, а по ред прагматични причини не желаят да го променят. Нисък риск срещу видими и незабавни ползи. Разумни разходи – не съм опитвал да ги пресмятам, но предпоставката ми е работата да бъде свършена от наличната държавна и общинска администрация. Чакам някой друг да изчисли колко би ни струвало Скептик съм по тази тема, но излезе на дневен ред. Всъщност колко камери са вече налични в класните стаи или ще трябва да се добавят или подменят, колко ще струва стриймът ми изглежда неважно в сравнение с въпроса за очакваната полза. Колко хора ще имат желание да наблюдават два-три часа досадния процес на броенето (народопсихологически вредно ще е камерите да работят, докато се гласува)? Дори при максимална резолюция, дори законът да предвиди всяка бюлетинка да се показва пред обектива, колко от зрителите ще знаят да различат действителен от недействителен глас, правилно или неправилно отбелязана преференция? Най-сетне – ако в секцията сме комбина зевзеци, какво ни пречи да напишем в протокола, че добавяме сто гласа на партия А за сметка на партиите Б, В и Г, защото камерата няма как да ни хване. Ползата от видеонаблюдението – психологически, дисциплиниращ ефект върху секционните комисии и то най-вече ако камерите все пак снимат и през деня. Най-накрая – най-евтините идеи. В малко държави в Европа и по света се гласува в \"тъмни стаички\" (пак соцлексика; по кодекс се наричат кабини за гласуване). Гледаме през вечер по телевизиите как граждани от черни и бели континенти отбелязват бюлетината си зад някаква преградка, параван да я наречем, прави или седнали според местната традиция. Свещената тайна на вота е гарантирана. Да вадиш от джоба си предварително отбелязана бюлетина от митичната \"индийска нишка\" или телефонче, за да заснемеш вота си - ще се види, ще те хванат. Напишете в гугъл voting screen или polling booth (параван, кабинка) и за минути ще видите десетки варианти. Аз най-харесвам простите сгъваемо-разгъваеми и за многократно използване картонени конструкции. Почти реторичен въпрос – защо свещенодействаме зад перделък? А, и за химикалките. Ако вземем насериозно подозренията, че колективно корумпирани СИК преправят действителни гласове в недействителни, като добавят знак Х или V с химикал, пишещ със син цвят, дайте да допишем в кодекса, че преди отварянето на кутията с бюлетините от масата за броене се махат сините химикалки, а протоколът на СИК се попълва в червено. Лесно е за наблюдателя да види спазва ли се правилото. Разход: 12 500 секции, по две-три червени химикалки по цена на едро. Полза – стрес за корумпираните секционни комисии.  И да не излезе, че съм против хай-тек решенията. Подкрепям възгледа да използваме машините в постепенно растящ брой големи градски секции, където разходите за купуване или наемане, сертифициране и независими одити на хардуера и софтуера, за съхранение на склад и за ъпгрейдване при всеки следващ избор ще се изплатят чрез \"санирането\" (\"дезинфекция\" също се ползва в дебата) на стотици хиляди машинни, трудни за манипулиране гласове. Този \"еволюционен\" подход ще ни позволи по-добре да разберем редица още тънкости, свързани с новата технология, за които малко се говори, и ето и на мен не ми остана място в тази обзорна статия.  сиреч чрез интернет. Пак като заклет \"еволюционер\" бих си пожелал да изчакаме да видим поне един светъл европейски пример за успешно ДЕГ на национални избори и нека тогава да сме вторите. Естония, моля, не ми я повтаряйте. Естония е на светлинни години пред Балканския полуостров по отношение на доверието в системите (и, обратно – на импулса да пробием системите). Докато тактически изчакваме, нека държавата в лицето на ЦИК, Агенцията за електронно управление и други ведомства създава екипи от хора, които да разбират тънкостите на ДЕГ. И ще завърша с аргумент, който лично не съм чувал, а е важен. Ние го нямаме все още този капацитет, който е нужен според препоръките на Съвета на Европа от 2017 г. за ДЕГ. А и според простата житейска логика различни хора и необвързани колективи са необходими да свършат всичко от следното: някой силно компетентен предлага на законодателя да се допишат или оставят непроменени разпоредбите в Изборния кодекс с изискванията към българската система за ДЕГ; някой друг пише техническото задание за обществената поръчка; някой трети оценява получените оферти и избира победителя; някой четвърти сертифицира създадената система; после политическите сили и гражданският сектор упражняват правото си на независим одит. Ако всичко това се случи днес – а първите стъпки сме ги пробвали – голямо ще е изкушението едни и същи дефицитни специалисти да играят от различни отбори. Волю-неволю, реалността е, че още известно време ще разчитаме на хартията. А че хартиени и ръчно попълнени бюлетини могат да се броят  в секциите – идея си нямам защо за този вариант почти не се говори.", "date": "2019.01.11", "title": "Матрицата на изборната реформа има нужда от презареждане"}
{"url": "https://www.dnevnik.bg/evropa/2019/01/11/3373513_gurciia_se_prevrushta_v_opora_na_stabilnost_na/", "text": "Гърция преодоля финансовите трудности, укрепва своите позиции в ЕС и е опора стабилност на неспокойните Балкани, заяви в четвъртък гръцкият премиер Алексис Ципрас в своята резиденция преди срещата си с германския канцлер Ангела Меркел, която е на двудневно посещение в гръцката столица, предаде БТА. По думите на Ципрас след почти пет години германският канцлер е пристигнал в друга Гърция, която след много големи трудности е успяла да преодолее кризата и окончателно да излезе на пътя на развитието и социалните преобразования. \"През изминалия период ние съвместно преодоляхме трудности, конфликти, стълкновения и противоречия, успявайки да намерим в рамките на това, че Европа винаги следва процедурите за намиране на компромиси, решения, за да преодолеем тези предизвикателства. Смятам, че днес ние можем да кажем, че успяхме да запазим европейската сплотеност и да преодолеем гръцката криза, която същевременно бе и европейска криза\", каза Ципрас. От своя страна Меркел заяви, че с удоволствие е пристигнала в Атина, за да обсъди различни въпроси. Отминаха трудни години и ние успяхме да укрепим европейския дух, да се заемем с различни проблеми, които имат голямо значение за Европа и Гърция, каза Меркел. Гръцкият народ премина през труден етап и аз бих искала да благодаря за това, което успя да направи Гърция, независимо от икономическите трудности и тежестта на мерките, допълни тя. Меркел приветства решителните действия на Ципрас за новото име на Република Македония и подчерта, че те са от полза не само за Република Македония и Гърция, но и за цяла Европа. \"Това позволява на Република Северна Македония да стане член на НАТО и на ЕС\", заяви тя. \"Признателна съм на Алексис Ципрас, че се зае да реши въпроса за името. Знаехме, че решението няма да бъде лесно\", коментира Меркел. Тя подчерта, че \"това споразумение е в интерес на всички - Република Македония, Гърция и цяла Европа\". След двучасов разговор с Меркел Ципрас заяви, че споразумението ще донесе стабилност и растеж на региона. Македонският парламент се готви да реши дали да прекръсти страната на  \"Република Северна Македония\" , слагайки край на дипломатическия конфликт с Гърция. Очаква се гласуването по четирите конституционни поправки да се състои преди 15 януари. Евентуален положителен вот ще сложи край на месеците ожесточени политически борби в Република Македония и ще \"прехвърли топката в полето\" на Гърция. Промяната на името ще влезе в сила само ако гръцкият парламент също одобри Преспанското споразумение. Договорът цели да сложи край на спора, започнал преди близо 30 години. Споразумението има подкрепата на ЕС и САЩ, защото ще позволи присъединяване на малката балканска страна към ЕС и НАТО. В Гърция обаче то е спорно и евентуално гласуване по тази тема в парламента може да подложи на изпитание крехкото парламентарно мнозинство на управляващата коалиция.", "date": "2019.01.11", "title": "Гърция се превръща в опора на стабилност на Балканите, заяви Ципрас"}
{"url": "https://www.dnevnik.bg/sviat/2019/01/11/3373512_hiliadi_protestiraha_sreshtu_korupciiata_v_mongoliia/", "text": "Хиляди монголци се събраха днес в Улан Батор, за да поискат оставката на председателя на парламента, обвиняван в търговия с правителствени постове, а някои от протестиращите разпънаха юрти на един от градските площади, за да издържат на температурите от минус 20 градуса по Целзий, предаде \"Франс прес\". Според организаторите 60 хил. протестиращи са изпълнили улиците, но според журналист на АФП става дума за 10 хил. Това е втората демонстрация от края на декември на граждани на Улан Батор, разгневени от скандали за корупция и отклоняване на обществени средства, в които са замесени високопоставени политически фигури. Повечето протестиращи се събраха на площад Сухбаатар. С настъпването на нощта при температура от минус 22 градуса близо 20 юрти бяха разпънати пред величествения паметник на Чингиз хан. Някои демонстранти заплашиха с гладна стачка. \"Ако много хора започнат гладна стачка, ние също ще участваме в нея, както и депутати от парламента\", обяви депутатът Болд Лувсанвандан, един от организаторите на протеста. Протестиращите искат оставката на председателя на парламента Миегомбийн Енхболд, обвиняван в търговия с правителствени постове, от което е натрупал най-малко 60 млрд. тугрика (около 20 млн. евро). Призивите за неговата оставка започнаха след провал на вот на недоверие в парламента през ноември 2018 г., целящ свалянето на монголския министър-председател в разгара на корупционен скандал, в който бяха замесени високопоставени политици. Политическата нестабилност е постоянен проблем за младата демокрация в Монголия, която прие първата си демократична конституция през 1992 г. след десетилетия на комунистическо управление. Оттогава в Монголия са се сменили 15 правителства. След вот на недоверие през ноември 40 депутати бойкотираха пленарните заседания: парламентът не можеше да провежда редовни заседания в продължение на пет седмици, това забави законотворческата дейност и назначаването на министри. /БТА", "date": "2019.01.11", "title": "Хиляди протестираха срещу корупцията в Монголия"}
{"url": "https://www.dnevnik.bg/bulgaria/2019/01/11/3373525_jivko_martinov_e_obvinen_za_iznudvane/", "text": "Специализираната прокуратура приключва разследването срещу бившия народен представител Живко Мартинов, съобщи БНТ. Предстои внасянето на делото в съда, съобщи пресцентърът на прокуратурата. Мартинов е обвинен за изнудване, за което е предвидено наказание лишаване от свобода от 5 до 15 години, глоба от 5 до 10 хил. лева и конфискация на имущество. Бившият депутат от ГЕРБ е бил призован днес в Спецпрокуратурата за предявяване на прецизираното обвинение, но не се е явил по здравословни причини. Той ще бъде привлечен като обвиняем на 16 януари. Разследването срещу него получи известност като \"суджукгейт\". В края на декември един от свидетелите по делото и семейството му получиха охрана. Тогава започна и проверка за посегателства срещу личността и имуществото на свидетелите по случая. През лятото на миналата година Специализираното звено \"Антикорупция\" при Софийската градска прокуратура повдигна обвинения по шест отделни престъпления на бившия депутат от ГЕРБ Живко Мартинов.  Той напусна парламента , след като главният прокурор Сотир Цацаров поиска имунитетът му да бъде свален. Народният представител беше обвинен в самото начало, че е упражнявал натиск с цел определени облаги, сред които и получаване на 4 тона суджуци. Мартинов е пуснат под гаранция от 20 хил. лева. Предстои в кратки срокове спецпрокуратурата да внесе обвинителния акт срещу него в съда.", "date": "2019.01.11", "title": "Живко Мартинов е обвинен за изнудване"}
{"url": "https://www.dnevnik.bg/sport/2019/01/11/3373438_mourinyo_kogato_si_trugnesh_ot_edin_klub_ne_vadish/", "text": "Бившият мениджър на \"Манчестър юнайтед\" Жозе Моуриньо загатна, че няма намерение да говори за клуба и раздялата си. Той вече гледа към следващите си предизвикателства, като е свързван с треньорския пост в \"Реал\" (Мадрид), \"Интер\" и \"Бенфика\". \"Научих две неща във футбола. Първото е, че когато си тръгнеш от един клуб, не се говори. Когато си тръгнеш от един клуб, не се вадят мръсните ризи, не се отправят каквито и да е публични критики\", каза Моуриньо пред \"Корейо да маня\". \"Второто нещо, което научих, е да уважавам отборите, които ме искат, както и тези, които не ме искат\", добави португалецът. Моуриньо посочи, че се наслаждава на почивката и спокойствието си. Той уточни, че няма намерение да се връща да работи в Португалия. Преди ден се появи информация, че той се е разбрал с \"Манчестър юнайтед\". Според твърденията Специалния се е съгласил да отстъпи с 4.5 млн. евро от сумата, която му се дължи, а клубът да му плати 16.5 милиона евро неустойка още сега. Така Моуриньо ще е свободен да започне работа в нов клуб веднага.", "date": "2019.01.11", "title": "Моуриньо: Когато си тръгнеш от един клуб, не вадиш мръсните ризи"}
{"url": "https://www.dnevnik.bg/politika/2019/01/11/3373497_gerb_poiska_poveche_evrodeputati_i_kmetove_bsp_-/", "text": "Традиционно лидерите на парламентарните сили откриха новия политически сезон с обещания и призиви за промяна. Председателят на парламента Цвета Караянчева поиска работа за осигуряване на просперитет на страната. Тя призова партиите да превърнат предстоящите избори в оспорвано спортменско състезание. Без да споменава състоянието на властта, зам.-председателят на ГЕРБ Цветан Цветанов поиска победа на партията му на европейските и местни избори и повече евродепутати и кметове от ГЕРБ. След като описа ситуацията в страната, председателят на БСП Корнелия Нинова пожела спешни парламентарни избори. Лидерът на ДПС Мустафа Карадайъ даде да се разбере, че не иска нови избори, а този парламент да определи приоритетите за развитие на страната, за постигането на които да се работи. Цветанов обяви: \"България нази има\"  Обединение за национални каузи, прагматизъм, а не популизъм и креслив тон, надпартиен дебат за здравеопазването в интерес на гражданите - това поиска днес зам.-председателят на ГЕРБ Цветан Цветанов от партиите в парламента. Той обяви ГЕРБ за най-европейската формация в България, направи заявка партията да има поне шестима евродепутати в следващия Европейски парламент и каза, че ще работи ЕНП да е първа политическа сила на вота. Зам.-председателят на ГЕРБ не пропусна важността на местния вот и обяви, че партията ще подкрепя и кметове, които досега са били издигнати от инициативни комитети, но са работели добре с управляващата формация. \"На предстоящите местни избори очаквано всяка партия ще се стреми не само да победи, но и да се представи по-добре в сравнение с предишни избори\", каза още той. Цветан Цветанов посочи като приоритет за работата на парламента промените в изборното законодателство, с които на практика се отлага електронното гласуване и се ограничава машинното. Той обяви още промени в Закона за съдебната власт, както и усъвършенстване на режима на усвояване на програмни средства от структурите в съдебната система. Той постави акцент и на предстоящото изграждане на отсечка от магистрала \"Хемус\". След като обяви, че инициативите около \"Пловдив - Европейска столица на културата\" са пример за единение, Цветанов каза, че президентът Румен Радев не разбира така единението. \"Радев препотвърди нежеланието си да работи за хората заедно с техните избраници начело на властта. За какво единение говори той тогава? Неслучайно някои определиха думите му като агресия, други - като революционен патос в конгресна зала, а трети - като израз на лични политически амбиции. Европейски медии коментираха,че речта му е \"свръхполитизирана\" и заподозряха, че наричайки се обединител на нацията, той успява единствено да провокира разделение и омраза\", каза зам.-председателят на ГЕРБ. Декларацията му завърши с \"България нази има\". Нинова: Избори и каквото народът реши  Нестабилност, несигурност, растяща бедност, корупция, некадърност, хаос с винетките, два международни скандала, в които страната ни е въвлечена от управляващите - така описа ситуацията у нас лидерът на БСП Корнелия Нинова. Тя обяви: \"Положението в България е като война, необходими са извънредни мерки.\" Според социалистите с отпускането на  близо 1.34 млрд. лв. за строеж на магистрала \"Хемус\" правителството е направило коледен подарък извън закона на няколко фирми, срещу които текат разследвания за злоупотреби със средства. Тя изброи имената на пет фирми - \"Пътностроителна техника груп\", \"Главбулгарстрой\", \"Хидрострой\", \"Пътстрой-92\" и \"Трейс груп\", и ги нарече лицата на политико-олигархичните обвързаности. \"Има ли преведени пари\", попита Нинова и обяви, че тези фирми са протестирали срещу БСП. \"А ако управляват цяла година, какво ще ли стане\", попита още лидерът на БСП и обяви две действия на партията, които целят промяна на ситуацията в страната. Първото е искане на оставка на целия енергиен регулатор, ако той не определи реални цените на ток, вода и парно. Второто - БСП да напусне управителния съвет на сдружението на общините, ако продължава даването на пари само на общини на ГЕРБ. \"Вие сте статуквото в Европа, а Европа върви към промяна. За нас Европа зачита националния интерес на държавите членки. Против сме Истанбулска конвенция, пакета \"Макрон\" и пакта за миграцията\", обяви още Корнелия Нинова, обръщайки се към ГЕРБ. Накрая тя призова за предсрочни парламентарни избори, на които БСП да се яви с Визията си за България. \"Опити за програмно правителство ще срещат нашия отпор. Този парламент е изчерпан. Уважаеми българи, знаем, че имате сили, надяваме се, че имате желание животът ви да се подобри към по-добро. Предсрочни парламентарни избори и каквото народът реши, ние ще го изпълним\", каза Нинова. ДПС иска консенсус по приоритети за развитие  Лидерът на ДПС Мустафа Карадайъ обяви, че 2018 година е била изгубена за България заради скандали и призова за програма за ускорено догонващо развитие на страната спрямо средния стандарт на Европейския съюз (ЕС). \"Ние трябва да имаме три пъти по-бърз растеж, за да не бъде страната за още едно поколение най-бедната в ЕС\", обяви лидерът на ДПС и поиска нов модел на управление. \"Важни въпроси стоят за решаване. Те искат сериозно експертно политическо обсъждане. Те стоят за решаване от този парламент. Той трябва да постигне консенсуса за програмата\", каза още Карадайъ. Той призова национално отговорните парии още тази година да бъде постигнат консенсус по политическите и икономическите приоритети за развитие на страната. Сидеров откри кампанията си за евродепутат  Председателят на парламентарната група на \"Обединените патриоти\" Волен Сидеров, който по неофициална информация иска да е кандидат за евродепутат, посвети голяма част от декларацията на призиви за промяна в Европа. Той каза, че тази година трябва да се реши сблъсъка \"Глобализъм - антиглобализъм\", \"Соросоизъм - традиционни ценности\". И после обясни, че дори от САЩ призовавали: \"Националисти от всички страни, съединете се.\" \"Дали България ще изпрати евродепутати, които да отстояват позиции, или такива, които се съгласяват с джендъри и шест пола? Да защитим правото си да бъдем в Европа. Аз ще работя за това. Сега е годината, в която ще се явим на изпит. Вземете се в ръце\", обяви Сидеров и завърши: \"Бог да пази България.\" В подобен тон премина и декларацията на лидерът на \"Воля\" Веселин Марешки, който поиска екшън план до изборите за евродепутати, в който се посочва как ще се повишат доходите на хората в страната. \"Промяната в Европа е на вратата. Иде патриотична вълна, от която \"Воля\" е част\", каза още Марешки.", "date": "2019.01.11", "title": "ГЕРБ поиска повече евродепутати и кметове, БСП - парламентарни избори, ДПС - програмно управление"}
{"url": "https://www.dnevnik.bg/sviat/2019/01/11/3373507_braziliia_se_suglasi_boing_da_pridobie_grajdanskoto/", "text": "Бразилският президент Жаир Болсонаро каза, че няма да се противопостави на сливането между бразилския авиоконструктор \"Ембраер\" и американския гигант \"Боинг\", предадоха световните агенции, цитирани от БТА. Болсонаро реши по време на заседание на правителството да даде зелена светлина на този проект на стойност 5.2 млрд. долара. До неотдавна той все още имаше резерви към него. Споразумението предвижда \"Боинг\" да поеме контрола върху \"гражданските\" дейности на \"Ембраер\" за 4.2 млрд. долара, което ще му позволи да контролира 80 процента от капитала на новата група. Останалите 20 процента ще бъдат контролирани от бразилската компания. Военните самолети бяха изключени от споразумението заради противопоставянето на правителството да отстъпи на чужда сила активи в сектора на националната сигурност. \"Ройтерс\" отбелязва, че след като бразилските власти първоначално смятаха да блокират сделката, условията в нея са се променили. В прессъобщение правителството пише, че самолетостроителите ще \"запазят сегашните работни места в Бразилия\". Досега синдикати и политици бяха предупреждавали, че \"Боинг\" може да опита да съкрати работни места, след като сделката бъде одобрена. Нито американската, нито бразилската компания поемаха подобен ангажимент до момента. \"Президентът беше информиран, че различните сценарии са били разгледани внимателно и че финалното предложение запазва суверенитета и защитава националните интереси на Бразилия. В този контекст правото на вето няма да бъде упражнявано\", се казва в изявление на бразилското президентство. \"Ясно е, че суверенитетът и националните интереси са запазени, подчерта Болсонаро в туит. Двете компании се поздравиха след тази новина. В съвместно изявление \"Ембраер\" и \"Боинг\" приветстваха съгласието на бразилското правителство за това стратегическо асоцииране, което ще позволи на двете компании да стимулират своето развитие на световните авиопазари. Трети самолетоконструктор в света с близо 6 млрд. долара приходи и 16 хил. служители, \"Ембраер\" беше приватизиран през 1994 г. Компанията произвежда граждански, военни и бизнес самолети.", "date": "2019.01.11", "title": "Бразилия се съгласи \"Боинг\" да придобие \"гражданското\" поделение на \"Ембраер\""}
{"url": "https://www.dnevnik.bg/bulgaria/2019/01/11/3373555_romi_shte_protestirat_pred_ministerskiia_suvet_zaradi/", "text": "Към оставка на вицепремиера и министър на отбраната Красимир Каракачанов призовава Българският хелзинкски комитет (БХК) с  онлайн петиция  и протест. За 14 януари от 14 часа пред Министерския съвет е насрочен протестът  \"Каракачанов, върви си!\". Поводът е  изказването на Каракачанов, направено в село Войводиново  и свързано със събитията там. \"Циганите в България станаха изключително нагли и търпимостта на българското общество се изчерпа\", каза Каракачанов във връзка с  нападението над военнослужещ в селото . Преди два дни и в Комисията за защита от дискриминация беше подадена жалба срещу вицепремиера. \"БХК припомня, че преследването на цели групи хора, обособени по етническа принадлежност, заради деяния на отделни техни членове е незаконно. То е характерно за фашистката идеология и ръководещите се от нея режими. В една демократична държава заместник министър-председателят и министър на отбраната не може да си позволи публично да всява етническа омраза\", отбелязват от правозащитната организация. Днес се очаква в протестите в пловдивското село Войводиново да се включат хора от цялата страна, съобщи БНТ. Вълната на недоволство се надигна, след като на Богоявление двама младежи от ромската махала пребиха 33-годишния ефрейтор от специалните сили Валентин Димов. Районният съд в Пловдив постанови най-тежката мярка \"задържане под стража\" спрямо двамата. Продължава и събарянето на незаконните постройки на ромите в селото, което е и едно от исканията на местните жители.", "date": "2019.01.11", "title": "Организирани са протест и петиция с искане на оставката на Каракачанов"}
{"url": "https://www.dnevnik.bg/na_put/2019/01/10/3371831_kakvi_knigi_da_ochakvat_ljubitelite_na_planinite_i/", "text": "По традиция в началото на годината \"Дневник\" представя някои от заглавията, които предстои да излязат на книжния пазар през новата година. Подборът тук е от книгите на издателство \"Вакон\", което представя четива за пътешествия и планини, много от които \"Дневник\" представя в рубриката си \"На път\". Някои от книгите ще бъдат преиздадени. Ето какво да се очаква през годината: Издателство \"Вакон\" преиздава вълнуващата книга посветена на първата българска самотна обиколка през нос Хорн на юг от \"ревящите четиридесет\". 164 дни от Буенос Айрес и обратно, дни в зимния сезон, в който нощта е 23 часа, а вълните са 25 метра. История за морета, смелост и лишения в името на мечтата и завръщането.  Забележителна история за разходката на 67-годишна жена, която продължава 3489 км. Книгата първоначално се предвиждаше да излезе през 2018 г. Воден от идеята да среща българските читатели с истории, които вдъхновяват и мотивират, през февруари екипът на издателство \"Вакон\" ще издаде книгата \"Разходката на баба Гейтууд\". Ема Гейтууд, или позната още като баба Гейтууд, е първата жена, която успява да премине разстоянието от 3489 км по Пътеката на Апалачите (Appalachian Trail) в САЩ. И това, разбира се, не е всичко. Баба Гейтууд прави това през 1955 г., когато е на почтената възраст от 67 години, напуска дома си само с дрехите на гърба си, чифт кецове и минимално количество екипировка. Приключението, което предприема, е начин да се помири с миналото си и да направи равносметка на своя живот. След първото преминаване баба Гейтууд прекосява Пътеката на Апалачите още два пъти, преди да е навършила 75 години. Повече информация за книгата ще намерите  тук . Един свят, по-опасен от Долината на смъртта и по-тежък от мексиканските каньони. Скот Юрек е един от най-популярните и обичани ултрабегачи в света. Познат със забележителната си издръжливост и бързина, той завършва първи в почти всички елитни ултрамаратони. Но след като повече от две десетилетия се състезава, тренира, изнася лекции и пътува, за да се среща и мотивира почитатели на бягането, Юрек изпитва необходимост да открие нещо ново. Той се впуска в едно невиждано предизвикателство, което ще го доведе до неизменното израстване като личност и спортист – поставянето на нов рекорд за време по Пътеката на Апалачите. Той ще трябва да изминава по 80 километра на ден, всеки ден, почти седем седмици. Ще достигне предела на възможностите си и ще трябва да продължи, за да завърши предизвикателството на живота си. Повече информация за книгата ще намерите  тук . Невинаги е възможно да прочетеш страниците на душата по буквите на тялото. Книгата \"Търсене из тайнствена Индия\" на британския писател и журналист Пол Брънтън не е наръчник по йога за духовно извисени личности. Не е и пътепис, предназначен за запалени авантюристи. В нея авторът разкрива как да търсим учители и как да ги открием. Той напуска комфортния си дом и сигурната си работа в Англия, за да се потопи в противоречивата, шумна, мръсна, религиозна, изумителна атмосфера на Индийския субконтинент. И всичко това, за да потърси истинските духовни личности, правилните учители, без да жертва рационализма си в името на сляпата вяра. По пътя си среща впечатляващи факири, мними месии, себеотдадени йоги и най-обикновени фокусници. Накрая съдбата го отвежда при мъдреца отшелник Рамана Махариши, който се превръща в негов водач в най-важното пътуване. Пътуването до центъра на душата.  За първи път книгата \"Звезди и бури\" е издадена на български през далечната 1967 година от издателство \"Медицина и култура\". Сега издателство \"Вакон\" ще преиздаде настолното четиво на поколения планински водачи, планинари, катерачи и почитатели на катеренето с нов дизайн и подходяща редакторска намеса. Освен за специалистите и запознатите с темата книгата е подходяща и за всеки, който обича и има отношение към планината и катеренето. На 29 май, 1953 година Тенсинг Норгей и Едмънд Хилъри стават първите хора изкачили успешно връх Еверест. Подобно на други алпинисти достигнали заветната цел, те си стискат ръцете, правят си няколко снимки, любуват се на изгледа и поемат надолу. Долу ги очаква съвсем различно посрещане, тръгват като авантюристи, а се връщат герои. И тогава, и сега е трудно за хората от Запада да разберат какво е за тези от Изтока човек като Тенсинг. Вероятно би било подходящо да се сравни с Чарлз Линдберг, но дори Линдберг на върха на своята слава не е бил обект на истинско боготворене. Днес за милиони хора Тенсинг е живо божество, превъплъщение на Шива или Буда. 30 години след издаването на \"Свирепа арена\" издателство \"Вакон\" преиздава настолната книга на алпинисти, планинари, авантюристи и любители на природата. В книгата на известния английски алпинист Джо Таскър са описани едни от най-интересните алпийски маршрути в Алпите, Хималаите и Каракорум. Разказ за изкачването на \"Стената на смъртта\" (северната стена на Айгер), за премиерата в алпийски стил на 2000-метровата стена на Чангабанг, за изкачването на осемхилядниците К2 и Канчендзьонга. Завладяващ разказ за мъжество, издръжливост, воля и невероятната притегателна сила на планината. Издателство \"Вакон\" посвещава преиздаването на книгата \"Свирепа арена\" на паметта на алпиниста Боян Петров, който на 7 февруари, 2019 г. щеше да навърши 46 години. \"В разговори с Боян той разказваше със страст и възхищение за книгата на Джо Таскър и настояваше, че трябва да бъде преиздадена. По думите му това е книгата, която го е накарала да погледне към върховете с тази смелост, увереност и плам, на които само той беше способен\", посочва издателството. То е издател и на  книгата на Боян Петров \"Първите седем\" . Невероятен пътепис за територията с необходни размери, безброй тайни и малко позната история. Централна Азия е сърцето на великата монголска империя на Тамерлан и сцената на най-големите жестокости по време на режима на Сталин. Отдалечен и загадъчен район, който непрекъснато променя своите граници, той обхваща териториите на казахските степи, Каракум и Памир. В \"Изгубеното сърце на Азия\" световноизвестният пътешественик и автор на пътеписи Колин Таброн води читателите на необичайно пътешествие през този малко разбран, рядко посещаван и все по-важен ъгъл на света.", "date": "2019.01.11", "title": "Какви книги да очакват любителите на планините и пътешествията през 2019"}
{"url": "https://www.dnevnik.bg/evropa/2019/01/11/3373539_vseki_vtori_turchin_tursesht_ubejishte_v_chujbina_se/", "text": "Приблизително всеки втори турски гражданин, който търси убежище в чужбина, се установява в Германия, съобщава агенция ДПА, като се позовава на информация на германското министерство на външните работи. Данните са били предоставени по искане на Севим Дагделен, депутат от \"Левицата\" в германския Бундестаг. \"Турция не е безопасна страна на произход. Турските граждани, които имат различно мнение (от властта), са свидетели на влошаване на положението си\", каза Дагделен. След неуспешния опит за преврат през 2016 г. турското правителство зае твърда позиция към онези, които възприема като потенциални противници, и вкара в затвора хиляди от тях. Мнозина потърсиха сигурност в чужбина. \"(Германското) федерално правителство няма скрупули, когато подкрепя режима на (турския президент Реджеп Тайип) Ердоган с икономическа помощ и доставки на оръжие, докато в същото време всеки втори, който бяга от Ердоган, търси защита в Германия\", каза Дагделен. Той заяви, че Германия трябва да прекрати всякаква помощ за правителството на Ердоган. Броят на турците, които искат убежище в Германия, е нараснал рязко от 2016 г. насам. Между 2013 и 2015 г. около 1800 турци са търсели убежище в Германия годишно. Този брой нарасна до 5742 през 2016 г. според данни на германската служба по миграцията и убежището, а през 2017 г. достигна до 8483. Между януари и ноември миналата година 10 075 лица от Турция са подали молба за убежище в Германия. /БТА", "date": "2019.01.11", "title": "Всеки втори турчин, търсещ убежище в чужбина, се насочва към Германия"}
{"url": "https://www.dnevnik.bg/zdrave/2019/01/11/3373541_deset_dushi_sa_zarazeni_s_trihineloza_sled_kato_iali/", "text": "Два бума за заболели от трихинелоза са регистрирани в Министерството на здравеопазването. Общо 10 души са настанени в болница, след като яли месо от диво прасе, преди да са готови лабораторните резултати за наличие на болестта. След консумация на луканки, приготвени от диво прасе, отстреляно край Малко Търново, 8 души са установени с трихинелоза, 6 от които са настанени в болница в Бургас. Други седем души са били изследвани, но резултатите им били отрицателни. Общопрактикуващ лекар от Крумовград пък подал сигнал в Регионалната здравна инспекция в Кърджали за хора с оплаквания след консумация на месо от диво прасе. Веднага са уведомени председателите на ловните дружинки, за да проверят кои от членовете им са яли неизследвано месо. Установено е 3-членно семейство, консумирали от месото. Те са настанени в пловдивска болница. Вчера в Хасково е потвърден случай на трихинелоза при мъж, консумирал пържоли от отстреляно диво прасе отново в района на община Крумовград. Министерството на здравеопазването припомни, че трихинелозата е тежко протичаща паразитна болест при хората. Причинителите на заболяването са малки кръгли червеи - трихинели. Заболяването започва най-често от 5 до 25 дни след консумация на заразено с трихинели месо. Оплакванията най-често са стомашно-чревен дискомфорт, висока температура, мускулни болки при движение, при гълтане, дъвчене, както и отоци около очите.", "date": "2019.01.11", "title": "Десет души са заразени с трихинелоза, след като яли месо от диво прасе"}
{"url": "https://www.dnevnik.bg/sport/2019/01/11/3360655_akademiia_za_ricari/", "text": "Времената на рицарите са отминали отдавна, но не и изповядването на рицарските добродетели и ценности. Те са залегнали дълбоко във философията на фехтовалната академия \"Васил Етрополски\". С богатство от общо около 500 състезатели и близо 20 треньори в девет града тя навлиза в десетата година от създаването ѝ. А целите, които ръководството ѝ си поставя, са изграждането на успешни спортисти и добри хора. Един от първите успехи на академията е  Панчо Пасков . Сабльорът предизвика сензация на олимпийските игри в Рио 2016, където  още в първия кръг отстрани действащия световен шампион Aлексей Якименко . Сега от академията гледат уверено и с надежда към идните олимпийски игри - Токио 2020 и Париж 2024. Директорът ѝ Запрян Ванчев каза пред \"Дневник\", че има много млади и талантливи състезатели с качества да донесат успехи на България. Утъпканият път Фехтовката далеч не е най-популярният спорт в България, а и по света. Въпреки това страната има своите големи успехи благодарение на Васил Етрополски, на когото е кръстена академията. През 1983 г. той става световен шампион на сабя във Виена и същата година е избран за най-добър спортист на България. Освен това три пъти печели Световната купа. С основаването на академията през 2009 г. той и съмишлениците му се надяват пътят да бъде продължен. Но всеки път започва с малки и последователни стъпки. Първата крачка пред академията е да се привличат деца. Ванчев посочва, че се полагат много усилия, като вниманието се насочва към учениците. Освен това академията се стреми да представя дейността си при организиране на масови спортни събития и празници. Колкото до популярността на спорта и ползите от него - Ванчев смята, че фехтовката има своето много ясно обособено място. \"Популярен спорт вероятно е този, който всички разбират, а фехтовката може би никога няма да бъде такъв и това му е хубавото. Хората, които го практикуват, трябва да не са обикновени. Фехтовката изисква много задълбочаване, иска много въображение. Отделно е и огромното търпение, защото един добър състезател се гради девет-десет години. Затова и Панчо и Любчо (Любослав Бурнев) са първите от академията, които стигат това ниво, към което се стремим\", обяснява директорът на академията. Според думите му фехтовката носи реални и практични качества на състезаващите се. \"Концентрацията е най-малкото. Всички съвременни фехтувачи са невероятни атлети. Хората, които не ги познават, не могат да преценят каква степен на атлетизъм, психическо и физическо усилие има по време на един двубой. За минута стигаш до такива нива на концентрация и след секунди стигаш до успокоение. Има жив противник, реална заплаха. Няма друг спорт, който да дава подобни условия.\" Наравно със спортните качества от академията се стремят да развиват и държат на високо ниво човешките добродетели и ценности. Стъпка в тази посока е и награда, с която за втора година ще бъдат отличени млади хора до 20 години за доблест и благородство. Ванчев посочва, че на ръководството и треньорите в академията не се налага изрично да изискват от децата да са добри в училище просто защото те са успешни ученици. \"Спортът е такъв, че предразполага за това всичките да са добри ученици. Фехтовката дава много самочувствие и много добър начин на мислене\", допълва той. И отчита, че възрастта за начало на спортния път във фехтовката е паднала значително и вече има деца на по пет-шест години, които се включват. \"Има много игрови елементи, но им действа отлично за координацията, ориентацията в пространството. Идва чудесно поколение\", казва Ванчев. В академията има и хора над 30-годишна възраст, които се включват като любители. Акцентът във \"Васил Етрополски\" пада върху сабята - едно от трите оръжия във фехтовката (другите са рапира и шпага). Академията разполага с две професионално оборудвани зали - в София и Бургас. Ръководството разчита много на спонсорите си, за да се осигурява бюджетът на школата от около 50 - 60 хил. лева годишно. Самият спорт е сравнително достъпен, като за пълна екипировка, с която може да се изкара между две и четири години, са необходими около 500 лева. Месечните такси за състезателите са съобразени и в по-малките градове са по 20 лева, а в София достигат до 60 лева за осем-девет тренировки. Най-добрите състезатели получават перспективи. \"Можеш да се забавляваш и без да ставаш световен шампион, но тези, които имат качества, могат да се издържат. Има държави, в които най-добрите получават подкрепа. Панчо след 16-ото място в Рио получи стипендия за подготовка за 2020 г.\", обясни директорът на академията. Към олимпийския връх Поставянето на стабилна основа дава поводи на ръководството на академията да мечтае за олимпийски успехи. \"Васил Етрополски е ставал световен шампион, печелил е и Световната купа. България обаче все още няма олимпийски медал, олимпийски шампион, и това е нещото, което ни липсва\", казва Ванчев. От думите му се разбира, че погледите са насочени към голямата надежда на българската фехтовка Йоана Илиева, която е на 17 години. \"Има чудесна перспектива. Три години поред спечели Европейската купа за кадети, стана пета на младежките олимпийски игри. Тази години влезе в годната категория и вече влезе в Световната купа за девойки, като веднага спечели две състезания.\" Ванчев обясни, че ще е изключително трудна самата борба за класиране за олимпийските игри. Въпреки това той е положително настроен за бъдещето на Илиева. \"Йоана има реални шансове и за Токио 2020, но за мен е по-реално е да бъде в Париж.\"", "date": "2019.01.11", "title": "Академия за рицари"}
{"url": "https://www.dnevnik.bg/evropa/2019/01/11/3373551_stotici_poleti_v_germaniia_sa_otmeneni_zaradi_loshoto/", "text": "Близо 90 от полетите, планирани за днес на международното летище в Мюнхен, са отменени заради сложните метеорологични условия. Това съобщи германският в. \"Билд\", позовавайки се на администрацията на авиовъзела, предаде БТА. Силните снеговалежи, които парализираха части от Германия, в момента са спрели, но някои авиокомпании решиха да отменят полетите си. Заради заледяване и снеговалеж бяха отменени около 120 полета и на летището във Франкфурт, което е най-голямото в страната. По данни на изданието лошото време е причинило смъртта на общо 12 души в Австрия и Германия. Двете страни бяха засегнати от силни снежни бури, които откъснаха отделни места от света. През следващата седмица се очакват още снеговалежи. /БТА", "date": "2019.01.11", "title": "Стотици полети в Германия са отменени заради лошото време"}
{"url": "https://www.dnevnik.bg/sviat/2019/01/11/3373537_rumuniia_smiata_che_amnistiiata_za_korupciia_shte/", "text": "Румъния може скоро да даде амнистия на политици, които излежават присъди за корупция, съобщи \"Евронюз\". Междувременно в интервю за Би Би Си външният министър Теодор Мелешкану даде нов аргумент защо е необходимо - за да може Букурещ да реши проблема с препълнените затвори. Попитан \"какъв сигнал изпраща\" предложението за амнистия (с напомняне, че лидерът на партията му, Ливиу Драгня, бе признат за виновен за корупция и затова не стана премиер), Мелешкану обяснява: \"Ще ви кажа направо, че един от най-трудните въпроси за Румъния е проблемът с центровете за задържане и излежаване на наказанието.\" Той обвързва решението с наказателната процедура на ЕС срещу Румъния заради това, че затворите са \"препълнени\". \"Затова търсим възможност да намерим по-добри възможности, които ще предложат по-добри условия.\" Министърът започва да говори за електронни гривни като алтернатива, но е прекъснат: \"Прощавайте, говорим за корупционни практики, а правителството ви ще издаде амнистия. Това е абсурдно.\" \"Може би мислите, че е абсурдно, но мога да ви уверя, че понякога във всички страни, ако нещата не вървят добре от гледна точка на наказателния кодекс, има възможности да се разгледат алтернативни решения\", отговаря Мелешкану. Според \"Евронюз\" проектът на Социалдемократическата партия,  срещу който се обяви президентът Клаус Йоханис , може да се отнася за злоупотреба със служебно положение и други корупционни практики. Телевизията смята, че подобни намерения може да съживят протестите от зимата на 2017 г., когато стотици хиляди румънци излязоха по улиците на много градове заради планове за декриминализиране на някои нарушения. Освен Йоханис срещу проекта се обявиха генералният прокурор, антикорупционният прокурор и правозащитни групи. Вчера, когато  Румъния официално пое председателството  на Съвета на ЕС, Съединените щати поискаха от страната да не приема идеята за амнистия, тъй като тя би била посегателство срещу демокрацията и съдебните институции и поставила под въпрос сътрудничеството в правоприлагането с други страни, пише онлайн изданието The Romania Journal. Според плановете на социалистите, обсъждани миналата година и цитирани от румънското издание  HotNews.ro , законодателството трябва да бъде изготвено до 15 януари. Възможно е то да бъде оформено като извънреден указ (какъвто имаше и за декриминализацията преди две години) и може да засяга дори присъди от 10 години затвор. Според Ливиу Драгня то е нужно в отговор на \"злоупотреби и несправедливости\", извършени в миналото. \"Защо амнистията и помилването са богохулство? Не се страхувам да казвам тези думи. Ако някой намери други законодателни мерки, друг курс на действие, за да поправи несправедливостта... ще има пълната ми подкрепа и тази на партията\",  е казал той  пред ръководството на партията. Редица румънски политици бяха осъдени от националната дирекция антикорупция преди изборите през 2016 г. Проучване на социологическата агенция ISSPOL от миналия месец сочи, че 91% от 1064 респонденти не искат извънреден указ за амнистия и помилване.", "date": "2019.01.11", "title": "Румъния смята, че амнистията за корупция ще реши проблема с препълнените затвори"}
{"url": "https://www.dnevnik.bg/kultura/2019/01/11/3373445_svetlana_kujumdjieva_prez_2019_g_pochti_niama_da_ima/", "text": "От началото на 2018 г. тя прекарва по-голямата част от деня си в #СКЛАД – новото пространство за култура и изкуство в ремонтирания бивш тютюнев склад \"Галеро\" на ул. \"Екзарх Йосиф\" 16, където се намира офисът на фондация \"Пловдив 2019\". На Светлана Куюмджиева й е трудно да обхване цялата програма на \"Пловдив 2019\", която се състои от над 300 събития, много от които със собствена програма. Поради това фондацията е решила да отдели акценти, които с времето са станали над 60. \"Това са събития, които имат потенциал да привлекат публики. Не можем да кажем предварително дали по-малките събития нямат този потенциал\", казва тя. Но за нея програмата е съставена така, че всеки да намери по нещо за себе си. Целта на първия уикенд от програмата е да има повече събития, за да могат хората, дошли за откриването, да видят повече. \"Да не е само голямото шоу, но да могат да се разходят и в Градската градина, в \"Капана\", в Тютюневия склад. Да усетят атмосферата в града\", обяснява Светлана Куюмджиева. Затова се откриват двете големи изложби \"Дим. Истории за тютюна\" и \"Изкуството на свободата – от Берлинската стена до уличното изкуство\". Освен това ще има премиера на Държавната опера – Пловдив, \"Мария от Буенос Айрес\" и изложбата \"Еврика!\" на \"Музейко\" в регионалния исторически музей. По думите на Куюмджиева именно нестандартната сцена и разполагането й на булеварда е впечатлило журито при избора на проект за откриващия спектакъл. Шоуто ще бъде осъществено от германската компания Phaze 7, която има богат опит от подобни събития. Според Куюмджиева една стандартна сцена не би дала видимост на всички в публиката. \"Ако питате мен, аз бих започнала без откриване с такъв огромен спектакъл, защото смятам, че програмата ни е изключително сериозна и ще остави следа дори без такова начало\", признава тя. От друга страна, според нея откриванията на европейските столици на културата са образът, който се запечатва. Тези тип спектакли са от жанр, който няма традиция в България, и затова откриването е поверено на чуждестранна компания. Ще участват много местни хора. \"Това не е елитарно изкуство, а изкуство за всички – зрелищно, ясно и конкретно\", подчертава Куюмджиева. През февруари предстои премиерата на Драматичен театър - Пловдив, \"Европейска Одисея 2019. Пътуващият човек\" с режисьор Диана Добрева. \"В началото на пролетта ще гостува колекция със съвременно изкуство на \"Дойче телеком\", а през май започва изложба \"Дигитални екологии\" в Тютюневия склад с куратор Димитрина Севова. Проектът е на сдружение \"Изкуство днес\", обяснява Куюмджиева. От края на април все по-голяма част от програмата на \"Пловдив 2019\" ще се състои на открито. Май ще бъде посветен на кирилицата – ще има събития, свързани с читалища от Пловдив и региона и изложби в различни пространства в града. С лятото ще дойдат фестивалите. \"През юни започва Opera Open, а в края на юни ще бъде Hills of Rock, който се измести на гребната база\", казва Куюмджиева. Отново през юни на сцената на Античен театър – Пловдив, ще бъде представен проектът \"Медея\" на Снежина Петрова, която работи повече от година с деца от различни общности в Пловдив. \"Планирали сме и един проект, Brexit Blues. Идеята е на Тим Щайнер и Гордън Рос. Те са англичани и за тях Брекзит, както за всички нас, е голяма тема\", разказва Светлана Куюмджиева. Фестивалът е посветен на влиянието на британската музика върху българската сцена. Една от традициите на европейските столици на културата е наличието на летен акцент. Затова през август ще бъде направено голямо събитие, посветено на реката. \"То ще бъде съчетано с голям градски пикник. Ще има и спектакъл. Не знам дали ще се стигне отново до затваряне на булевард, въпреки че винаги ни се е искало да превърнем някой от мостовете над реката в зона за скейтъри и велосипедисти. Да отправим зелено послание\", обяснява Куюмджиева. \"Зелените брегове на Марица създават прекрасна градска среда, но хората не я забелязват. Европейска столица на културата е прожектор, който насочва вниманието, така че искаме да поставим акцент върху реката\", допълва тя. Септември ще бъде динамичен - от фондация \"Пловдив 2019\" възнамеряват да организират международна конференция с представители на други европейски столици на културата. По думите на Куюмджиева на нея ще бъде направена равносметка на постигнатото с всички успехи и грешки. \"Конференцията ще се състои на 5 септември, който за нас е като рожден ден, защото на тази дата Пловдив беше обявен за Европейска столица на културата\", казва тя. \"През септември ще бъде и \"Нощ Пловдив\" с много амбициозна програма. Този фестивал винаги е проповядвал по-интензивна градска култура. По-голяма отвореност на изкуството за публики\", обяснява Куюмджиева. \"Седмица на съвременното изкуство\" също се открива през септември. А други два големи фестивала ще бъдат One Dance Week и \"Пловдив джаз фест\". \"На 20 декември смятаме да направим закриваща церемония, но тя ще бъде по-камерна. Няма да е голямо събитие, нито ще затваряме булеварди за нея. Тя ще бъде нещо, което съвсем символично да завърши годината\", разказва Светлана Куюмджиева. \"Не искаме да затваряме този процес, който е вече започнал. Искаме да го оставим с отворен край, за да видим какво ще е неговото наследство. И каква ще е неговата устойчивост след 2019 г.\", допълва тя. Според нея в срещите и конференциите, свързани с европейските столици на културата, все повече се говори за устойчивост и продължителност, отколкото за поредица от събития в рамките на една година. \"Това ще стане още по-силна тенденция в близките години, но Пловдив хваща нейната началната фаза и това е една от причините да говорим по-скоро за отворен край\", казва тя. Едно от намеренията на фондация \"Пловдив 2019\" е на всеки два месеца да бъдат отпечатвани издания, които да информират за програмата. Тя очаква през 2019 г. почти да няма ден без събитие в Пловдив. \"През цялото време говоря за съдържание, за концепции. Не говоря за ремонти, за булеварди, за улици и за площади, защото това е нещо, което е съпътстващо. Това не е основната идея на Европейска столица на културата\", обяснява Светлана Куюмджиева. За нея е много е тъжно, че при наличието на много талантливи артисти, които ще участват в \"Пловдив 2019\", се говори предимно за инфраструктурата на града. Друго, което не й харесва, е, че разговорът за \"Пловдив – Европейска столица на културата\" се политизира. \"Културната инфраструктура в цялата ни страна е много сложен и труден казус. В Пловдив поне има някакво движение и желание в тази посока и се правят старателни опити за решаването на някои проблеми\", смята тя и сочи като добър пример преустройването на Епископската базилика, която през 2019 г. ще бъде превърната в музей с взаимните усилия на община Пловдив и фондация \"Америка за България\". \"В България културата и изкуството повече от 50 години се приемаха като аксесоар на властта. Служеха основно за пропаганда. Не може още да се осъзнае, че те са много силен катализатор. Потенциалът за промяна, който носи изкуството, не е безграничен, но то може много силно да посочи и да създаде защита за важни неща\", коментира Светлана Куюмджиева. За нея сериозен проблем е въпросът по какъв начин се работи със средства за култура в България. Сочи като препятствие закона за обществените поръчки, \"който е направен за строежи, но не и за културни поръчки\". \"Европейска столица на културата е като вълна, която минава през града и вдига всичко в него - хубавите и лошите страни. Целта е да обърне праха, който се е трупал с годините, за да можем се огледаме през очите и на други хора, не само през собствените си. Това не е просто серия от културни събития, с които да покажем колко сме умни, талантливи и красиви. А е възможност по някакъв начин да се самоанализираме, да развием потенциала си, да направим нещо за средата около нас и за града въобще. Това е философията на целия проект\", завършва тя.", "date": "2019.01.11", "title": "Светлана Куюмджиева: През 2019 г. почти няма да има ден без събитие в Пловдив"}
{"url": "https://www.dnevnik.bg/analizi/2019/01/11/3373102_vuprosut_koito_se_chuva_samo_v_suda/", "text": "При всеки скандал с побой между цигани и българи като  последният във Войводиново , при който двама братя пребиха командос Валентин Димов, си мисля, че гледам най-отблъскващата демагогия на политиците. Които, признавам, гледат на народа си изключително трезво и хитро: като на озлобено стадо, чиято изтерзана от престъпност душа се нуждае от мехлема на пропагандата, посочваща задължително врага. Сегашният медиен цирк на Каракачанов - вицепремиер и военен министър, обаче изкърти фаянса - ако и аз се изразя синхронно с  бушуващия тон на вицепремиер а. То не бяха изявления (\"Циганите станаха много нагли и търпимостта се изчерпа\"), то не бяха просташко-брутални изхвърляния от рода \"Вземете си ги при вас\" на въпроса къде да отидат посред зима с малки деца, след като започна събарянето на незаконните им къщи в махалата на Войводиново. Всъщност го няма най-важното: какво точно се е случило? Защо и как е започнал боят? Няма и въпрос защо побой става повод да се събарят незаконни бараки. Вицепремиерът говори за правила, докато луксозните къщи на циганските барони из Столипиново и Факултета никой не ги пипа, защото осигуряват гласове за изборите - и по този въпрос Каракачанов мълчи. Докато гласовете на гетата са фактор за печелене на избори, антициганската риторика на Каракачановци и прочие пишещи се патриоти ще става все по-отблъскващо-цинична. Отделно от глобалния проблем, че за спазване на правила говори вицепремиерът на правителство, което отдавна ги е прегазило...", "date": "2019.01.11", "title": "Въпросът, който се чува само в съда"}
{"url": "https://www.dnevnik.bg/biznes/2019/01/11/3373548_za_11_meseca_prez_2018_g_iznosut_za_treti_strani_se/", "text": "През периода януари - ноември 2018 г. износът на стоки от България за трети страни намалява с 12.3% в сравнение със същия период на 2017 г. и е на стойност 16 млрд. лв. Основни търговски партньори на България са Турция, Китай, Сърбия, САЩ, Македония и Русия, които формират 52.9% от износа за трети страни. През периода ръст в сравнение със същия период на 2017 г. е отбелязан само в сектор \"Мазнини, масла и восъци от животински и растителен произход\" (29.2%). Най-голям спад се наблюдава в секторите \"Безалкохолни и алкохолни напитки и тютюн\" (35.4%) и \"Минерални горива, масла и подобни продукти\" (22.2%). Вносът на стоки в България от трети страни през периода януари - ноември 2018 г. се увеличава с 9.4% в сравнение със същия период на 2017 г. и е на стойност 21.2 млрд. лева. Най-голям е стойностният обем на стоките, внесени от Русия, Турция, Китай и Сърбия. При вноса най-голямо увеличение е отчетено в секторите \"Безалкохолни и алкохолни напитки и тютюн\" (24.8%) и \"Необработени (сурови) материали, негодни за консумация (изкл. горивата)\" (17.6%). Спад не се наблюдава в нито един от секторите. Външнотърговското салдо е отрицателно и е в размер на 5.1 млрд. лева.", "date": "2019.01.11", "title": "За 11 месеца през 2018 г. износът за трети страни се свива двуцифрено"}
{"url": "https://www.dnevnik.bg/skorost/2019/01/11/3373559_ot_putnata_agenciia_obmisliat_sankciia_za_firmata/", "text": "Доклад на екип, ръководен от експерта в Агенция \"Пътна инфраструктура\" проф. Олег Асенов, предлага на ръководството на АПИ да наложи санкция на компанията, направила сайта, през който се купуват електронни винетки  www.bgtoll.bg , съобщи пред Би Ти Ви Асенов. Според него на изпълнителя УПХ ООД не би трябвало да се плати половината от сумата по поръчката. В отговор на въпрос проф. Олег Асенов каза, че не знае каква е точната сума, но вероятно става дума за около 20-30 хиляди лева, тоест санкцията трябва да е между 10 и 15 хиляди лева. \"Сайтът е възложен под праговете на обществените поръчки, не са похарчени огромни държавни пари\", допълни експертът. Той поясни, че говори за информационния сайт, който се зарежда при въвеждане на адреса. Експертът по информационна сигурност Ясен Танев също по Би Ти Ви коментира, че в този сайт постоянно се появяват бъгове и при по-голяма натоварване може да се срине. Проф. Олег Асенов каза още, че подсайтът, през който стават самите покупки на електронни винетки, е разработен от изпълнителя на тол-системата -  консорциумът \"Капш\" , и към него няма сериозни забележки. Ясен Танев обаче посочи поне две. От една страна, липсва на текст за общите условия за ползване, въпреки че потребителите декларират съгласие с тях, за да завършат процеса на покупка. От друга, при въвеждането на адрес за обратна връзка потребителите дават съгласие на него да получават електронни фишове и наказателни постановления за нарушения на пътя, което е в нарушение на закона. Проф. Олег Асенов поясни, че общи условия е имало, но те не са били достатъчно прецизни, като новите ще бъдат качени още днес. За текста със съгласието да се получават глоби по мейла каза, че той е бил съобразен с текстове в Закона за движение по пътищата, които са били променени между първо и второ четене и скоро ще бъде премахнат. Проф. Асенов благодари на цялата IT общност, която помага, като открива бъговете в сайта, като увери, че те се отстраняват бързо и всеки ден се подобрява неговата сигурност. \"Коментарите са полезни и ги следим\", обобщи той.", "date": "2019.01.11", "title": "От пътната агенция обмислят санкция за фирмата, направила сайта за винетките"}
{"url": "https://www.dnevnik.bg/biznes/2019/01/11/3373538_po-malko_chujdenci_sa_otsiadali_v_bulgarski_hoteli/", "text": "През ноември 2018 г. по-малко чужденци са отсядали в български хотели, но е нараснал броят на българите в тях, показват данните на Националния статистически институт (НСИ). Общо през месеца са функционирали 1844 места за настаняване с над 10 легла, като общият брой на нощувките в тях е бил 684.6 хил., или с 3.7% по-малко в сравнение със същия месец на предходната година, като най-голямо намаление на нощувките (с 10.2%) се наблюдава в местата за настаняване с 1 и 2 звезди. Хотелите с 4 и 5 звезди са реализирани 69.1% от общия брой нощувки на чужди граждани и 37.3% на българи. В местата за настаняване с 3 звезди са осъществени 21.6% от нощувките на чужди граждани и 31.5% на българи, докато в останалите места за настаняване (с 1 и 2 звезди) те са съответно 9.3 и 31.2%. Броят на пренощувалите намалява с 0.2% в сравнение със същия месец на 2017 г. и достига 371.1 хил., като е регистрирано намаление с 2.9% при чуждите граждани и увеличение с 0.9% при българите. Българските граждани са 273.2 хил. и са реализирали средно по 1.8 нощувки. Чуждите граждани са 97.9 хил. и са реализирали средно по 2 нощувки, като 73.1% от тях са нощували в хотели с 4 и 5 звезди. Общата заетост е 21.4%, като намалява с 1.5 процентни пункта в сравнение с ноември 2017 година. Най-висока е заетостта на леглата в хотелите с 4 и 5 звезди - 27.2%, следват местата за настаняване с 3 звезди - 22.7%, и с 1 и 2 звезди - 14.6%.  Приходите от нощувки през месеца достигат 38.1 млн. лв., или с 1.9% повече в сравнение с ноември 2017 година. Регистрирано е увеличение на приходите от български граждани с 3.9%, докато тези от чужди граждани намаляват с 0.7%.", "date": "2019.01.11", "title": "По-малко чужденци са отсядали в български хотели през ноември"}
{"url": "https://www.dnevnik.bg/sviat/2019/01/11/3373556_polsha_arestuva_za_shpionaj_kitaec_upravliavasht/", "text": "Полската агенция за сигурност арестува полски и китайски гражданин по обвинения в шпионаж, предаде \"Ройтерс\", като цитира Полската агенция по печата (ПАП), предаде БТА. По-късно полската обществена телевизия TVP съобщи, че службите са претърсили офиси, ползвани от \"Хуауей\", както и такива на \"Оранж Полска\", където работи полският граждани. Според  \"Уолстрийт джърнъл\"  на китайския гражданин са повдигнати и обвинения, че е шпионирал в полза на китайска разузнавателна агенция. Впоследствие полските власти обясниха, че той вероятно е действал в лично качество и че работата на разследващите органи по никакъв начин не е свързана с \"Хуауей\". Китаецът е един от директорите на полския филиал на телекомуникационния концерн \"Хуауей\", съобщава държавната полска телевизия. \"Китайският гражданин е бизнесмен, работещ за голяма електронна компания. Полякът е личност, известна в средите, свързани с кибербизнеса\", съобщи пред ПАП Мачей Воншик, заместник-ръководител на полските специални служби. Според полски медии полякът - Пьотр Д., до 2011 г. е заемал висш пост в Агенцията за вътрешна сигурност на Полша. Работил е в областта на киберсигурността. През декември канадските власти  арестуваха по искане на САЩ  финансовия директор на китайския телеком Мън Ванчжоу. Задържането ѝ е в рамките на разследване за  нарушаване на американски търговски санкции . Американското разузнаване твърди, че \"Хуауей\" е свързана с китайското правителство и нейна техника може да бъде използвана за шпионаж.", "date": "2019.01.11", "title": "Полша арестува за шпионаж китаец, управляващ филиал на \"Хуауей\""}
{"url": "https://www.dnevnik.bg/sport/2019/01/11/3373567_tomas_mjuler_e_nakazan_za_dvata_macha_s_livurpul/", "text": "Нападателят на \"Байерн\" Томас Мюлер е наказан за два мача в Шампионската лига. Германецът ще пропусне срещите с \"Ливърпул\" от осминафиналите в надпреварата. Санкцията му е заради червения картон, който получи в двубоя с \"Аякс\" от последния кръг от груповата фаза. Тогава  Мюлер скочи и с високо вдигнат крак ритна в главата Николас Таляфико . Баварците обявиха, че ще обжалват.  \"Байерн\" и \"Ливърпул\", които са ставали по пет пъти европейски клубни шампиони, ще се срещнат в най-вълнуващите двубои в осминафиналите. Водачът във Висшата лига е домакин в първия мач на 19 февруари, а реваншът на \"Алианц арена\" е на 13 март. Двата тима ще се изправят един срещу друг за осми път в официален мач. Дотук мърсисайдци имат две победи срещу една за баварците, а четири мача завършват наравно. За последно \"Ливърпул\" и \"Байерн\" играха през 2001 г. в мач за Суперкупата на Европа и англичаните спечелиха 3:2.", "date": "2019.01.11", "title": "Томас Мюлер е наказан за двата мача с \"Ливърпул\" заради \"кунг-фу удара\""}
{"url": "https://www.dnevnik.bg/evropa/evropeiski_parlament/2019/01/11/3373569_dvijenie_pet_zvezdi_obiavi_plan_za_nova_grupa_v/", "text": "Насърчаване на пряката демокрация и намаляване на прекалено големите разходи в политиката са сред целите, които новата политическа група в Европейския парламент на италианското Движение \"Пет звезди\" ще се опита да насърчава в програма, която ще бъде публикувана преди европейските избори през май, предаде EurActiv. Вицепремиерът Луиджи ди Майо бе в Брюксел, за да обсъди плановете за новата група. Заради Брекзит евроскептичните депутати от Партията за независимост на Обединеното кралство ще напуснат парламентарната група \"Европа на свободата и пряката демокрация\" (ЕСПД), част от която е и \"Пет звезди\". Не е ясно дали ЕСПД ще оцелее след евроизборите, заради което италианската партия е принудена да търси потенциални съюзници. Ди Майо се срещна с лидери на полската дясна партия \"Кукиз ’15\", хърватската популистка \"Жива стена\" и финландската либерална \"Движение сега\" с предложение да се включат в бъдеща политическа група, която да се сформира след изборите за Европейски парламент през май. Водят се разговори с други европейски партии, заяви Ди Майо. \"Пет звезди\" чака отговор и от френските \"жълти жилетки\". В публикация на официалния сайт на партията Ди Майо  изрази подкрепата си  за движението на \"жълтите жилетки\", но засега не е ясно дали то ще успее да прерасне в политическа организация преди изборите. Програмата от 10 точки, която ще бъде подписана в Ром около средата на февруари, ще изтъква общите ценности, споделяни от различните съюзници в новата политическа група. Включилите се партии ще имат право на свободно гласуване по всеки въпрос, както е и в момента в групата на ЕСПД. Скромният размер на потенциалните съюзници на Ди Майо засега сочи, че \"Пет звезди\" ще доминира. Евродепутатът от парламентарната група на \"Пет звезди\" Фабио Масимо Касталдо коментира пред EurActiv, че програмата, която все още не е завършена, ще е силно фокусирана върху намаляването на политическите разходи, включително и затварянето на седалището на Европейския парламент в Страсбург. Спестяванията, които това ще донесе, почти 200 милиона евро, трябва да бъдат насочени към програми в полза на европейските граждани, се посочва още в програмата. Въпреки че защитата на околната среда ще е ключова в предизборната кампания на \"Пет звезди\", европейските Зелени засега затварят вратата пред официален съюз с партията заради коалиционното й партньорство с крайнодясната \"Лига\".", "date": "2019.01.11", "title": "Движение \"Пет звезди\" обяви план за нова група в европарламента"}
{"url": "https://www.dnevnik.bg/zelen/2019/01/11/3373578_bulgariia_shte_izbegne_nakazatelnata_procedura_zaradi/", "text": "България ще избегне наказателна процедура от Европейската комисия, с която е заплашена, ако не довърши депото за отпадъци в Бяла. Това се разбра от отговор на министъра на околната среда и водите Нено Димов по време на парламентарния контрол. На страната може да се наложи да върне 5 млн. лв.,  ако не успее да завърши проекта до 31 март тази година. Димов уточни, че е получил уверение от общината, че депото ще е готово в този период. За целта са отпуснати и държавни пари за строителството му. \"До момента са изградени депото, административната сграда и почти цялата довеждащата инфраструктура\", каза Димов. Проектът за регионална система за отпадъци в Бяла беше внесен за оценка в министерството на околната среда и водите още през 2011 г., като се очакваше през 2014 да са готови първите клетки за депониране на отпадъци. В депото ще се събира боклукът на общините Борово, Бяла, Две могили и Ценово. В Благоевград, Дупница, Кюстендил и Бяла все още няма изградени системи за депониране на отпадъците, които да отговарят на европейските екологични изисквания. Именно тези проекти могат да доведат до наказателна процедура за България.", "date": "2019.01.11", "title": "България ще избегне наказателната процедура заради депото за отпадъци в Бяла, увери Димов"}
{"url": "https://www.dnevnik.bg/sport/2019/01/11/3373554_oldridj_se_razvihri_56_tochki_v_mach_preminal_kota_300/", "text": "Ламаркъс Олдридж вкара рекордните 56 точки в кариерата си в епичен мач между \"Сан Антонио спърс\" и \"Оклахома сити тъндър\" от Националната баскетболна асоциация (НБА). Двубоят предложи много драма, две продължения и завърши 154:147. За пръв път от декември 2006 г. мач от НБА преминава границата от 300 точки. За последно \"Финикс сънс\" се наложи с 161:157 над \"Бруклин нетс\" отново след две продължения. Олдридж се отличи още с девет борби и четири асистенции за успеха на \"Спърс\". Той е седмият играч в историята на тима, който отбелязва над 50 точки в един мач. Предишното му върхово постижение беше 45 точки, вкарани срещу \"Юта джаз\" през март 2018 г. За \"Оклахома\" Пол Джордж реализира 30 точки. Звездата на \"гръмотевиците\" Ръсел Уестбрук завърши с трипъл-дабъл, като вкара 24 точки и добави 24 асистенции и 13 борби. Двубоят ще се запомни още с рекордно високия процент на \"Сан Антонио\" при стрелбата от далечна дистанция. \"Шпорите\" вкараха 16 от 19-те си опита от тройката (84.2%), като изпревариха постижението на \"Лос Анджелис клипърс\" от края на 2018 г. (78.3%). В класацията се зачита процента при поне 15 направени изстрели от дистанция.", "date": "2019.01.11", "title": "Олдридж се развихри с 56 точки в мач, преминал \"кота 300\""}
{"url": "https://www.dnevnik.bg/biznes/2019/01/11/3373574_iznosut_za_es_do_oktomvri_raste_s_10/", "text": "През периода януари - октомври 2018 г. износът на стоки от България за ЕС се увеличава с 9.7% спрямо същия период на 2017 г. и е в размер на 31.6 млрд. лева. Основни търговски партньори на България са Германия, Италия, Румъния, Гърция, Франция и Белгия, които формират 67.8% от износа за държавите - членки на ЕС. В сравнение със същия период на предходната година най-голям ръст е отбелязан в секторите \"Минерални горива, масла и подобни продукти\" (23.8%) и \"Машини, оборудване и превозни средства\" (15.5%). Спад се наблюдава единствено в сектор \"Мазнини, масла и восъци от животински и растителен произход\" (1.2%). Вносът от ЕС през периода се увеличава със 7.6% спрямо същия период на 2017 г. и е на стойност 33.3 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. При вноса на стоки от ЕС в сравнение със същия период на 2017 г. най-голямо процентно увеличение е отчетено в сектор \"Безалкохолни и алкохолни напитки и тютюн\" (15.4%), а най-голямо намаление се наблюдава в сектор \"Мазнини, масла и восъци от животински и растителен произход\" (4.5%). Външнотърговското салдо на България с ЕС е отрицателно и е на стойност 1.7 млрд. лева.", "date": "2019.01.11", "title": "Износът за ЕС до октомври расте с 10%"}
{"url": "https://www.dnevnik.bg/bulgaria/2019/01/11/3373583_karakachanov_se_obiavi_za_prekratiavane_na_dogovorite/", "text": "Ръководството на Министерството на отбраната предлага да бъдат прекратени договорите с частни фирми за охрана на армейски обекти, в които има оръжие, боеприпаси и взривни вещества, каза днес в рамките на парламентарния контрол вицепремиерът и министър на отбраната Красимир Каракачанов. Поводът са открити сериозни пропуски от една от ангажираните компании - \"БАТ секюрити\". Договорът с нея е бил сключен след процедура по Закона за обществените поръчки, проведена от Съвместното командване на силите, което се явява самостоятелно юридическо лице на бюджетна издръжка. В отговор на запитване от Каракачанов командващият генерал-майор Любчо Тодоров се е аргументирал, че с избора на частна фирма се намаляват разходите, тъй като не се налага назначаването на цивилни лица за охранители. Каракачанов посочи, че работна група, ръководена от постоянният секретар по отбраната, е направила няколко предложения за решаване на проблема, които трябва да се обсъдят от Съвета по отбрана. Сред тях е и това - при изтичане на договорите с частни фирми за охрана на обекти, в които има оръжие, боеприпаси и взривни вещества, или при предсрочното им прекратяване, охраната да се поема от дружеството за охрана и сигурност МОБА ООД, което е на Министерството на отбраната. Вариант е и ангажиране на военна полиция и личния състав на поделенията, допълни военният министър. Обектите, които армията вече не ползва, както складовете, в които няма оръжие, боеприпаси или взривни вещества, можело да продължат да се пазят от частни фирми. Като уточни, че няма как да се меси в решението на командира на съвместното командване на силите в казуса с \"БАТ секюрити\", Каракачанов посочи, че пред ген. Тодоров има две решения - прекратяване договора или поставяне на срок за отстраняване на недостатъците. Военният министър не скри, че е привърженик на първото решение, още повече че срокът на договора с охранителната фирма е изтекъл.", "date": "2019.01.11", "title": "Каракачанов се обяви за прекратяване на договорите с частни фирми за охрана на армейски обекти"}
{"url": "https://www.dnevnik.bg/sviat/2019/01/11/3373579_koaliciiata_na_sasht_zapochna_iztegliane_ot_siriia/", "text": "Международната коалиция за борба с джихадистите, ръководена от САЩ, заяви днес, че е започнала да изтегля войските си от Сирия, без да даде подробности, съобщи \"Франс прес\". Коалицията \"започна процеса на изтегляне (...) от Сирия\", каза пред АФП полковник Шон Райън. \"От съображения за оперативна сигурност не обсъждаме срокове, места или движения на войските\", подчерта говорителят. През декември президентът на САЩ Доналд Тръмп обяви решението за изтегляне на 2000 военнослужещи от Сирия, изпратени за подкрепа на коалицията срещу \"Ислямска държава\". Водените от кюрдски бойци Сирийски демократични сили (SDF) предупреждават, че ще им е трудно да се справят с джихадистите, ако американското подкрепление си тръгне. Решението не срещна подкрепа и в администрацията на Тръмп, която напусна и  министърът на отбраната Джим Матис . По-късно се появи информацията, че изтеглянето  няма да стане  веднага, а съветникът на Тръмп по националната сигурност Джон Болтън каза, че първо ще са  нужни гаранции за сигурността  на кюрдските съюзници на САЩ. Думите му разгневиха турското ръководство, което се готви за нова операция срещу кюрдските сили (смятани от нея за терористична организация) по границата със Сирия.", "date": "2019.01.11", "title": "Коалицията на САЩ започна изтегляне от Сирия"}
{"url": "https://www.dnevnik.bg/detski_dnevnik/2019/01/11/3371798_s_decata_v_pochivnite_dni_12_i_13_ianuari/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  -  \"Чайната\"  открива новата джазова година с необичайни инструменти. След като последния път на шоуто беше предизвикана Баба Зима да се развихри със снежния си кожух, сега екипът музиканти е подготвил сгряващи латино и диксиленд песни за къс ръкав, както и много детски песни. Всички малки и големи импровизатори са поканени от 11 часа да свирят и пеят. Вход за деца - 5 лв., за възрастни - 7 лв. Без предварителни резервации. - Открит урок по китайски език очаква от 15 часа на ул. \"Иван Вазов\" 38 децата, които са любопитни да научат повече за Китай и китайската култура. Подробности -  тук .  -  Караоке с \"Маргаритка\"  чака децата в 11 часа в Mall of Sofia.  - жителите на града ще могат да засадят коледните си дръвчета на предвидените за целта места, на площ около 1 дка в парк \"Загорка\", съобщиха от пресцентъра на общинската администрация. \"Община Стара Загора е осигурила парцел и е подготвила дупки за засаждането на вече ненужните, но живи коледни дръвчета\", се казва в съобщението. Моментът за това е подходящ, увери Николай Стоев от общинското звено \"Озеленяване\".   - на няколко сцени на 30-метрова кула с грандиозен спектакъл от 19 часа ще бъде открит проектът \"Пловдив - Европейска столица на културата 2019\". Студентската музикална Формация \"Жарава\" ще изнесе концерт на 12 януари от 12 часа на сцената на кв. \"Капана\".  Неделя  - детски център \"Флуместер - Къща за игри\" кани на \"Огнено денс шоу на детски научен клас\" от 18 часа. Подробности -  тук .  - ателието  \"Изкуство, вдъхновено от природата и науката\"  в отворено в \"Техномеджикленд\" от 11 ч. за деца между 7 и 13 години. - детският научен център и \"Музейко\" и \"Lidl България\" посрещат малки и големи срещу цена на билета от само 2 лева. Подробности и пълната програма за дена можете да видите  тук .  - от 11 часа Wonder Party ще представи спектакъла \"Магьосници \"Абракадабра\" мол \"Сердика\". Входът е свободен.  - жителите на града ще могат да засадят коледните си дръвчета на предвидените за целта места, на площ около 1 дка в парк \"Загорка\", съобщиха от пресцентъра на общинската администрация. \"Община Стара Загора е осигурила парцел и е подготвила дупки за засаждането на вече ненужните, но живи коледни дръвчета\", се казва в съобщението. Моментът за това е подходящ, увери Николай Стоев от общинското звено \"Озеленяване\". - събития през целия ден по повод откриването на \"Пловдив - Европейска столица на кулутарата 2019\".", "date": "2019.01.11", "title": "С децата в почивните дни (12 и 13 януари)"}
{"url": "https://www.dnevnik.bg/sport/2019/01/11/3373585_prezidentut_na_iaponskiia_olimpiiski_komitet_e_obvinen/", "text": "Президентът на Японския олимпийски комитет Цунекацу Такеда е обвинен в корупция във Франция, съобщава \"Ройтерс\". Обвинението е дошло през декември от националната финансова прокуратура. Такеда, който е бивш състезател по конен спорт, не е бил открит за коментар. За момента липсва коментар и от Японския олимпийски комитет, както и от организационния комитет на Токио 2020. През 2016 г. френската прокуратура обяви, че разследва случай с превод на над 2 млн. долара от Японския олимпийски комитет към сингапурска консултантска фирма - Black Tidings. Плащането е станало по време на процедурата по определянето на домакина на летните игри през 2020 г. Такеда беше разпитван от прокуратурата в Япония през 2017 г. във връзка с тези преводи. Тогава плащанията бяха определени за законосъобразни. Black Tidings се ръководи от Ян Тан Тон Хон, за когото се твърди, че е приятел с Папа Масата Диак - замесеният в корупционен скандал син на бившия президент на международната атлетическа федерация (IAAF) Ламин Диак. Такеда е член на Японския олимпийски комитет от 1987 г. и е на президентския пост от 2001 г. Като член на МОК той имаше роля в подготовката на няколко зимни олимпийски игри.", "date": "2019.01.11", "title": "Президентът на Японския олимпийски комитет е обвинен в корупция във Франция"}
{"url": "https://www.dnevnik.bg/kultura/2019/01/11/3371409_otkus_ot_ot_bezdunnata_bezdna_spomeni_ot_zatvora_i/", "text": "Иван Тутев, въпреки тежкия си инфаркт, все пак успява да дочака освобождението си през 1956 г.: след седем дълги и мъчително трудни години по затвори и лагери. И да ни остави този свой дневник – свидетелството от първо лице пред съда на историята, идващо да попълни доста \"липси\" в паметта за българския комунизъм. За неща, които уж не ги е имало, а и да ги е имало, не са били чак \"такива\" по пътя към \"светлото бъдеще\". Самият той, въпреки обяснимата автоцензура на затворника, признава в една своя записка: \"Преживелиците грубовато ме смъкнаха от облаците на идеализациите и ми дадоха едно здраво, макар и малко нещо горчиво прозрение.\" (20 септември 1955 г.). Прозрение, превърнало неговия дневник в истинска \"нова проза\", писана не за удоволствие и не за посмъртна слава. Още повече, че за да дочака освобождението си, той навярно е бил принуден да подпише стандартната декларация за лоялност: никога да не разгласява преживяното по лагери и затвори. Което е неотменна част от стратегията на тоталитарната държава – жертвата да стане съучастник в прикриването на позорните тайни на режима. Иван Тутев оцелява, за да свидетелства. И тези \"записки за страданията\" му, писани при това от човек с леви убеждения, съдържат важни истини за репресивния характер на тоталитарния комунистически режим. Тони Николов 11 януари 1950 г. Отношенията между мен и един от съкилийниците ми се слагат все по-зле. Раздразнението помежду ни расте почти с всеки ден. Чувствам, че така повече не може. Трябва или да направя опит да му обясня кое в поведението му дразни, или пък ще трябва да помоля да ме преместят в друга килия. Колко ми е тежко с тия чужди хора, с които капризната съдба ме събра за съвместно страдание. 16 януари 1950 г. Днес ми дадоха свободно свиждане с Ерна в киносалона на затвора. Заедно с нея дойде и сестра ми Бистра. Това ме трогна дълбоко. Бистра най-много съм обичал от всички мои сестри. Някога с нея споделяхме своите поетически възторзи, своята любов към изкуството, високите мисли върху живота, нашите смели жизнени мечти. Тя е много умна, но не съм сигурен дали е съвсем щастлива. Омъжи се по любов за цигулар, който на времето будеше блестящи надежди, но не успя да се реализира и тя трябваше да стане гимназиална учителка по философия и литература, за да помага в издръжката на своето семейство. Учителстването подкопа здравето й. Преди десетина години заболя тежко от туберкулоза и след продължително санаторно лечение едва се възстанови. И сега не е добре. Трогна ме, че Бистра единствена от моите родни майка, брат и сестри се реши да ме посети в затвора. Нейната честна натура не се бои, че проявата на сестрински чувства може да й причини неприятности. Тя се държа умно и непринудено, като че не съм осъден, а просто изпаднал във временна беда. С дълбока признателност приех уверението й, че станалото не засяга сестринските й чувства и човешкото уважение към мен, защото ме познава добре и нищо не е в състояние да разколебае дълбоката й вяра в мен. Каза, че тя ще се грижи за Ерна и не ще я изостави. Благодарни сълзи бликнаха в очите ми. Не можах да й кажа нито дума и се боях да не се разридая с глас. Стиснах ръката й. Мисля, че тя разбра безмерната дълбочина на моето вълнение. Свиждането се състоя под контрола на един надзирател, който никак не ни тревожеше. Ерна се хвърли хълцаща в прегръдките ми и през ридания ми шепнеше уверения в неизменна любов и вярност. Аз й казах, че нейните думи ме правят щастлив и те решително укрепват волята ми да живея и преживея изпитанието. Но внимателно добавих, че не бих желал да бъда причина за продължаване на нейните и на Жоро страдания и затова предлагам да й върна свободата. Нека поиска развод. Така ще се избегнат всякакви мъчнотии за нея и Жоро да устроят живота си. Тя ще може да получи работа, за да съществува, докато Жоро свърши учението си и се завърне от Москва, а на него не ще се правят пречки за творческото му проявление. Тя още по-силно се притисна в мен, безутешно зарида и само повтаряше: – Никога, за нищо на света. Даже и формалният развод означава за обществеността скъсване, означава признание, че те считам за виновен, а аз никога няма да сторя това, няма да ти нанеса такъв ужасен удар, защото знам, че не можеш да извършиш и не си извършил такива долни престъпления! Нима ти не можеш да почувстваш - каза тя с дълбока скръб?- че самата твоя мисъл, че бих могла от грижа за себе си да те напусна сега, когато си в нещастие, когато изживяваш най-трагичен момент от своя живот. Нима не чувстваш колко оскърбително е това за мен? Нима през тия двадесет и шест години съвместен живот ти наистина не си могъл да разбереш нито дълбочината на моята любов към теб, нито моите човешки и морални качества?... Изразните ми средства са твърде бедни, за да предам вярно драматизма на това свиждане. По своята емоционална напрегнатост, то надминава всичко, което досега съм преживял. Моето вълнение е все още толкова силно, че не мога спокойно да пиша. 19 януари 1950 г. Снощи, точно след проверка, отвориха нашата килия и отведоха В. И. заедно с всичкия му багаж. Не знаем къде е откаран. Всички бяхме много угнетени. И днес все още не можем да превъзмогнем неприятното усещане, че и нас може също така внезапно да вземат и отведат кой знае къде. Забелязах, че такова чувство на несигурност има у всички затворници и то е особено угнетяващо. На мястото на В. И. доведоха нов съкилийник – Илия, дърводелски работник от софийския квартал Овча купел. Той се държи шумно, почти гаменски, подчертано демонстрира антикомунистически настроения и така с цялото си държание издава, че в нашата килия е попаднал неслучайно 20 януари 1950 г. Днес е именният ми ден. Още щом станах от леглото, всички ми изказаха поздравления. Това ме трогна. Не съм свикнал да празнувам имен ден, а само рождения си ден. Двадесети януари празнувам само в спомените си като ден, в който преди двадесет и седем години започна нашата връзка с Ерна. Днес денят е студен, но ясен. Весело слънце е обляло София с дъжд от искрометни лъчи и през прозореца на канцеларията аз виждам как блести под тях златният купол на \"Александър Невски\". Вдясно от него, в едно от ония високи бели здания е нашият дом, където сега тъгува и самотно страда моята скъпа, скъпа Ерна... Вероятно и тя сега там разлиства скръбните страници на своя минал живот – спомените. Извикаха ме и трябваше да прекъсна писането. Някакъв инспектор искаше от мен разни сведения. Разговорът много ме развълнува. Нима тия хора не ще ме оставят най-сетне на мира! Нима не им е достатъчно, че вече съм опозорен и са разбили живота ми?!... Лирическото ми настроение се пресече и не мога да продължа записването, което започнах преди два часа. Седя на мястото си край прозореца и гледам навън, а в душата ми е тъмна мъка и самота!... 5 февруари 1950 г. На няколко пъти имах остри сърдечни пристъпи, а нервните кризи са още по-често явление. В килията проявяват внимание към мен и за да щадят здравето ми са ме освободили от килийно дежурство: не ми позволяват нито да изнасям и почиствам тежката чугунена кофа, нито да мета и мия килията. Колкото и отношенията ни да са лишени от топлота и сърдечност, за това внимание аз съм им искрено благодарен. В болницата не могат да ме лекуват. Там само ми слагат инжекции със строфантин, гликоза и кардиозол, когато настъпят по-остри кризи, като в такива случаи оставам по няколко часа в леглото. Не знам какво би станало с мен, ако някой ден се разрази нов сърдечен инфаркт!... Нервите ми лекуват с редовни инжекции от натриев бромат, но ето вече втора серия свърших, а няма никакво подобрение. Нищо не можа да се направи, освен фатално да приема онова, което ще се случи с мен!...", "date": "2019.01.11", "title": "Откъс от \"От бездънната бездна. Спомени от затвора и Белене\" на Иван Тутев"}
{"url": "https://www.dnevnik.bg/bulgaria/2019/01/11/3373587_borisov_pomolil_taiani_vuprosut_s_prevozvachite_da_se/", "text": "Министър-председателят Бойко Борисов предложил на председателя на Европейския парламент Антонио Таяни въпросът с условията на работа на международните превозвачи, известен като пакета \"Мобилност 1\" и Плана \"Макрон\", да се обсъди след предстоящите през май избори за Европейски парламент. Това съобщава правителствената пресслужба след разговор по телефона между двамата. Борисов се аргументирал с това, че при последното гласуване в Комисията по транспорт и туризъм в Европейския парламент два от трите доклада по пакета са отхвърлени. Борисов определи като странен казуса, че има политическо споразумение между ръководителите на различните парламентарни групи в транспортната комисия, че трите доклада по пакета \"Мобилност 1\" са неразделна част един от друг, но в същото време няма логика отхвърлените доклади да влязат за гласуване в пленарна зала. Вчера транспортната комисия одобри само един от трите доклада (повече за тях четете  тук ), които разглеждаше вчера и които засягат също условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Предстои по-късно днес евродепутатите от комисията да решат как ще продължат работата по тези теми и засега не е известно какви текстове ще бъдат подложени на гласуване в пленарната зала - същите, променени или нови. \"Два пъти транспортната комисия и един път в пленарната зала евродепутатите отхвърлят спорните доклади по пакета \"Мобилност 1\" и с това показват, че текстовете са небалансирани и предизвикват недоволство както у тях, така и у редица страни - членки на ЕС\", подчертал Борисов. За да изрази всички резерви по отхвърлените доклади по пакета \"Мобилност 1\" и процедурите по гласуването им в пленарната зала на Европейския парламент, премиерът Бойко Борисов изпраща в Брюксел министъра на транспорта Росен Желязков, съобщава пресслужбата, макар че министърът е вече там и участва вчера в протестите, организирани от български и други източноевропейски фирми на превозвачи. Министърът ще представи всички аргументи на България по темата на среща с председателя на Европейския парламент Антонио Таяни, се посочва в прессъобщението. По време на срещата Желязков още веднъж ще представи идеята на България разглеждането на пакета \"Мобилност 1\" да бъде оставено на следващия Европейски парламент. Междувременно пресцентърът на омбудсмана Мая Манолова обяви, че тя е изпратила писмо с настояване за съдействие до Европейския омбудсман Емили О‘Райли, до председателя на Европейската комисия Жан-Клод Юнкер и председателя на Европейския парламент Антонио Таяни с искане поправките да не бъдат гласувани от настоящия състав на Европейския парламент с оглед изтичащия му мандат.", "date": "2019.01.11", "title": "Борисов помолил Таяни въпросът с превозвачите да се реши след евроизборите"}
{"url": "https://www.dnevnik.bg/bulgaria/2019/01/11/3373601_dvama_dushi_sa_osudeni_sled_sblusucite_v_romskiia/", "text": "Двама души бяха осъдени за нападение над полицаи в ромския квартал в Мъглиж. Инцидентът стана в края на октомври миналата година, когато  петима служители на реда пострадаха  по време на сблъсъци, предизвикани от опита им да задържат организатори на незаконни надбягвания с коне, които са се провеждали по общинския път между селата Черганово и Овощник. Единият от осъдените е мъж на 34 години. Той е нанесъл лека телесна повреда на полицай и получи присъда от 11 месеца затвор. Другият ефективно осъден е мъж на 37 години. Неговата присъда е 6 месеца затвор за оказване на съпротива при арест и опит да удари с дървена дъска полицай. До присъдите се стигна след споразумение между защитата и съда. Двамата вече са влезли в затвора, уточняват от прокуратурата. До сблъсъците в ромския квартал в Мъглиж се стигна, след като полицейски екип се опитал да влезе в него,  за да арестува организаторите на гонките с коне.  Те били нападнати от местните жители, като петима полицаи пострадаха. Нанесени бяха и щети по патрулните автомобили.", "date": "2019.01.11", "title": "Двама души са осъдени след сблъсъците в ромския квартал в Мъглиж"}
{"url": "https://www.dnevnik.bg/zelen/2019/01/11/3373006_stefan_avramov_promenite_v_zakona_za_bioraznoobrazieto/", "text": "- Промените в закона са мотивирани с обстоятелството, че България е длъжна да обяви органи за управление на \"Натура 2000\", за да не връща няколко десетки милиона евро по оперативната програма \"Околна среда\" 2014 - 2020. Това е формалният повод, причините са желанието да се отслаби максимално мрежата и да се атакуват по всички възможни начини природозащитните неправителствените организации и учените. Реално проектът е и атака срещу Националните паркове, защото дублира и ще размива отговорностите по тяхното управление. - Трябва да са адекватни. Иначе \"Натура 2000\" остават само паркове \"на хартия\". Министерството предлага защитените зони да се управляват от регионалните инспекции по околна среда. Това не е най-лошата идея - по-рано се предлагаха и варианти за областните управи, които нямат никакъв капацитет за това. Но и сега напълно се игнорират националните и природни паркове. Те повече или по- малко се препокриват с териториите на едноименните защитени зони и имат почти идентични функции с органа за управление. Това дублиране е безсмислено и вредно. Отделно за по-малките зони би могло управлението да се възложи на общини и неправителствени организации, както е в други европейски страни. - Проектозаконът бе създаден от затворена работна група на министерството и е пълна изненада за българското общество. Това всъщност е предизвестено, защото отдавна е ясно, че на природозащитните организации и на учените се гледа като на врагове. И преди е имало конфликти с други министри, но винаги е имало дискусии в работни групи и много неща са се оправяли в тях. В момента министърът върви с рогата напред в лобистките си кампании и продуктите му са изключително некачествени, конфликтни и не служат на обществото. - Най-дразнещо е предложението за национализацията на данните. Неправителствените организации продължават да подкрепят създаването на географска база данни с информация за видовете и местообитанията към министерството. Тази база данни е формулирана в проектозакона и трябва да обединява цялата налична информация за биологичното разнообразие на България. За съжаление сега предложението не води до създаване на базата данни, а прилича на оръдие за тормоз на неправителствените организации и научната общност, защото ги задължава безплатно да работят, за да предоставят труда си на държавата. Всъщност всеки природолюбител, който наблюдава птици и не докладва за всяко наблюдение на министерството, ще се превърне в нарушител на закона и ще подлежи на санкция от 2000 до 5000 лева. Вместо да национализира насилствено данните, министърът трябва да накара собствената си  система за мониторинг и събиране на данни към изпълнителната агенция  (която вече съществува) да заработи. За нея бяха дадени милиони и тя не работи. Не всички системи за мониторинг на биоразнообразието, координирани от министерството, работят. А тези, които работят, дават грешни резултати. Същевременно една природозащитна организация – Българското дружество за защита на птиците (БДЗП), създаде  публична база данни . В нея има 909 271 записа с географски координати и е резултат от почти изцяло доброволен труд на хиляди хора. Тя става все по-популярна и покрива птици, бозайници, влечуги, земноводни, редки растения и безгръбначни. С промените се цели национализация на тази и всяка друга база данни, защото министерството не е осигурило редовно набиране на свои данни. А липсата на регулярен национален мониторинг на биологичното разнообразие по зоните от \"Натура 2000\" е директно нарушение на Директивата за местообитанията и на Директивата за птиците, които задължават държавата да организира проучвания на видовете и местообитанията от директивите. - Ако бях министър, щях да създам звено от няколко научни работника и експерти, което да координира събирането на данните от Българската академия на науките (БАН), други изследователски звена и експертните неправителствени организации. Щях да сключа дългогодишен договор с БАН за нискоинтезивен, но постоянен мониторинг и проучвания. Щях да сключа договор за няколко хиляди лева годишно с БДЗП, срещу което щях да получавам всичките им данни, които след валидация от БАН щяха да са ключова част от националната система за мониторинг. - Да, сериозната опасност идва от пълзящия опит за ликвидиране на съдържанието на \"Натура 2000\". Първо, законът вече ще гласи, че режими в \"Натура 2000\" ще се въвеждат по преценка на министъра. Законът превръща министъра в една божествена фигура, подобна на аятолах Хомейни, чиято преценка произлиза от божествената му същност, а не от изискванията на директивите. А гражданите, като знаят кому служи настоящият министър, лесно е да си представят каква ще е преценката. Второто е актуализацията на заповедите за зоните от \"Натура 2000\" без обществено обсъждане. Според проекта има ли подадени нови данни, заповедта се издава директно. Тоест, ако един инвеститор направи прекартиране на защитена зона \"Калиакра\" и намали площите със степи два пъти и министерството го приеме, няма проблем да се променят всичките режими в нея без никакво обществено обсъждане и време обществото да реагира. А изискването на духа на директивите е при нови данни да се актуализира формулярът за съответната зона, държавата да направи процедура, при която се определя заповедта за зоната и процедурата трябва да е адекватна - включваща експерти и заинтересовани страни. - С този проект радикално, до безсмислица, се опростяват плановете за управление. Предлага се за всички защитени зони към една регионална инспекция на екоминистерството (РИОСВ) да има един план за управление, който да е опростен. Няма как да се направи един малък план за много и различни територии и той да има реален ефект. Същевременно ако една зона е разделена в териториите на 5 РИОСВ, за нея ще има на практика 5 различни плана за управление (примерно такъв ще бъде случаят с Централен Балкан). - Световната практика е режимите в защитените територии да се определят на три нива. Първото ниво е със закона, където има практики да се въвеждат режими за човешката дейност. При нас се въвежда само един режим – оценка за съвместимост на плановете и проектите в тях със значително влияние върху природата. Второто ниво е със заповедта за обявяване на съответната зона. Принципно с нея се въвеждат повече или по-малко конкретни режими, които могат да траят десетилетия и даже повече от столетие и това дава значителна правна сигурност на тази територия. Третото ниво са плановете за управление за конкретната територия от \"Натура 2000\". Обикновено при тях се прави детайлно териториално устройство и планиране с режими и зониране на конкретна територия. Световната практика е планът да е за 10 години. По предложенията в нашия закон ще са за шест години, ще има един опростен план за всички зони на територията на една инспекция и техните режими ще отменят режима на заповедта. Резултатите ще са общи и почти безсмислени режими, пълен управленски хаос и конфликти. Планът би трябвало да е на ниво конкретна зона, с достатъчно детайлност, за да могат да се взимат дългосрочни управленски решения за следващите 10 години. - Законът предлага НСБР да не се занимава повече с \"Натура 2000\", а това да бъде прехвърлено на Национален консултативен съвет за \"Натура 2000\". Нямам идея какво мотивира това предложение. Но прави впечатление, че в Националния консултативен съвет и регионалните комитети на заинтересованите страни водещо начало ще има бизнесът. Природозащитните организации и научната общност са последните, които са споменати в тях. Научната общност напълно отсъства в рамката за регионалните комитети на заинтересованите страни. - Реално проектът е и атака срещу националните паркове. Той предлага териториите на националните паркове в качеството им на зони от \"Натура 2000\" допълнително да се управляват и от регионалните инспекции на министерството (РИОСВ), в чиито области се намират. Например територията на Национален парк \"Централен Балкан\" ще се управлява освен от настоящата дирекция на Национален парк \"Централен Балкан\" от още пет различни РИОСВ - Стара Загора, Пловдив, София, Велико Търново и Плевен. Парк \"Рила\" - от РИОСВ - София, Перник и Благоевград, заедно със съществуващата дирекция... И дирекциите, и РИОСВ са звена на екоминистерството. Двойното управление на една и съща територия от две различни структури е икономически и управленски вредно и води до размиване на отговорности, което си мисля, че е и целта на законопроекта. - Той е пълен с юридически грешки или празноти. Досега, както е и по европейските директиви, мерките се определят с целта да се постигне \"благоприятен природозащитен статус\" на видовете и местообитанията, които са обект на защита в конкретната зона. Тази методика е заменена с новото определение \"състояние на сигурност\". Не знам какво налага тази промяна. - Новият подход за управление на \"Натура 2000\" се прокарва така, че научната и природозащитната общност да не могат да реагират и предотвратят някои от абсурдите, които обясних вече. Това, което се набива в очи като цел на много от предлаганите текстове е ясната атака срещу неправителствените организации и учените. За неправителствените природозащитни организации са въведени специални критерии, на които трябва да отговарят, за да могат да участват в Националния консултативен съвет за управление на \"Натура 2000\" и регионалните съвети на заинтересованите страни. А критериите за регионална организация изключват всички национални природозащитни организации от участие в регионалните съвети с изискване за записване в устава, че функционира на територията на съответната инспекция. Като именно регионалните съвети могат да повлияят на мерките за управление на конкретните зони от \"Натура 2000\". От регионалните съвети е изключена категорично и научната общност, тъй като не е формулирана въобще в тях. А в съседна Гърция има законово задължение председателят на управителния съвет на защитените зони да е научен експерт. - При благовидните си мотиви за най-после въвеждане на подход за управление на \"Натура 2000\" законопроектът всъщност не решава проблемите и е знак, че и в бъдеще на практика екоминистерството ще продължи да не си изпълнява задълженията по закона и директивите. Докато ограничава гражданското участие, министърът не решава ключовите пропуски при управлението на \"Натура 2000\" към момента: - той не прави нищо, за да си изпълни задълженията за проучване на българското биоразнообразие по директивите; - превръща докладването по двете директиви без теренни проучвания в безсмислено харчене на десетки милиони левове, което е или корупционна практика, или напълно безсмислено изхарчване на средства на европейския данъкоплатец без никакъв резултат; - не е инициирал НИТО една природозащитна инициатива, в резултат на което България ще е може би единствената европейска държава с много сериозно влошено състояние на биологичното разнообразие за този планов период; - обявил е война на неправителствените организации, учените и гражданите; - не е създадена прозрачна и достоверна система за регистриране на решенията за оценки за съвместимост, което е нарушение на духа на директивите. Това е и сериозна корупционна предпоставка; - не осигурява възможности за разработване на планове за действие за застрашени местообитания; - няма ясна рамка за обезщетения за собственици на земи от щети от защитени видове; - няма ясна рамка за изкупуване на местообитания със строги режими, подлежащи за опазване, и така България ще изпусне както да използва европейски пари за това, така и ще продължат конфликтите с техните собственици, които нямат компенсации за проблемите си. - Смятам, че предложението трябва да бъде изтеглено и преработено основно в работна група, в която да са представени всички интереси. И едва след това промените в закона да бъдат внесени повторно за обществено обсъждане.", "date": "2019.01.11", "title": "Стефан Аврамов: Промените в Закона за биоразнообразието противоречат на духа на директивите за \"Натура\""}
{"url": "https://www.dnevnik.bg/bulgaria/2019/01/11/3373584_deloto_sreshtu_kamenarov_produljava_predstoi_razpit_na/", "text": "Не се оправдаха очакванията, че наказателното дело на втора инстанция срещу генералния директор на БНТ Константин Каменаров може да приключи с днешното съдебно заседание. Той обжалва пред Софийския градски съд /СГС/ условната присъда, наложена в края на 2017 г. от Софийския районен съд за шофиране след употреба на алкохол. Процесът продължава на 18 февруари с разпит на лекарката от болницата, в която е взета кръвната проба за съдържание на алкохол на Каменаров - д-р Иванова. Искането направи подсъдимият, но заедно с това поиска да бъдат разпитани още двама лекари: д-р Стойчев, който е подписал заключението с резултата, и д-р Мострова, която е обработила кръвната проба. Наред с това защитата на Каменаров - адвокат Людмил Рангелов, поиска да бъде направена физико-химична експертиза. Съдебният състав с председател Руси Алексиев обаче уважи само искането за разпит на лекарката, взела кръвната проба. Съдът отхвърли разпит на другите двама лекари с мотив, че техните твърдения са проверими документално и не е небоходимо да бъдат разпитвани. Константин Каменаров получи условна присъда от Софийския районен съд съд от 1 година и 3 месеца и глоба от 600 лв., заедно с отнемане на шофьорската книжка за година и половина. Районният съд прие за доказано, че е шофирал с 1,6 промила алкохол, установено с кръвна проба, и го призна за виновен по чл. 343-б, ал. 1 от Наказателния кодекс, след което той обжалва присъдата пред СГС.. Интересът към делото на генералния директор на БНТ е провокиран от това, че видът на окончателната присъда ще се отрази на неговия длъжностен статус. Според Закона за радиото и телевизията осъждани лица, независимо дали условно или ефективно, за умишлено престъпление от общ характер, не могат да бъдат членове на управата на БНТ и БНР, какъвто е и генералният директор. Аĸo присъдата на Каменаров влезе окончателно в сила, а това ще стане ако бъде потвърдена от СГС, той ще попадне в хипотеза на несъвместимост и ще трябва да напусне поста. Ако обаче бъде наказан с пробация или глоба, той ще може да запази поста си. Константин Каменаров последователно и категорично е отричал умисъла на нарушението и е поставял под съмнение причините за резултата от кръвната проба. Неговата версия е, че на 23 юни 2016 г., ce прибрал към 23 часа напрегнат и за да се отпусне изпил едно уиски. Поради проблем с метаболизма обаче той вземал всяка вечер и разтвор от билката \"златен корен\", която разтварял в медицински спирт, и съответната вечер изпил двойна доза от разтвора. И това е дало отражение в съдържанието на алохолната проба. След полунощ се обадила съпругата му че не се чувства добре и го помолила да отиде да я вземе. Той тръгнал с колата и след като я взел, бил спрян за проверка.", "date": "2019.01.11", "title": "Делото срещу Каменаров продължава, предстои разпит на лекарка"}
{"url": "https://www.dnevnik.bg/bulgaria/2019/01/11/3373611_chovek_zagina_a_drug_se_izdirva_sled_padane_na_lavina/", "text": "Двама души загинаха след падане на лавина в Пирин в района на Банско, съобщиха от Планинската спасителна служба към Българския Червен кръст. Загиналите са били сноубордисти, любители на екстремните зимни спортове и са карали по западните склонове на връх \"Тодорка\". На мястото е работил целият отряд на Планинска спасителна служба – Банско. Първоначално е било открито тялото на единия загинал, а малко по-късно и на втория. На мястото освен планинските спасители са били и кучета – търсачи, каза пред радио \"Фокус-Пирин\" началникът на службата Емил Нешев. Инцидентът става само ден след като  от Планинската спасителна служба предупредиха , че има повишена опасност от лавини в планините. Вчера от ПСС препоръчаха скиорите да не се отклоняват от пистите и да не навлизат в лавиноопасни райони. В днешното съобщение се посочва, че въпреки многократните предупреждения, продължава практиката да се пренебрегва информацията за утежнената лавинна обстановка, както и указанията на планинските спасители за безопасно поведение във високата планина. Във връзка с очакванията, че през почивните дни стотици граждани ще се отправят към националните зимни курорти, от ПСС при БЧК призоваха за стриктно спазване на правилата за поведение в планините - на пистите и извън тях.", "date": "2019.01.11", "title": "Двама души загинаха след падане на лавина под връх Тодорка в Пирин"}
{"url": "https://www.dnevnik.bg/evropa/2019/01/11/3373593_junker_predupredi_rumuniia_da_vnimava_s_planovete_za/", "text": "Приемането на закон за декриминализиране на някои случаи на корупция и широка амнистия за някои престъпления ще бъде отстъпление от спазването на върховенството на закона в Румъния, предупреди председателят на Европейската комисия Жан-Клод Юнкер, цитиран от \"Ройтерс\". Лидерът на управляващата в Румъния Социалдемократическа партия Ливиу Драгня е признат за виновен за корупция и затова не може да бъде премиер. По време на съвместна пресконференция с румънския президент Клаус Йоханис  Юнкер повтори , че макар Европейският съюз да се гради на компромиси, няма да има компромис със спазването на върховенството на закона. \"Ако амнистията бъде приета, както някои в тази страна очакват, това ще бъде стъпка назад във върховенството на закона\", каза Юнкер в отговор на въпрос. Драгня, който настоява, че не е извършил престъпление, опитва да прокара промени, сред които и указ, който ще осигури помилване и амнистия, включително и на него. Опитът на социалдемократите да декриминализират някои случаи на корупция в началото на 2017 г.  разпали най-големите улични протести  от падането на комунизма през 1989 г. досега. Вчера в интервю за Би Би Си външният министър Теодор Мелешкану  даде нов аргумент  защо е необходимо решението - за да може Букурещ да реши проблема с препълнените затвори. Срещу проекта се обявиха  президентът Клаус Йоханис , генералният прокурор, антикорупционният прокурор и правозащитни групи.", "date": "2019.01.11", "title": "Юнкер предупреди Румъния да внимава с плановете за амнистия за корупция"}
{"url": "https://www.dnevnik.bg/zdrave/2019/01/11/3373613_nai-malko_sa_lichnite_lekari_v_kurdjali_i_razgrad/", "text": "Най-малко общопрактикуващи лекари има в областите Кърджали и Разград и там един лекар обслужва над 2000 пациенти, а най-много са тези медици в Плевен, Добрич, Видин. Това каза здравният министър Кирил Ананиев в отговор на въпрос на депутати от левицата за недостига на общопрактикуващи лекари по места. Към края на миналата година средно за страната на един личен лекар са се падали 1409 здравно осигурени лица с непрекъстнати права. За същия период на миналата година един човек е трябвало да се грижи за 1396 здравно осигурени лица. Очертаните тенденции са аналогични в страните от ЕС, каза още Ананиев. Той посочи още, че всяка година има нарастване на плащанията за общопрактикуващите лекари, като за тази година е планиран ръст от 8.6 на сто, или 225 000 000 лв. за първична медицинска помощ. Депутатите от левицата обаче посочиха, че в някои населени места има сериозна липса на общопрактикуващи лекари. Която се очаква да стане още по-съществена в близките 5 години заради високата средна възраст на този вид специалисти. А и с влизането в сила на правилото тази дейност да може да бъде практикувана само от медици със специалност \"Обща медицина\". Те поискаха да се обмисли идеята да се разреши и на лекари с други специалности, като например вътрешни болести, да могат поне почасово да обслужват незаети практики. Здравният министър отговори, че това са въпроси, върху които може да се помисли, но не веднага. Необходими са разговори с Българския лекарски съюз, които ще текат при подготовката на Националния рамков договор за следващата година, допълни той.", "date": "2019.01.11", "title": "Най-малко са личните лекари в Кърджали и Разград, най-много има в Плевен и Добрич"}
{"url": "https://www.dnevnik.bg/citat_na_deniia/2019/01/11/3373615_citat_na_denia_diskriminiraniiat_sum_az/", "text": "Това заяви вицепремиерът Красимир Каракачанов в парламента днес и поиска общините да съборят всички незаконни постройки, в които живеят роми, а те да бъдат населени срещу наем в изоставените къщи по селата, да работят и да плащат сметки. \"Аз не съм пастор. Пасторите да ходят в циганските махали и да ги убеждават, че християнството е една добра религия\", обяви Каракачанов.", "date": "2019.01.11", "title": "Цитат на деня: Дискриминираният съм аз"}
{"url": "https://www.dnevnik.bg/sport/2019/01/11/3373590_s_vtora_etapna_pobeda_al_atiia_uvelichi_predninata_si/", "text": "Двукратният победител в рали \"Дакар\" Насер Ал Атия продължи доброто си представяне в надпреварата. Катарският пилот на \"Тойота\" увеличи преднината си в класирането при автомобилите с успех в четвъртия етап. Ал Атия беше най-бърз в първия маратонски етап от Арeкипа до Такна и завърши с време 3:38:49 часа. 48-годишният катарец изпревари с 1:52 мин. легендарния Стефан Петерханзел с \"Мини\". Трети с изоставане от 8:32 мин. завърши Якуб Пжигонски. Себастиан Льоб имаше тежък ден след три спукани гуми и остана на 12:23 мин. зад победителя. Това намали значително шансовете за краен успех на французина, който изостава с над 50 минути от Ал Атия. Пилотът на \"Тойота\" води с 8:55 мин. пред Петерханзел. Най-оспорвана е надпреварата при мотоциклетите, където разликата между първите седем е под десет минути. Рики Брабец излезе начело с успех в етапа с време 3.40:30 мин., в който завърши с 6:19 мин. пред Матиас Валкнер с КТМ. Досегашният водач Пабло Кинтания (\"Хускварна\") и победителят от вчера Шавие де Солтре (\"Ямаха\") имаха проблеми и загубиха над 20 минути. В класирането Брабец води с 2:19 мин. Кинтания. Тоби Прайс с КТМ е трети на 4.22 минути.  При камионите Андрей Каргинов с \"Камаз\" записа втори етапен успех и се доближи на по-малко от пет минути от съотборника си Едуард Николаев.", "date": "2019.01.11", "title": "С втора етапна победа Ал Атия увеличи преднината си в \"Дакар\""}
{"url": "https://www.dnevnik.bg/skorost/avtomobilna_industriia/2019/01/11/3373350_lamborgini_otbeliaza_rust_na_prodajbite_ot_51_za/", "text": "Ламборгини\" отчете 51% ръст на продажбите през миналата година, като достави 5750 коли на клиенти в цял свят. През 2017-та купените автомобили бяха 3815. Най-сериозен ръст на търсенето има в района EMEA (Европа, Близък изток, Африка) - +69%, САЩ - +46%, и Азия - +30%. С доставените 1595 бройки САЩ е най-големият единичен пазар на \"Ламборгини\". Следват Великобритания (636), Япония (559), \"Германия\" (463), Китай (342), Канада (316) и Италия (295). От \"Ламборгини\" отбелязват, че засилване на интереса се забелязва както към моделите с V12 мотор, така и тези с десетцилиндрови двигатели. Добре приет е и първият SUV на компанията - \"Урсус\", намерил 1761 клиенти. Към днешна дата \"Ламборгини\" има 157 дилърства в 50 страни. България не е сред тях, но въпреки това у нас има регистрирани 57 автомобила от марката, от които 9 са на възраст до пет години. Данни за финансовите резултати на компанията се очакват през март.", "date": "2019.01.11", "title": "\"Ламборгини\" отбеляза ръст на продажбите от 51% за миналата година"}
{"url": "https://www.dnevnik.bg/sviat/2019/01/11/3373624_vtori_sud_v_mianma_osudi_reporteri_na_roiters_na_sedem/", "text": "Мианмански съд отхвърли днес обжалването на двама репортери на \"Ройтерс\", осъдени на седем години затвор по обвинения в нарушаване на закона за държавната тайна, като заяви, че защитата не е предоставила достатъчно доказателства, че те са невинни. Ва Лоне и Киав Сое О  бяха осъдени през септември  по дело, което повдигна въпроса за напредъка на  Мианма  към демокрация и предизвика протести от дипломати и правозащитници. Съдът определи като \"подходящо наказание\" седемгодишната присъда, постановена от по-нисша инстанция. Защитата може да обжалва решението пред Върховния съд на  Мианма . Главният редактор на \"Ройтерс\" Стивън Адлър каза, че днешното решение е поредната несправедливост срещу двамата репортери. \"Те остават зад решетките по една причина - властниците искаха да заглушат истината\", заяви той. Според него \"репортерската дейност не е престъпление и докато Мианма не поправи тази ужасна неправда, медиите в Мианма не са свободни, а обвързаността на Мианма с върховенството на закона и демокрацията остава под съмнение\". В своите аргументи по обжалването миналия месец адвокатите изтъкнаха доказателства, че полицията е нагласила случая и че няма доказателства за престъпление. Според защитата прокуратурата не е доказала, че репортерите са събирали поверителна информация, че са изпращали информация на враг на Мианма или че са възнамерявали да навредят на националната сигурност. Правен представител на правителството заяви при разглеждането на обжалването миналия месец, че според доказателствата репортерите са събирали и съхранявали поверителни документи и са възнамерявали да навредят на националната сигурност и националните интереси на Мианма. Посланикът на Европейския съюз в Мианма Кристиан Шмит определи решението като \"несполучливо правосъдие\", което предизвиква \"голяма тревога за независимостта на съдебната система в Мианма\". Защитата каза, че ще обмисли възможността да обжалва пред Върховния съд. Преди да бъдат арестувани, двамата репортери работеха по разследване на \"Ройтерс\" за убийството на 10  мюсюлмани рохинджи  от силите за сигурност и цивилни будисти в  мианманския щат Ракхайн  при военна операция, започнала през август 2017 г. и принудила по данни на ООН над 730 000 рохинги да избягат в Бангладеш./ БТА", "date": "2019.01.11", "title": "Втори съд в Мианма осъди репортери на \"Ройтерс\" на седем години затвор"}
{"url": "https://www.dnevnik.bg/bulgaria/2019/01/11/3373635_suprugata_na_tomislav_donchev_iska_tvurda_ruka_za_da/", "text": "Съпругата на вицепремиера Томислав Дончев Светлана отново използва личната си страница във \"Фейсбук\", за да разпространи публичен пост, в който прави изказване против ромите. Коментарът ѝ идва след нападението над военнослужещ в пловдивското село Войводиново, за което бяха задържани двама братя. След случая  багери започнаха да рушат незаконните постройки в ромската махала  в селото, които са опасни за живеене.  Съдът пък остави за постоянно в ареста двамата задържани , въпреки че единият от тях е непълнолетен. \"Пореден епизод от сериала \"Интеграцията невъзможна\". На тези хора все някой им е виновен - българите, държавата, политиците. Те винаги са невинни, жертви на обстоятелствата. \"Твърда ръка\" за всеки, без значение циганин или българин, който бие, убива, краде, не се грижи адекватно за децата си, превръща ги в просяци, прави деца на други деца. Твърди, смели и категорични мерки, иначе съвсем скоро ще се превърнем в циганска държава\", написа Светлана Дончева във \"Фейсбук\". Въпреки че не изказва директно подкрепата си за вицепремиера Красимир Каракачанов, който след случая заяви  \"циганите станаха изключително нагли и търпимостта на българското общество се изчерпа\",  тя пише още: \"И стига сме се страхували от псевдолибералните грантаджии, които започват да пищят всеки път, когато някой се опита да назове нещата с истинските им имена. Лицемерието и овчедушието ни докараха дотам, престъпникът да има повече права от жертвата\", завършва публикацията на Дончева. В средата на миналата година тя използва страницата си във \"Фейсбук\", за да напише  \"Морковите за циганите са на свършване, време е за тоягата\" . Публикацията ѝ предизвика остри коментари, като дори беше изтрита заради докладването ѝ от много хора. След това  Дончева се извини  и обясни, че две случки са я провокирали да напише това. Първата е видео на неин приятел от Габрово, който се оплаквал от непрестанен тормоз от оглушителна музика, пускана от роми, а втората е репортаж за бой на столично кръстовище с участие на роми.", "date": "2019.01.11", "title": "Съпругата на Томислав Дончев иска \"твърда ръка\", за да не се превърнем в \"циганска държава\""}
{"url": "https://www.dnevnik.bg/razvlechenie/2019/01/11/3373627_martin_skorseze_rejisira_dokumentalen_film_za_turne_na/", "text": "Нетфликс\" обяви, че Мартин Скорсезе ще режисира документален филм за турнето на Боб Дилън Rolling Thunder Revue, в който ще бъдат включени нови интервюта с един от най-популярните американски изпълнители, предаде \"Гардиън\". Стрийминг услугата обяви, че филмът ще излезе по-късно през 2019 г. и ще представи \"смутния дух на Америка през 1975 г. и радостната музика, която Дилън изпълнява през есента на тази година\". През 2005 г. Скорсезе направи и друг документален филм за музиканта и композитор, озаглавен No Direction Home, в който се фокусира върху изгряването му като звезда, преместването му в Ню Йорк и временното му оттегляне след инцидент с мотор през юли 1966 г. Турнето The Rolling Thunder Revue е нещо като огромна каравана, която се носи свободно и включва множество изпълнители. То започва през октомври 1975 г. и приключва през май 1976 г. В есенния му период се включват Джони Мичъл, Роджър Макгуин, Емилу Харис и Алън Гинсбърг и точно този отрязък от време е фокус на филма на Скорсезе. Появява се и майката на Дилън, а той самият често излиза на сцената с бяла боя на лицето. Считано се за едно от най-забележителните турнета в историята на рока. В една от биографиите на Боб Дилън от 1991 г. Клинтън Хейлин пише, че концертите от тази обиколка представят част от най-изтънчената музика, която Дилън някога е свирил на живо с бенд. През 2002 г. е издаден и официален запис на турнето. Дилън наема Сам Шепърд за сценарист на филм за турнето, макар резултатът да е до голяма степен базиран на импровизация. Издаден през 1978 г., \"Реналдо и Клара\" включва снимки от концертите, интервюта и някои режисирани откъси за живота на Дилън. Той е наричан Реналдо, а първата му съпруга Сара - Клара. Продължителността му е почти четири часа и е отхвърлен от критиката.  Филмът на Скорсезе не е единственият за Дилън, по който в момента се работи. Режисьорът на \"Призови ме с твоето име\" Лука Гуаданино обяви, че режисира филм, базиран на албума на Дилън от 1975 г. Blood on the Tracks и по сценарий на Ричард Лагравенезе, работил по \"Мостовете на Медисън\" и \"Кралят на рибарите\". На 12 юли тази година 77-годишният Боб Дилън планира концерт във Великобритания заедно Нийл Йънг в лондонския Хайд парк, което ще е една от все по-редките му изяви на живо. Следващият филм на Мартин Скорсезе отново ще е продукция на \"Нетфликс\". Той ще се казва \"Ирландецът\" (The Irishman) и ще разказва за войната между мафиите през 70-те години.", "date": "2019.01.11", "title": "Мартин Скорсезе режисира документален филм за турне на Боб Дилън от 1975 г."}
{"url": "https://www.dnevnik.bg/sport/2019/01/11/3373598_grigor_dimitrov_i_sportniiat_elit_se_prekloniha_pred/", "text": "\"Тенисът ще приключи за всеки от нас, но приятелството ще трае цял живот. Това, което ти направи за спорта, ще живее вечно.\" С тези думи Григор Димитров изрази уважението си към Анди Мъри в емоционалния момент за шотландеца. Носителят на три титли от Големия шлем заяви в Мелбърн, че този сезон  ще прекрати кариерата си заради силните болки в десния крак . Той дори посочи, че е възможно Australian Open да е последният му турнир. В \"Туитър\" Димитров пожела на шотландеца да приключи силно кариерата си.  Послания към Мъри отправиха голяма част от водещите тенисисти, както и някои от най-добрите състезатели от спортния свят. Емоционален беше и Ник Кириос. Австралиецът, който често понася критики за поведението си на корта, каза, че чувства Мъри като брат. \"Ти винаги ще останеш човек, който остави отпечатък в спорта по толкова много различни начини. Знам, че това никога не е бил начинът, по който си искал да си тръгнеш, но пък какво приключение беше\", заяви Кириос чрез \"Инстаграм\". В обръщението си към шотландеца той добави: \"Ти ме взе под крилото си още с влизането ми в тура и беше човек, когото буквално нямах търпение да видя. Ти си един луд тенисист, многократно по-добър от мен. Искам да знаеш, че днес не е тъжен ден само за теб и отбора ти, но е тъжен ден за спорта и за всички, на които си въздействал.\" С послания към Мъри се обърнаха бивши и настоящи тенисисти, сред които Били Джийн Кинг, Хуан Мартин дел Потро, Анди Родик. Дел Потро призова шотландеца да не спира да се бори. \"Моля те, не спирай да опитваш. Продължавай да се бориш. Мога да си представя болката и тъгата ти. Надявам се, че можеш да го преодолееш. Заслужаваш да се оттеглиш по твоите собствени правила, независимо кога ще стане. Обичаме те, Анди, и искаме да те виждаме щастлив\", заяви аржентинецът. Мъри каза на емоционална пресконференция, че не може да понася болката. Плановете му били да приключи след \"Уимбълдън\", но може да се оттегли още след Australian open. Бившият шампион от US Open Анди Родик определи Мъри за \"истинска легенда\". \"Един от най-добрите тактици в историята. Невероятни резултати в брутална ера... Нищо друго освен уважение\", написа той. Американецът добави: \"Той заслужава своя момент да се сбогува на \"Уимбълдън\". Прекалено важен е за Великобритания и за историята на \"Уимбълдън\", за да не го получи\".", "date": "2019.01.11", "title": "Григор Димитров и спортният елит се преклониха пред Анди Мъри и го окуражиха"}
{"url": "https://www.dnevnik.bg/evropa/2019/01/11/3373656_slujitelite_po_sigurnostta_na_letishteto_vuv_frankfurt/", "text": "Използващите летището във Франкфурт, най-големия авиовъзел в Германия, ще се сблъскат с проблеми заради стачка на служителите по сигурността идната седмица, предаде ДПА. Стачката ще се проведе във вторник, 15 януари, от 02:00 часа до 20:00 часа местно време (03:00 до 21:00 часа българско време) като  част от поредицата протести  по спора за възнагражденията, обяви синдикатът \"Верди\" (Verdi). Профсъюзът вече организира стачки тази седмица. Стотици полети бяха отменени вчера от летищата Кьолн/Бон, Дюселдорф и Щутгарт, което принуди около 110 хил. пътници да променят плановете си. Това са предупредителни стачки преди проговори с работодателите, планирани за 23 януари. Синдикатът призовава на служителите по сигурността в авиацията в Германия да се плащат по 20 евро на час. /БТА", "date": "2019.01.11", "title": "Служителите по сигурността на летището във Франкфурт планират стачка във вторник"}
{"url": "https://www.dnevnik.bg/sviat/2019/01/11/3373662_rusiia_predupredi_velikobritaniia_zaradi_planovete_za/", "text": "Русия си запазва правото да \"отговори адекватно\" на създаването на нови военни бази, ако види заплаха за сигурността си, предупреди говорителят на външното министерство в Москва Мария Захарова, цитирано от ТАСС. Същото ще се отнася за ситуации, при които са засегнати интереси на съюзници, обясни тя на брифинг пред репортери, цитирана от агенцията. Миналия месец британският министър на отбраната Гавин Уилямсън каза в интервю за в. \"Сънди телеграф\", че Лондон работи по изграждането на две нови военни бази в други държави в периода от две години след напускането на Европейския съюз през март. Министърът не уточни къде ще се намират те,  но възможните места според вестника  са в Източна Азия или Карибите. \"Разбира се, Великобритания, като всяка друга страна, е независима, когато стане дума за плановете ѝ за строителство на военни обекти. Но предвид покачващото се военно и политическо напрежение в света... изявления за желанието да се изгради военно присъствие в трети страни са контрапродуктивни, дестабилизиращи и вероятно от провокативно естество\", каза Захарова.", "date": "2019.01.11", "title": "Русия предупреди Великобритания заради плановете за нови военни бази"}
{"url": "https://www.dnevnik.bg/sviat/2019/01/11/3373668_trump_otmeni_uchastieto_si_v_davos_ochakvaiki_krizata/", "text": "Президентът на САЩ Доналд Тръмп отмени участието си в  Световния икономически форум  в Давос, който ще се проведе след по-малко от две седмици. Причината е продължаващият вече трета седмица блокаж на държавата заради спора между  Тръмп и демократите  за държавното финансиране. Четвърт от  федералното правителство  не работи, стотици хиляди негови служители не получават заплати. Демократите, които вече владеят  долната камара на Конгреса , не желаят да отпуснат исканите от Тръмп пари за построяване на стена по границата с Мексико. Президентът заплаши да въведе  извънредно положение , за да заобиколи Конгреса – ход, който може да предизвика тежка конституционна криза, ако демократите повдигнат въпроса легитимно ли е решението на Тръмп. Според източници на \"Вашингтон пост\" Белият дом вече се подготвя за такъв ход, при който средства от армията могат да бъдат пренасочени към строежа на стената. Според Тръмп многобройни нелегални мигранти минават през границата въпреки статистиките, че мигрантският наплив е на най-ниското си ниво за 20 години.", "date": "2019.01.11", "title": "Тръмп отмени участието си в Давос, очаквайки кризата да продължи"}
{"url": "https://www.dnevnik.bg/sviat/2019/01/11/3373677_premierut_na_shveciia_moje_da_specheli_vtori_mandat_ot/", "text": "Четири шведски парти са се споразумели за съставянето на правителство след месеци на криза, съобщи в. \"Афтонбладет\", позовавайки се на свои източници. Премиерът  Стефан Льовен  ще получи втори мандат, подкрепян от своите социалдемократи, Партията на центъра, Зелените и либералите. Въпросните четири сили имат по-малко от половината места в парламента, така че ще трябва да разчитат и на Лявата партия, която е съюзник на социалдемократите. Изборите през септември не дадоха мнозинство на нито една партия и засега нито една от предложените коалиции не успя да събере достатъчно подкрепа, за да състави правителство. Положението се усложнява от факта, че всички други парти са твърдо решени да не си сътрудничат с  крайнодесните Шведски демократи . През декември депутатите отхвърлиха с 200 срещу 116 гласа втори мандат за Льовен, който сега е изпълняващ длъжността премиер. Парламентът вече беше гласувал за отстраняването му при  задължителен вот през септември , но отхвърли и лидера на десноцентристите Улф Кристерсон като премиер. Парламентът може да отхвърли още две кандидатури за премиер, преди да стане задължително насрочването на нови избори. Вот ще има идната седмица.", "date": "2019.01.11", "title": "Премиерът на Швеция може да получи втори мандат от третия опит"}
{"url": "https://www.dnevnik.bg/biznes/2019/01/11/3373669_razshirenieto_na_gazovoto_hranilishte_v_chiren_se/", "text": "През 2024 г. ще приключи разширението на газовото хранилище \"Чирен\". Дотогава се очаква да завърши строителството на подземни и надземни съоръжения на газохранилището. Това съобщи министърът на енергетиката Теменужка Петкова по време на днешния парламентарен контрол. Тя обясни, че в момента там се провеждат триизмерни полеви сеизмични проучвания. Те ще определят окончателния вариант за разширение на газовото хранилище. Петкова обясни, че е имало забавяне в изпълнението на проекта заради обжалване на обществена поръчка. Договорът за нея обаче е подписан през май 2018 г. и тя се изпълнява. Очаква се разширението да е изпълнено през 2024 г. и увеличи капацитета до 1 млрд. куб.м вместимост. След реализацията на Южния газов коридор и интерконектора между Гърция и България България ще може да получи 1 млрд. куб.м газ от Азербайджан, заяви още енергийният министър в отговор на друг въпрос. Петкова добави, че по този начин ще се изпълни договорът от 2013 г. между \"Булгаргаз\" и азербайджанската компания СОКАР. Това е една трета от потреблението на България на природен газ, посочи министърът на енергетиката. За да се изпълни този договор, трябва да се построи газовата връзка между Гърция и България, посочи Петкова като прогнозира тя да е готова до втората половина на 2020 г. ", "date": "2019.01.11", "title": "Разширението на газовото хранилище в Чирен се очаква да е готово през 2024 г."}
{"url": "https://www.dnevnik.bg/politika/2019/01/11/3373675_suvetut_na_patriotichnata_koaliciia_se_subira_zaradi/", "text": "Съветът на коалиция \"Обединени патриоти\" се очаква да се събере следващия вторник, за да обсъди предложението на Министерския съвет страната ни да преговаря със САЩ за купуването на осем изтребителя F-16. Същият ден проекторешението ще бъде обсъждано на закрито заседание на парламентарната комисия по отбрана. Очаква се  цената да надвиши първоначално планираните разходи от 1.8 млрд. лв. Тази седмица лидерът на НФСБ Валери Симеонов обяви, че е нужен  нов конкурс за купуване на бойни самолети . Очаква се и депутатите от \"Атака\" да не подкрепят предложението за преговори за изтребители от САЩ при гласуването му в пленарната зала. Днес вицепремиерът, военен министър и лидер на ВМРО Красимир Каракачанов каза, че е говорил със Симеонов за изтребителите и му е обяснил, че нов конкурс би забавил модернизацията на армията с още 2 години, с което той не е съгласен. Симеонов е поискал разяснения за бойните самолети, които Каракачанов му дал. Попитан дали е успял да го убеди, той каза, че не е пастор да го убеждава. Военният министър каза още, че в четвъртък се е срещал с лидера на АБВ Румен Петков, за да му обясни за изтребителите и да го помоли да спре да говори за неща, които не разбира. Заседанието ще е първата сбирка на съвета на т.нар. малка коалиция за тази година. В последните месеци напрежението във формацията се увеличаваше по различни теми, а Волен Сидеров неведнъж искаше оставките и на Валери Симеонов, и на Красимир Каракачанов като вицепремиери. Засега се правят опити партията му \"Атака\" да се яви на евровота с формация на сегашния евродепутат Николай Бареков. По неофициална информация в \"Обединени патриоти\" не успели да се разберат кой да е водач на листата, тъй като желание за това имали и Сидеров, и сегашният евродепутат Ангел Джамбазки.", "date": "2019.01.11", "title": "Съветът на \"патриотичната\" коалиция се събира заради изтребителите"}
{"url": "https://www.dnevnik.bg/sport/2019/01/11/3373696_pavel_kolev_otkaza_da_oglavi_upravlenieto_na_levski/", "text": "Заместник изпълнителният директор на БФС Павел Колев отказа да поеме управлението на \"Левски\". Очакваше се той да стане изпълнителен директор на сините от Нова година с обещание за широки правомощия. Поканата към него е дошла от собственика на клуба Спас Русев след препоръка от привърженици на отбора. Колев обясни, че в основата на отказа му е липсата на гаранции за следване на възгледите му за дългосрочна политика на клуба. \"Не успяхме да намерим допирни точки за развитието на \"Левски\" през следващите години. Не е ставало въпрос за финансови условия и не съм поставял условия за персонални промени, защото не ми е това работата, докато не съм в клуба. Голямото разминаване беше за дългосрочното развитие на клуба. Такива гаранции не получих. С това тази тема приключи\", каза Колев пред \"Спортал\". Той уточни, че първите разговори за привличането му в \"Левски\" са били през август. \"Настоящата ситуация в \"Левски\" се дължи на мениджмънта и икономическия модел, който е прилаган в България. Трудно ми е да мисля, че мога да помогна с техники и практики на добро управление в такава ситуация. Други неща се изискват, за да има полза от моята работа. Ще изисква време и търпение, а аз не съм сигурен, че на \"Герена\" има такова. Без него обаче няма как да приложа достатъчно дълго време това, което знам, за да има резултат\", добави Колев. В момента изпълнителен директор на \"Левски\" е Красимир Иванов. Клубът минава през тежък момент, като в края на 2018 г.  УЕФА обяви, че вади сините от евротурнирите , ако не последва плащане на дължими суми в срок до края на февруари. Колев смята, че ситуацията, свързана с наказанието за европейските клубни турнири, не е драматична. Успоредно с това се появяват дела срещу \"Левски\" от фирми и други клубове. Ръководството на сините  обяви през декември, че има план за справяне с проблемите . Русев  каза, че \"всичко е предвидено и планирано и не вижда притеснения\" .", "date": "2019.01.11", "title": "Павел Колев отказа да оглави управлението на \"Левски\""}
{"url": "https://www.dnevnik.bg/biznes/2019/01/11/3373686_durjavata_shte_proveriava_dostavchicite_na_tok_zaradi/", "text": "След като през тази седмица  по време на тристранния съвет за сътрудничество  синдикатите и работодателите поставиха проблема с цената на тока, търгуван на свободния пазар, Министерството на енергетиката и Комисията за енергийно и водно регулиране решиха да започнат поредната проверка в електроразпределителните дружества. Това обявиха на съвместна пресконференция ресорният министър Теменужка Петкова и председателят на комисията Иван Иванов. Това, което ще бъде обект на проверка на трите дружества от страна на Министерството на енергетиката, се отнася до техническото състояние и експлоатацията на енергийните обекти. Ще бъде извършен отчет на електромерите, обясни министърът, цитирана от агенция \"Фокус\".  Предприетите проверки на енергоразпределителните дружества показват, че държавата е на своето място и потребителите и бизнесът трябва да са спокойни, обяви Петкова. По думите ѝ трябва да се гарантира, че българските потребители и граждани заплащат услугата, която наистина са ползвали. Тя посочи, че като правителство и за нея като министър е важно българският бизнес да бъде конкурентоспособен, защото е в основата на икономическия растеж на страната. Посочените от бизнеса проблеми на свободния пазар на ток в сегмента \"ден напред\", които се отнасят до електроразпределителните дружества, са свързани с това, че те купуват около 30% от количествата за т.нар. технологични загуби, пускат оферти без никакво горно ограничение на цените и заради тях средните цени се вдигат силно. Нямат никакво основание твърденията на определени лица, че ще има повишаване с 15-20% на сметките за ток на хората от 1 юли, обяви Иванов, след като през седмицата се разбра, че от 1 до 10 януари средната цена на електроенергията на борсата е 147.56 лв./мВтч, или с 90% по-скъпа в сравнение с последните десет дни на декември. \"Ще припомня, че неизменно в последните три години такива твърдения, такива злокобни пророчества се правят с определена цел, но искам да отбележа, че неизменно в четири последователни годишни ценови решения КЕВР не е променяла цените на електроенергията за регулирания пазар с повече от цените на годишната инфлация\", заяви още Иванов. Уточни, че това означава преди всичко цените за битовите потребители. \"Експерти на комисията ще направят всичко необходимо, за да може тези решения да продължат и в бъдеще, което значи да няма реално увеличение на цената, считано от 1 юли\", обяви Иванов.  Той обяви и че свиква в понеделник трите разпределителни дружества и представители на АЕЦ \"Козлодуй\", ТЕЦ \"Марица-изток 2\" и НЕК, за да представят мерки за стабилизиране на пазара \"ден напред\". По думите му форматът на заседанието се обуславя от обстоятелството, че за да се постигне определена ликвидност на пазара на ток, е необходимо на него да се предлагат достатъчни количества електроенергия в различни сегменти и пакети. Той поясни, че всички участници в понеделник трябва да представят своите собствени анализи на ситуацията и проект на мерки за стабилизиране на състоянието на енергийната борса в пазара \"ден напред\".", "date": "2019.01.11", "title": "Държавата ще проверява доставчиците на ток заради борсовата му цена"}
{"url": "https://www.dnevnik.bg/evropa/regioni/2019/01/11/3373705_evroparlamentut_shte_reshi_dali_da_odobri_praviloto/", "text": "Европейският парламент ще обсъди и гласува на заседанието си в Страсбург следващата седмица предложението на Европейската комисия занапред отпускането на средства от ЕС да бъде обвързано с върховенството на закона. Това показва програмата на предстоящото първо за годината заседание на евродепутатите. Предвижда се плащанията от бюджета на ЕС да бъдат спирани за държави, които се намесват в работата на съдилищата, или не се борят с измамите и корупцията. Еврокомисията предлага, ако установи \"широко разпространено незачитане на принципите на правовата държава\" в страна от ЕС, което пречи на управлението на европейските средства, да може да препоръча ответни мерки. Тези мерки могат да бъдат от намаляване на предварителните плащания по проекти до прекъсване на плащанията. Когато еврокомисията намери за необходимо тези мерки да бъдат приложени, решението следва да бъде взето с одобрението на Европейския парламент и на Съвета на ЕС. В доклада по тази тема се отбелязва, че въвеждането на новите мерки би следвало да замени прилагания спрямо България и Румъния механизъм за сътрудничество и проверка. Групата на Европейската народна партия днес изрази подкрепа за предложението на комсията, от европейските консерватори и реформатори възразиха с виждането, че ОЛАФ вече съществува и не са необходими нови механизми за борба с измамите със средства от ЕС, а националистите уточниха, че все още се колебаят дали да подкрепят промяната. Предвижда се също Европейският парламент да одобри увеличаване на средствата за програмата \"Права и ценности\", като до 2027 г. да бъдат осигурени близо два милиарда евро за насърчаване на демокрацията, правовата държава и основните права в ЕС. Комисията на Европейския парламент по граждански свободи предлага страни, срещу които са заведени искове по въпроса със законността, да губят правото да управляват сами получените от ЕС средства. /БТА", "date": "2019.01.11", "title": "Европарламентът ще реши дали да одобри правилото \"пари срещу законност\""}
{"url": "https://www.dnevnik.bg/zelen/2019/01/11/3373735_klubut_na_puteshestvenika_zapochva_eko_bjuletin_za/", "text": "С темата \"Къде зимуват костенурките?\" тази вечер от 19 ч. започва нова серия от \"Екобюлетин\" в Клуба на пътешественика в София, ул. \"Сердика\" 19,   обявява събитие във фейсбук . Инициативата цели да запознае хората с реалните проблеми на природата и начините за нейното опазване, а събитията ще са със свободен вход. \"Нашите посетители са предимно млади хора, които практикуват спортове на открито и се възхищават на невероятната ни природа. Целта е да разбират природата по-добре, да прекарват свободното си време, без да й вредят \"разказва за \"Дневник\" Живко Момчев от Клуба на пътешественика. Клубът е отворен за бъдещи теми от всеки, който иска да помогне за по-добро опазване на природата, допълва Момчев. Клубът на пътешественика е място, където от няколко години насам пътешестващи в страната и из света, приключенци и любители на екстремните спортове представят сред общността своите по-интересни пътувания. Живко Момчев стопанисва клуба от 2 години, след като основателите му Маргарита Ангелова и Александър Серафимов се оттеглиха за живот извън града. Според него много от редовните посетители не знаят достатъчно за околната среда. В голямата си част те са млади хора, които се наслаждават на природата, но невинаги осъзнават как присъствието им в нея влияе на крехкото й равновесие. \"Важно е да покажем на хората не само какви са ценните растения и животни, но и как да се държат по-разумно в планините и сред природата, за да не им вредят\", казва Момчев. Първата тема на \"Екобюлетина\" ще представи влечугите, като лектор ще е докторантът на Природонаучния музей към БАН Емилия Вачева. Тя ще разкаже за техните интересни навици и местата, където можем да ги видим в България, както и как да се държим с тях. Следващи теми от серията се очаква да бъдат пластмасите и как да избягваме попадането им сред природата, както и природозащитни теми от биолози и неправителствени експерти. Идеята на \"Екобюлетина\" е своеобразно продължение на дългогодишната традиция на природозащитни лекции, организирани всяка сряда от Българска фондация \"Биоразнообразие\" в Биологическия факултет на Софийския университет за студенти по биология.", "date": "2019.01.11", "title": "Клубът на пътешественика започва \"Екобюлетин\" за любители на приключенията"}
{"url": "https://www.dnevnik.bg/gradska_sreda/2019/01/11/3373725_do_dva_meseca_carskite_konjushni_shte_imat_vremenen/", "text": "До 60 ще бъде напълно готов изграждащият се в момента временен покрив на Царските конюшни в София. Това съобщи днес зам.-кметът по култура Тодор Чобанов при проверка на започналите преди дни строителни дейности. Покривът на архитектурния комплекс в центъра на столицата горя при пожар в края на юли. Още тогава кметът на София Йорданка Фандъкова каза, че ще иска напълно възстановяването на сградите на бившите конюшни. Основен собственик там е Министерството на вътрешните работи, но има и още близо 30 частни собственици на отделни части от сградите. Временният покрив се поставя по инициатива на Столичната община, която ще плати 130 хил. лева за него. \"Очакваме след това да получим компенсации от Министерството и другите собственици\", каза Чобанов. По думите му обаче е по-важно именно възстановяването на сградите в комплекса и обявяването му за недвижима културна ценност от национално значение. Зам.-кметът обясни, че поставянето на временния покрив започва едва сега, защото са били необходими разрешения от всички собственици. Той има за цел да запази сградата от атмосферните влияния. В отговор на въпрос за какви са възможностите за възстановяването на Царските конюшни, Чобанов обяви, че Министерството на културата вече е проявило интерес към комплекса, който според зам.-кмета е \"идеален за музей и място за култура\". Основният ангажимент засега обаче е на вътрешното министерство, което е основен собственик. \"Общината има готовност да участва във всички дейности и държавни проекти, свързани със запазването и възстановяването на Царските конюшни, каза още Чобанов.", "date": "2019.01.11", "title": "До два месеца Царските конюшни ще имат временен покрив"}
{"url": "https://www.dnevnik.bg/sport/2019/01/11/3373709_lovren_e_nakazan_za_edin_mach_zaradi_publikaciia_v/", "text": "Защитникът Деян Ловрен ще пропусне следващия мач на националния отбор на Хърватия. 29-годишният футболист на \"Ливърпул\" е наказан от УЕФА заради обидна публикация в интернет. Коментарът, за който са спрени правата на Ловрен, дойде след двубой между Хърватия и Испания от Лигата на нациите през ноември. Световните вицешампиони спечелиха драматична победа с 3:2 след гол в 93-ата минута. След срещата в социалната мрежа \"Инстаграм\" се появи видео, в което Ловрен нарича испанските футболисти \"п***и\". След това той публикува снимка, на която печели въздушен дуел със Серхио Рамос. Двамата централни защитници имат конфликт още от финала на Шампионската лига между \"Ливърпул\" и \"Реал\" (1:3), когато испанският футболист контузи звездата на мърсисайдци Мохамед Салах. Размяната на реплики чрез медиите между Ловрен и Рамос продължи през цялата година. След мача в Загреб хърватинът обвини испанския отбор, че не умее да губи със стил. \"Ние показахме по-големи топки от тях. Те се държаха грубо на терена, нямаше феърплей. Когато загубихме с 0:6 (в първия мач), ние бяхме учтиви. Сега само Алваро Мората ни поздрави. Никога не ми се е случвало такова нещо. Много съм доволен, защото те си мислеха, че са по-големи от нас, но ние им доказахме, че грешат\", каза тогава Ловрен. Централният защитник ще пропусне първия мач на Хърватия в квалификациите за Евро 2020. Сребърните медалисти от световното първенство посрещат Азербайджан на 21 март. Междувременно мениджърът на \"Ливърпул\" Юрген Клоп обяви, че Ловрен ще пропусне предстоящия двубой с \"Брайтън\" във Висшата лига (12 януари). Хърватинът получи мускулно разтежение в мача за Купата на Англия с \"Уулврхемптън\" (1:2). Германският треньор очаква отново да може да използва Ловрен след шампионатния мач с \"Кристъл палас\" на 19 януари.", "date": "2019.01.11", "title": "Ловрен е наказан за един мач заради публикация в \"Инстаграм\""}
{"url": "https://www.dnevnik.bg/photos/2019/01/11/3373699_fotogaleriia_izlojbata_dim_istorii_za_tjutjuna/", "text": "Днес в 18.00 часа в пространството за култура и изкуство #СКЛАД беше открита изложбата \"Дим. Истории за тютюна\". Тя е и един от акцентите на откриващия уикенд на \"Пловдив 2019\" и дава специфичен поглед за Пловдив и България през разказа за тютюна.", "date": "2019.01.11", "title": "Фотогалерия: Изложбата \"Дим. Истории за тютюна\""}
{"url": "https://www.dnevnik.bg/evropa/2019/01/11/3373621_germaniia_se_gotvi_za_godina_koiato_shte_ochertae/", "text": "Европейските избори през май, както и три ключови вота в Източна Германия могат да станат важен тест за лидерите на страната и да доведат до размествания в политическия живот в най-голямата европейска икономика. За Германия 2019 ще е решаваща и може би бурна политическа година година с поредица от местни вотове и европейски избори. Те може да определят бъдещето на Ангела Меркел, а като последица и кой ще е следващият канцлер на Германия. Всъщност както европейските избори през май, така и четирите местни вота - един в Бремен и три в източните части от страната - вероятно ще бъдат важен тест за  Анегрет Крамп-Каренбауер , която наследи Меркел като лидер на консервативния Християндемократически съюз (ХДС). Това вероятно ще бъде \"много напрегната\" година, каза пред ДПА Торстен Фаас, политически изследовател от Берлинския свободен университет. \"Много ще зависи от това дали водената от Меркел коалиция ще успее да намери конструктивен работен подход за европейските избори и особено за трите вота в източните провинции, които потенциално застрашават със сътресения процеса\", каза Фаас. След като си осигури висшия пост в ХДС в оспорвана надпревара през декември, 56-годишната Крамп-Каренбауер направи важна стъпка към това да наследи лидера Меркел на канцлерския пост и да оглави кампанията на партията за следващите избори през 2021 г. \"Що се отнася до въпроса за канцлерския пост, който е решаващ за изхода от изборите, Крамп-Каренбауер е спечелила за много кратко време висок рейтинг, съпоставим с този на Ангела Меркел\", каза Манфред Гюлнер, ръководител на берлинска социологическа агенция \"Форза\". При пряко гласуване на избирателите за канцлер Крамп-Каренбауер би победила с голяма разлика всеки потенциален кандидат от другата голяма германска политическа партия - лявоцентристката Германска социалдемократическа партия (ГСДП), сочи допитване на \"Форза\". Но анкетите показват също, че крайнодясната \"Алтернатива за Германия\" (АзГ) ще спечели много гласове и на петте предстоящи вота. АзГ може дори да стане най-голямата партия в парламентите на две провинции, Бранденбург и Саксония, и с това ще предизвика \"Оптимист съм\", каза Йорг Урбан, лидер на АзГ в Саксония, където ще се гласува септември, и добави: \"Започвам новата година с добри предчувствия.\" Според Фаас доброто представяне на АзГ на изборите може да доведе до това Меркел да укрепи позициите на Крамп-Каренбауер, като отстъпи повече отговорности на новия лидер на ХДС, възприемана като продължител на центристката политическа позиция на канцлера. Добрият резултат за АзГ може да поднови натиска върху по-десните и консервативни членове на ХДС партията да помисли за по-консервативен кандидат за канцлер, включително  Фридрих Мерц , над когото Крамп-Каренбауер надделя с малка преднина в битката за лидерската позиция в ХДС. През октомври Меркел, след като обяви оттеглянето си като водач на партията, обеща да остане на поста до изборите през 2021 г., за да има плавно предаване на властта. Въпреки това бъдещето на Меркел може да бъде решено по-скоро от ГСДП, отколкото от вътрешните борби в ХДС. Преди по-малко от година ГСДП много неохотно за трети път се присъедини към новата коалиция, водена от Меркел, след като понесе унизително поражение на парламентарните избори през септември 2017 г. Но  вместо да преживее политическото възраждане , както обяви новият лидер на ГСДП Андреа Налес, шансовете на партията, изглежда, са намалели още повече. Това поражда риска членовете на ГСДП да решат да напуснат съюза с консервативния блок на Меркел на извънредната партийна конференция, насрочена за по-късно през годината, на която трябва да бъде обсъдено състоянието на коалицията. Разпадът на водената от ХДС коалиция с ГСДП може да отбележи края на ерата на Меркел, защото вероятно ще доведе до Незавидното положение на ГСДП личи и от допитване на \"Форза\", публикувано тази седмица. То показва, че подкрепата за партията на общонационално ниво в германската многопартийна политическа система в началото на тази година се е свила до 15 процента. За сравнение, на изборите през 2017 г. подкрепата е била 20.5 процента. Въпреки това в Източна Германия общата подкрепа за ГСДП възлиза на скромните 8 процента, което засилва прогнозите за катастрофална изборна година за партията в трите предстоящи местни вота в тази част на страната. Междувременно подкрепата за АзГ в Източна Германия се задържа на близо 25 процента, според политическия анализатор от Дрезден Ханс Форлендер. /БТА", "date": "2019.01.11", "title": "Германия се готви за решаваща година, която ще очертае политическия пейзаж след Меркел"}
{"url": "https://www.dnevnik.bg/sport/2019/01/11/3373902_po_40_leva_shte_struvat_dnevnite_bileti_za_svetovnata/", "text": "Дневните билети за стартовете от Световна купа по ски алпийски дисциплини в Банско ще струват по 40 лева. Състезанията ще се проведат от 22 до 24 февруари, а пропуските ще бъдат пуснати в продажба в събота, 12 януари. Организаторите предлагат и пакетен билет за трите дни, който е на цена от 90 лева. Билетите за деца до 12 години ще струват по 1 лев. За тях обаче е задължително да бъдат с придружител, който има закупен редовен пропуск. Всеки закупен билет осигурява достъп до кабинковата въжена линия \"Банско - Бъндеришка поляна - Банско 2\", достъп до бусовете, които извозват от началната станция до Бъндеришка поляна и обратно, както и достъп до трибуната за зрители. Децата до 12 години ще бъдат допускани до трибуната за зрители само с придружител, допълват организаторите. Световната купа по ски се завръща в Банско с три състезания при мъжете. На 22 февруари ще има алпийска комбинация, на 23-и - супергигантски слалом, а на 24-и - гигантски слалом. За последно българският курорт беше домакин на стартове от Световната купа по ски през март 2015 г. Тогава се проведоха две състезания при жените - алпийска комбинация и супергигантски слалом, които бяха спечелени от австрийската Анна Фенингер. Дебютът на Световната купа в Банско беше през 2009 г. с три старта при жените. През 2012 г. курортът посрещна за пръв път звездите на мъжките ски. Година по-късно имаше състезания както при мъжете, така и при жените. Стартове от Световната купа ще се проведат в Банско и през следващите две години. На 25 и 26 януари 2020 г. ще има две състезания при жените, а на 27 и 28 февруари 2021 г. - две при мъжете. Веднага след това - между 1 и 10 март - курортът ще приеме световното първенство в алпийските ски до 20 г.", "date": "2019.01.11", "title": "По 40 лева ще струват дневните билети за Световната купа по ски в Банско"}
{"url": "https://www.dnevnik.bg/sviat/2019/01/11/3373910_parlamentut_v_skopie_okonchatelno_prie_imeto_severna/", "text": "Депутатите в Скопие приеха четири поправки, с които конституционното име на страната се променя от Република Македония на Република Северна Македония. Заседанието започна в сряда и трябваше да завърши с гласуване най-късно на 15 януари. Според македонски експерти, с които \"Дневник\" разговаря, обаче заради международния натиск за приключване на въпроса със смяната на името депутатите  са решили да ускорят процедурата  и вотът да е в първите няколко дни. Поправките минаха с малко над нужните две трети мнозинство (81 от 120 депутати) в парламента, с подкрепата на няколко депутати от опозиционната ВМРО-ДПМНЕ, която ги отхвърля. Решението \"отваря вратата към бъдещето\", каза в парламента премиерът Зоран Заев, цитиран от македонската агенция МИА. Заседанието не мина без спор с албански партии, които са извън управлението, но които искаха промени в последния момент в полза на малцинствата в Македония. Нямаше депутати \"против\" и \"въздържали се\" - консервативните народни представители, които не подкрепяха промените, бяха предупредили, че няма да присъстват на гласуването, преминало и на фона на протести пред сградата на парламента. Гласуването бе предизвестено, след като на среща с албанската партия \"Беса\" Заев каза, че е осигурено нужното мнозинство, а исканията на партията като условие за подкрепа ще бъдат оформени като отделни закони, а не като поправки в конституцията. Малко след него генералният секретар на НАТО Йенс Столтенберг и еврокомисарят за разширяването Йоханес Хан приветстваха вота като историческа стъпка. Изпитанието в Гърция Това бе третото гласуване на конституционните промени, необходими заради Преспанския договор с Гърция. С него страната се съгласи да промени името си и така да сложи край на 27-годишен спор с Атина. Заради него Гърция блокираше членството на Македония в НАТО и преговорите за интеграция в Европейския съюз, които е възможно да започнат още тази година, след като гръцкото правителство оттегли ветото си. Договорът, който подписаха премиерите Зоран Заев и Алексис Ципрас, не се ползва с подкрепата на опозицията в Скопие, нито с тази на консерваторите в Атина (също в опозиция) или националистите от \"Независими гърци\", които са в управлението, с лидер министъра на отбраната Панос Каменос. След днешното гласуване обаче и гръцкият парламент ще трябва да гласува споразумението. По-рано тази седмица Каменос говореше за край на коалицията с лявата коалиция СИРИЗА на Ципрас заради Преспанския договор, позволяващ на Македония да включи в новото си име историкогеографската област, заради която е спорът. Днес същевременно лидерът на националистите отхвърли предишните си твърдения, че е \"министър в оставка\" и каза, че коалицията трябва да остане цяла. В Гърция вчера и днес бе и германският канцлер Ангела Меркел, която се срещна и с Ципрас, и с Каменос и лидера на опозицията Кирякос Мицотакис. Тя обясни, че Преспанският договор е \"от полза на цяла Европа\" и даде сигнал, че Евросъюзът би искал Гърция да приеме споразумението, защото то е добро и за нея. Изявлението на Каменос дойде малко по-късно. Какво се променя Конституционните поправки се гласуват за трети път от македонския парламент от октомври насам. Първият път това се случи пакетно, с две трети мнозинство, вторият всяка една бе гласувана поотделно с обикновено мнозинство, а сега отново бяха предложени накуп. Става въпрос за четири поправки. С една от тях \"Република Македония\" се заменя навсякъде в текста на конституцията с \"Република Северна Македония\", а \"Македония\" се заменя със \"Северна Македония\". Това не се отнася само за чл. 36, който има исторически аспект и се отнася до \"особените социални права на борците от Антифашистката война (Втората световна война - бел. ред.) и от всички националноосвободителни войни на Македония. Друга поправка, също в Преамбюла, се отнася до Антифашисткото събрание за народно освобождение на Македония (АСНОМ) - събрание, организирано в българската окупационна зона и свикано няколко пъти в периода 1944-1945 г. Целта е да се създадат гаранции пред Гърция, че няма да има претенции от страна на Скопие към хора, които живеят на нейна територия и които са част от македонския народ според част от решенията на АСНОМ. По искане на албанските партии е добавен Охридският рамков договор от 2001 г. Трета поправка включва добавянето на изречението: \"Републиката уважава суверенитета, териториалната цялост и политическата независимост на съседните дърави\". Така се допълва чл. 3 от конституцията. Това е втората промяна на чл. 3 от 1992 г. насам, когато - отново заради Гърция - Македония добави текст, с който гарантира, че приема международните норми при дефиниране на границата. Четвъртата предвижда страната да защитава правата и интересите на свои граждани, живеещи или намиращи се в чужбина и да поддържа връзките им с родината, без да се меси в суверенните права на други държави. Чл. 49 на основния закон ще се замени с текста: Републиката защитава, гарантира и зачита особеностите, историческото и културното наследство на македонския народ. Републиката се грижи за диаспората на македонския народ и на другите общности и развива връзките с отечеството. Републиката няма да се меси в суверенните права на други държави и във вътрешните им работи.\" Освен това, според македонската \"Нова ТВ\", в преамбюла ще има козметична поправка, за да се говори за \"гражданите на Република Македония, македонския народ и част от албанския народ, турския народ, сръбския народ, бошняшкия народ и другите\". Това определение не включва българско малцинство, каквото няма след преброяването от 2002 г. Водещи политици от големите и по-малки партии в Македония вече са заявявали, че приемат идеята следващо преброяване да даде възможност за преброяване на македонските граждани, самоопределящи се като етнически българи.", "date": "2019.01.11", "title": "Парламентът в Скопие окончателно прие името Северна Македония"}
{"url": "https://www.dnevnik.bg/photos/2019/01/11/3365449_fotogaleriia_snimkite_koito_predizvikaha_nai-goliam/", "text": "'Дневник\" представя десетте най-гледани фотогалерии през 2018 г. към края на декември.", "date": "2019.01.11", "title": "Фотогалерия: Снимките, които предизвикаха най-голям интерес през 2018"}
{"url": "https://www.dnevnik.bg/gradska_sreda/2019/01/11/3373904_grajdani_i_zam-kmetove_na_sofiia_obsudiha_problemite/", "text": "Днешното общественото обсъждане на бюджета на Столичната община за тази година прерасна в почти 6-часов спор между граждани и зам.-кметовете по финанси, транспорт, култура и екология Дончо Барбалов, Тодор Чобанов и Йоана Христова. Събитието започна с представяне на Барбалов на  бюджета за 1.623 млрд. лева за 2019 г.  но продължи с въпроси за липсата на детски градини, училища и канализация в отделни райони на града, критики към работата на Столичния инспекторат и проекта на общината за превръщане на  северното крило на Централната минерална баня в зали за събития.  Липсата на нови паркинги в града и това, че в много райони все още има много гаражни клетки, които не са премахнати и пречат на движението също бяха сред засегнатите въпроси. Началният час на събитието - 15:00, пък предизвика недоволството на много граждани още в началото на седмицата. От общината обясниха за \"Дневник\", че наредбата за обществените обсъждания изисква те да започват в работно време и така оставят възможност то да продължи до по-късно, за да се отговори на всички въпроси. Барбалов каза и че тези, които са изпратили въпроси и становища в писмен вид няма да получат отговори днес, а ще ги получат в писмен вид, но не посочи срок за това. Така в Зала 5 в общината днес имаше над 100 граждани, общински съветници, представители на политически партии и организации. Тези от тях, които задаваха въпроси обаче рядко получаваха ясни отговори. По тази причина събитието ставаше все по-напрегнато.Повечето граждани задаваха въпроси по всякакви теми, но не и конкретно за бюджета. Така на няколко пъти Дончо Барбалов помоли да се говори по същество, за да не се \"създава усещането, че сме претупали срещата\". В отговор Борис Бонев от \"Спаси София\" посочи, че събитието се води без модератор, без ясно зададен регламент и призова присъстващите да задават въпроси \"до откат\". На въпрос на Бонев и други членове на \"Спаси София\" защо бюджетът на Столичния инспекторат, който според организацията е неработеща структура\", ще бъде увеличен с 20% (1.3 млн. лева) Барбалов отговори \"защото там работят хора\", като посочи, че това ще са повишения на трудовите им възнаграждения. Според зам.-кметът по финанси \"един регулаторен орган не се прави, за да се печели от него\".  От обсъждането се разбра, че през 2019 г. общината ще \"завърши или ще започне\" изграждането на общо 15 детски градини - някои от тези проекти са от 2018 г., посочи Барбалов. Освен това ще бъдат отпуснати 9.5 млн. лева за разширения на 11 училища. Вече има и проекти за 6 многофункционални спортни зали, които да бъдат изградени в различни райони през през следващите години.", "date": "2019.01.11", "title": "Граждани и зам.-кметове на София проведоха 6-часов спор за бюджета за 2019 г."}
{"url": "https://www.dnevnik.bg/sport/2019/01/11/3373915_promoturut_na_fjuri_ochakva_revansh_s_uaildur_v/", "text": "Промотърт на Тайсън Фюри Франк Уорън е сигурен, че неговият клиент, а не Антъни Джошуа ще е следващият съперник на Дионтей Уайлдър. 66-годишният британец заяви, че реваншът между Уайлдър и Фюри ще е през първата половина на 2019 г. Двамата се изправиха един срещу друг на 1 декември в Лос Анджелис. Двубоят завърши при спортно равенство, с което Уайлдър запази най-престижния пояс в тежката категория в бокса - на Световния боксов съвет (WBC). Уайлдър и Фюри остава непобедени на професионалния ринг. 33-годишният американец има 40 победи, 39 от които с нокаут. 30-годишният британец е спечелил с нокаут 19 от 27-те си победи. Джошуа, който държи останалите четири световни титли в дивизията, има 22 победи в 22 мача, 19 от които с нокаут. От лагера на британеца заявиха, че най-голямото им желание е следващата му поява на ринга да бъде в обединителен мач с Уайлдър. До момента обаче от екипа на американеца не са отговорили на последните запитвания на промотъра на Джошуа Еди Хърн, съобщи ESPN. Двете страни водеха преговори преди да се стигне до двубоя с Фюри, но така и не успяха да се договорят.  \"В момента се опитваме да договорим реванша. Всички искат този мач да се състои и най-важното - двамата боксьори го искат\", каза Франк Уорън пред ESPN. По думите му най-вероятно реваншът ще се състои в Лас Вегас. \"В момента големите пари са в САЩ. Тайсън беше разочарован от решението на съдиите, както и аз, така че доста неща трябва да бъдат разрешени. Но при всички положения САЩ е мястото, където те искат да се боксират. Вероятно това ще се случи във второто тримесечие на годината\", допълни Уорън. \"Вегас е една от опциите. Не искаме да се връщаме в Калифорния. Не ми хареса да работя с калифорнийската (спортна) комисия. Доста неща не бяха наред\", каза още промотърът на Фюри. Той заяви, че британецът вече работи усилено в залата. Уорън каза още, че това, което говори и което прави Еди Хърн, са две съвсем различни неща. \"Той каза, че е искал мач между Джошуа и Уайлдър миналата година, когато на масата бяха 80 милиона долара, но това не се случи.\" \"Следващият двубой на Джошуа ще е срещу Дилиън Уайт (на 13 април на \"Уембли\") или срещу Джарел Милър. Всички знаем това\", завърши британският промотър.", "date": "2019.01.11", "title": "Промотърът на Фюри очаква реванш с Уайлдър в първата половина на 2019 г."}
{"url": "https://www.dnevnik.bg/bulgaria/2019/01/11/3373917_karakachanov_smiata_che_delegiranite_bjudjeti_na/", "text": "Вицепремиерът и министър на отбраната Красимир Каракачанов се обяви за премахване на делегираните бюджети в училищата, защото на деца от ромската общност се дават дипломи без да посещават учебните занятия, само и само да се защити бройката и финансирането. \"Голяма част от циганчетата не ходят на училище, а излизат с диплома, един от двамата (участници в побоя над военнослужещ във Войводиново - бел. ред.) не може да говори на български, а има диплома за 8 клас. Да премахнем тази фалишива интеграция! Ако не ходиш на училище, родителите не трябва да получават социални помощи,\" каза той. В отговор на въпрос уточни, че вижда пътя за интеграцията на ромската общност в труда, образованието и спазването на закона. Каракачанов отбеляза, че част от нея \"съвестно работи, ходи на училище, някои завършват висше образование, държат се уважително към закона\", докато друга е научена само да черпи права от \"всевъзможни фондации и фондацийки (...), които финансираха, хвърляха пари да разбиват националните ценности, да защитават гей проекти, джендърски истории\". Вицепремиерът се обяви и против практиката на политически партии да се възползват от ромския вот. Запитан как като представител на управляващите решава проблема с нарушенията на закона, отговори, че ден след като пристигнал във Войводиново, било започнато премахването на незаконните къщи.", "date": "2019.01.11", "title": "Каракачанов смята, че делегираните бюджети на училищата са вредни за ромските деца"}
{"url": "https://www.dnevnik.bg/photos/2019/01/11/3373839_fotogaleriia_svetovnite_snimki_na_denia_11_ianuari/", "text": "Плажа Бара да Тижука в Рио де Жанейро, Бразилия.", "date": "2019.01.11", "title": "Фотогалерия: Световните снимки на деня 11 януари 2019г."}
{"url": "https://www.dnevnik.bg/bulgaria/2019/01/11/3373684_pulna_zabrana_za_fizichesko_nakazanie_na_decata/", "text": "Въвеждане на пълна и изрична забрана за телесно наказание над деца, криминализиране на домашното насилие и ефективна работеща система за превенция, наблюдение и изпълнение на тези забрани. Това предвижда проект за национална стратегия за детето за периода 2019 - 2030 г., качена за съгласуване на правителствения сайт за консултации. Документът от над 70 страници тепърва ще минава през съгласувания, трябва да бъде одобрен и от правителството, и парламента. Едва след това ще се направи и план за изпълнението на стратегията със срокове и отговорни за промените институции. Една от стратегическите цели на документа е забраната за телесни наказания над децата. Оповестени наскоро данни сочат, че  седем от десет деца в България са жертва на насилие  в семействата си. Други данни показват, че  88% от родителите осъзнават, че шамарите са неефективно  възпитателно средство, но голяма част от тях продължават да ги прилагат. Проектът за стратегия си поставя за цел да бъдат повишени компетентностите на здравните специалисти в областта на здравето, развитието и емоционалното благополучие на децата, развитие на уменията им за консултиране. Както и да се подобри разпознаването и реакцията при насилие и нездравословни методи за отглеждане на децата. Макар от години властите да обещават р еформа в детското правосъдие и да се твърди, че се работи  по законови промени, проектът за стратегия до 2030 г. отново си поставя подобна цел: \"Осъществяване на цялостна реформа в областта на правосъдието за деца и създаване на система за детско правосъдие, ориентирана към правата на децата.\" Тепърва се планира създаване и прилагане на адаптирани процедури за участие на деца в административни, граждански и наказателни производства. Заради все по-нарастващите проблеми около трафика на деца се предвижда да се закрепят на законово ниво съществуващите координационни механизми за третиране на случаи на насилие и трафик на деца. Документът предвижда приемане на стандарти за информационна и дигитална сигурност и въвеждането им в практиката. Говори се за повишаване на дигиталната култура на децата и обучение за безопасно използване на съвременните технологии. Макар по закон детските градини и училищата да нямат право да връщат децата със специални образователни потребности, стратегията предвижда още нормативни промени, въвеждащи задължение за изграждане на приобщаваща среда с цел приобщаването на децата с увреждания, децата от различен етнически произход и децата от различни уязвими групи. Предвижда се въвеждане на стандарти за качество на грижите в детските ясли и предучилищното образование в съответствие с Европейската рамка за качество за услугите за образование и грижи в ранна детска възраст. Документът обещава повече спорт в училище, кариерно ориентиране, сексуално образование, повишаване на здравната култура, участие на децата и родителите в образователния процес.", "date": "2019.01.11", "title": "Пълна забрана за физическо наказание на децата предвижда правителствена стратегия"}
{"url": "https://www.dnevnik.bg/biznes/2019/01/11/3373838_spored_domuschiev_zlatev_kriel_ot_petrolnite_firmi/", "text": "Според лидера на Конфедерацията на работодателите и индустриалците в България (КРИБ) Кирил Домусчиев председателят на отцепилата си от КРИБ Българска петролна и газова асоциация Валентин Златев е криел от компаниите - членки, че промените в закона за горивата ощетяват големи компании от минния и строителния бранш. Законът беше внесен миналата година чрез депутата от \"Обединени патриоти\" Емил Димитров - Ревизоро, беше приет през юли и би трябвало да влезе в сила на 28 януари. След заплаха от протести от страна на дребните търговци, които смятат, че чрез нормативния акт бизнесът ще им бъде отнет от големите компании, правителството се обърна към Народното събрание, за да отложи влизането му в сила с още шест месеца. Междувременно петролно-газовата асоциация обяви, че напуска КРИБ, защото работодателската организация, водена от Домусчиев, е подкрепила отлагането. \"Този закон беше лобиран от Златев и не му прави чест, че не е запознавал... Говорих с О Ем Ви - не знаят, че други индустрии имат проблеми. Човекът, който водеше разговорите и крие, че е имало проблем, е Златев\", заяви Домусчиев пред Би Ти Ви. Той подчерта, че именно КРИБ е спряла закона и не го е подкрепяла. Лидерът на национално представителната работодателска организация поясни, че срещу закона са се възпротивили строителни и минни компании - членки на КРИБ, които биха срещнали и технически, и финансови затруднения да зареждат машините си. Именно тези бизнеси защитава, по думите му КРИБ. Как ще изминат тези тежки машини 10 км, за да заредят от бензиностанцията на Вальо Златев?, попита риторично той. \"Как едно пристанище да си изкара крановете, за да ги зареди\", попита Домусчиев, който е собственик на параходство Български морски флот. Домусчиев подчерта, че благодарение на вмешателството на КРИБ от обхвата на закона в хода на дебатите са били извадени земеделските производители. Досега КРИБ \"мълчала деликатно\" за законопроекта, \"прокаран насила от един човек\",след уверения, че петролно-газовата асоциация ще изчисти текстовете, ощетяващи минния и строителния бранш, но това не било сторено, разказа председателят. От интервюто не се разбра защо се е очаквало, че браншово сдружение би могло да \"изчисти\" текстове във вече приет от Народното събрание закон. Той уточни, че в позицията си КРИБ не поставя въпроса за жизнеспособността на малките бензиностанции, които готвят протести срещу закона от типа \"жълти жилетки\", а защитава своите членове. В отговор на въпрос Домусчиев каза, че няма личен конфликт със Златев, но ролята на КРИБ била да защитава българския бизнес. Запитан дали напускането на петролно-газовата асоциация няма да отслаби КРИБ, отговори, че е много доволен, защото получил множество обаждания с поздравления и очаква нови членове. \"КРИБ не може да защитава един човек\", добави той.", "date": "2019.01.11", "title": "Според Домусчиев Златев криел от петролните фирми недъзите на законопроекта си"}
{"url": "https://www.dnevnik.bg/tehnologii/2019/01/11/3373921_kitaiskata_sonda_i_lunohod_se_snimaha_vzaimno/", "text": "Китайската сонда, която кацна на обратната страна на Луната, и спуснатият от нея луноход си направиха взаимно снимки. Те бяха разпространени от китайската програма за лунни изследвания (CLEP) като потвърждение, че двата апарата са в добро състояние и са готови за научна работа. Един от кадрите е 360-градусова панорама, която можете  да видите тук . Това са първите подобни кадри от лунната повъхрност, тъй като никой преди китайците не е изпращал космически апарат на невидимата от Земята част от естествения спътник на нашата планета. Изстрелването на \"Чън'e-4\" стана на 7 декември, а успешното спускане - на 3 януари 2019 г. Почти веднага след като достигна повърхността луноходът \"Ютю 2\" бе поставен в режим на изчакване. Причината е, че в момента мястото е осветено от Слънцето и температурата достига около 200 градуса по Целзий. Двата апарата ще останат в това състояние до 12 януари, когато в района ще настъпи лунна нощ. Тогава температурите ще паднат до около минус 180 градуса.", "date": "2019.01.11", "title": "Китайската сонда и луноход се снимаха взаимно"}
