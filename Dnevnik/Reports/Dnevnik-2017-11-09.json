{"url": "http://www.dnevnik.bg/sport/2017/11/09/3075221_hurvatiia_se_ustremi_kum_svetovnoto_po_futbol_sled/", "text": "Хърватия и Швейцария се устремиха към класиране за световното по футбол в Русия следващото лято. Двата състава спечелиха победи в първите си мачове от баражите. Хърватите се наложиха с 4:1 срещу Гърция у дома. Швейцарците стигнаха до 1:0 при гостуването си на Северна Ирландия. В Загреб домакините изиграха много силен мач и заслужено победиха. През първото полувреме те имаха пълно превъзходство и вкараха три гола. В 12-ата минута Орестис Карнезис спъна играч на съперника и хърватите получиха дузпа. Лука Модрич изпълни точно и даде преднина на отбора си. В 19-ата Никола Калинич удвои с красив удар. Константинос Фортунис намали в 30-ата след удар с глава след ъглов удар. Само три минути след това хърватите си върнаха преднината, когато Иван Перишич се възползва от центриране на Симе Вършалко от дясно. Малко след началото на второто полувреме Вършалко направи ново ключово подаване - този път към Андрей Крамарич, който отблизо направи 4:1. До края и двата отбора имаха възможности, но резултатът се запази. Швейцария стигна до ценен успей в Северна Ирландия след гол от спорна дузпа. Точен за победителите беше Рикардо Родригес в 58-ата минута. Домакините не успяха да отправят нито един точен удар.", "date": "2017.11.09", "title": "Хърватия се устреми към световното по футбол след разгром срещу Гърция"}
{"url": "http://www.dnevnik.bg/zelen/2017/11/09/3074776_velikobritaniia_podkrepi_pulna_zabrana_na_pesticidi_v/", "text": "Великобритания ще подкрепи пълната забрана на пестициди, увреждащи насекоми, в цяла Европа. За това решение на правителството съобщи секретарят по околната среда Майкъл Гуув, цитиран от британския вестник \"Гардиън\". Решението отменя предишната позиция на правителството. Основната причина за промяната в позицията са нови проучвания, които доказват, че неоникотиноидите са замърсили огромни площи и причиняват щети на пчелните колонии. ТОва се случва след обявяване на резултатите от мащабно изследване, според което 75% от всички летящи насекоми са изчезнали в Германия, вероятно е да става дума и за по-голям процент. Майкъл Гуув коментира, че е шокиран от заключенията от тези проучвания. Неоникотиноидите са най-масово използваният инсектицид в света. През 2013 г. Европейският съюз забрани употребата им върху цъфтящи култури, но тогава Великобритания беше сред държавите, които се противопоставиха на забраната. Европейската комисия настоява за пълна забрана на използването им извън оранжерии. Очаква се гласуване през декември, но с новата позиция на Великобритания това вече е много вероятно. \"Последните доказателства показват, че рисковете от неоникотиноидите за околната среда, особено за пчелите и други опрашители с ключова роля в хранителната индустрия, са много по-големи, от колкото се смяташе преди\", коментира Гуув, който изтъква това за достатъчна причина за допълнителни ограничения за тяхното използване.  По думите му не може да си позволим да  излагаме на риск популацията на опрашителите. Намаляването им или изчеването им има и съществени икономически последици. ", "date": "2017.11.09", "title": "Великобритания подкрепи пълна забрана на пестициди в Европа"}
{"url": "http://www.dnevnik.bg/sviat/2017/11/09/3074893_zaharova_ne_chuhme_prezidentut_radev_da_govori_za/", "text": "\"Президентът на България нищо не е казал за оскверняването на руски паметници.\" Така Мария Захарова, говорителката на руското външно министерство,  реагира  на молба да коментира предизвиканата от  думите ѝ  дискусия в България за това кой е спасил българските евреи по време на Втората световна война. Журналистката, задала въпроса, цитира думи на държавния глава Румен Радев, че думите на Захарова от миналата седмица са  \"или дълбоко непознаване на историята, или опит за провокация\" . След това тя попита дали Москва има данни когато и да е виновни за появата на надписи и покриване с боя на части от Паметника на съветската армия в София да са били задържани и осъждани. \"Цялата дискусия показа, че има опит да се измести разговорът от фактите, от реална оценка на ситуацията с паметниците, към в руслото на историята\", отвърна Захарова. \"Историческата част нека си я коментират историците. Ние говорим, че е необходимо уважително отношение към паметниците на хората, отдали живота си не само да освободят, но и да защитят народите, живота на конкретни хора, от фашизма и нацизма.\" Тя изтъкна също, че в България тези паметници все по-често са нападани и осквернявани от вандали, но не се вижда адекватна реакция, не се довежда докрай наказването на хора, които стават все по-агресивни. \"Те действат извън историческия контекст, противоправно на резултатите от Нюрнбергския трибунал и без съответна реакция на държавно равнище.\" Графитът \"100 години ционистка окупация\", заради който избухна последният скандал, не е антисемитски, както го представиха преди седмица Захарова, зам.-министърът на българското външно министерство Георг Георгиев и  организацията на евреите в България \"Шалом\" . Той е свързан с едновековния юбилей от декларация на външния министър на Британската империя, с която за пръв път се заявява готовност на Лондон да създаде дом за евреите в Палестина. На днешния брифинг Захарова не говори за българските евреи, за надписа или за ционизма, макар да каза, че \"видяхме полемиката, която започна по този повод в медиите в България\". Тя отново изтъкна, че основното предназначение на думите ѝ от миналата седмица е било привличане на вниманието към паметника: \"Защо когато молим да защитят нашите паметници, а става дума за защита паметта на хора - не на камък, метал или изсечени букви - отдали живота си не да завоюват, а да защитават чужда страна и правим това по различни канали, в хода на преговори, при двустранни контакти, изнасяйки го в публичното пространство, не ни чуват?\" Захарова призова следващия път да има адекватна реакция от българските власти и препоръча на българските медии да видят \" материала , публикуван на сайта на Руското военно-историческо общество\" в отговор на изявлението на външното министерство в София.", "date": "2017.11.09", "title": "Захарова: Не чухме президентът Радев да говори за оскверняването на руски паметници"}
{"url": "http://www.dnevnik.bg/sport/2017/11/09/3075078_arena_armeec_se_okaza_bez_shef_ot_niakolko_meseca/", "text": "Арена Армеец\" е без шеф от няколко месеца. Досегашният ръководител на най-голямата многофункционална зала в страната Николай Ишков е напуснал поста, съобщи \"Меридиан мач\". Пред \"Дневник\" Ишков уточни, че си е тръгнал по собствено желание още преди няколко месеца. Той изрази учудването си, че до момента промяната не е обявена. В сайта на \"Арена Армеец\" Ишков продължава да фигурира като ръководител. \"Може и да продължават да мислят, че още съм на поста си\", посочи той. От министерството на спорта, потвърдиха пред \"Дневник\", че досегашният шеф си е тръгнал още преди няколко месеца, без да уточнят кога точно. И допълниха, че в момента \"Арена Армеец\" се ръководи от изпълнителния директор на \"Национална спортна база\" ЕАД Пламен Манолов, под чието управление така или иначе са най-големите спортни бази в страната. Ишков обоснова решението си с умора и насочване на вниманието към предизвикателства, които го вдъхновяват повече. По думите му те ще се развиват след Нова година. Той отрече възможността да се завърне като ръководител на футболния \"Спартак\" (Варна). Миналата седмица Ишков участва в среща с министър-председателя Бойко Борисов в Министерския съвет по темата за базите на \"Спартак\". Тогава  премиерът нареди да бъдат отпуснати 1 млн. лева за ремонт на стадиона на футболния отбор , който в момента е в Трета лига. Ишков беше назначен за ръководител на \"Арена Армеец\" преди близо три години. Тогава спортният министър  Красен Кралев каза, че новият шеф на залата  \"има близо десетгодишен мениджърски опит, завършил е ВИТИЗ, близък е до културните среди\" . Ишков  оприличи залата с \"болница на края на града\" и си постави за цел да я въведе в центъра на събитията . През септември 2018 г. \"Арена Армеец\" ще приеме две големи спортни първенства - мачове от световното по волейбол за мъже, както и световното по художествена гимнастика.", "date": "2017.11.09", "title": "\"Арена Армеец\" се оказа без шеф от няколко месеца"}
{"url": "http://www.dnevnik.bg/bulgaria/2017/11/09/3075097_proiavleniia_na_radikalen_isliam_ima_v_getata_i/", "text": "Проявления на радикален ислям има в циганските гета и в някои населени места в Източните родопи при българи мюсюлмани. Това каза вицепремиерът и министър на отбраната Красимир Каракачанов пред депутати от ресорната парламентарна комисия. Каракачанов каза това след въпрос на депутат Джейхан Ибрямов (ДПС), който го попита дали е запознат с анализ на Татяна Дронзина публикуван във вестник \"Българска армия\". В анализа Дронзина казва, че нейно изследване \"показа наличие на белези на радикализация в поведението на ученици, принадлежащи към някои обърнати неотдавна в исляма ромски общности\". Каракачанов уточни, че няма радикализация сред българските турци. Във въпроса си Ибрямов каза, че подобни анализи могат да нагнетят негативни настроения към мюсюлманите в България при положение, че няма такива анализи на службите. \"Те слагат фереджета и пускат бради, защото в момента получават възнаграждения, но техните деца израстват в тази обстановка и утре може да направят проблемите, като в Белгия и Франция\", каза Каракачанов. Той също смята, че подобни анализи не трябва да се използват за насаждане на настроения срещу мюсюлманите в България. \"Тези, които създават конфронтацията, са се изучили в чужбина и дори в родния град на дясната ръка на Бин Ладен\", каза Каракачанов. Той смята, че е по-добре да се говори и да се вземат мерки при наличието на такива проблеми, отколкото да мълчим.", "date": "2017.11.09", "title": "Проявления на радикален ислям има в гетата и Източните Родопи, твърди Каракачанов"}
{"url": "http://www.dnevnik.bg/analizi/2017/11/09/3073984_pechalnata_sudba_na_edna_revoljuciia/", "text": "Стоте години изминали от Руската революция през 1917 вероятно са достатъчни, за да погледнем по-хладнокръвно на случилото се и на неговите последици. Събитието е достатъчно мащабно, за да не го смятаме за някаква историческа случайност, която би могла да не настъпи. Въздействието й върху Русия и света е от такъв порядък, че няма как да бъде омаловажено или сметнато за нещастно стечение на обстоятелствата. Етимологията на думата \"революция\" отвежда към завръщане в началната точка, преобръщане, затова и употребяваме думата в смисъл на дълбоко обществено преобразуване, на обществен преврат, на радикална промяна. Освен това революциите никога не се случват поради намеренията на някаква малка, макар и решителна група от хора, били те добронамерени или злонамерени. Макар, вероятно, без такава изпълнена с решимост група от революционери, събитието би било невъзможно. Революциите се случват заради дълбок социален конфликт, в който, ако перифразираме една от главните фигури на Съветската революция Владимир Улянов (Ленин), \"управляващите повече не могат, а управляваните вече не искат\". Парадоксално, но тази негова формула е валидна и за всички последвали революции, включително онези, които промениха съветския свят. Днес споровете за това, как да назовем събитията от октомври 1917 г. продължават. Критиците на Съветската революция предпочитат да я назовават като \"болшевишки преврат\", а официалното й наименование през съветската епоха беше \"велика октомврийска социалистическа революция\", съкращавана като ВОСР (напомням това заради евентуалните по-млади читатели на този текст). И двете назовавания имат идеологическа програма. Ако е преврат, значи е дело на малка и решителна група, притежаваща въоръжена сила, и по този начин събитието представлява изкривяване на някакъв положителен политически процес, започнал с демократичната Руска революция от февруари 1917 г. Ако е велика социалистическа революция, значи е дело на широките маси и е открила пътя към нова епоха, така, както обичайно говорим например за Френската революция (и тя често съпътствана с прилагателното \"велика\"). Ако погледнем, обаче, историята от 1917 г. по-хладнокръвно и решим да не задаваме непременно идеологическа насока на разбирането си (макар всяко разбиране в крайна сметка да почива на някаква идеология), Съветската революция е радикалната фаза на започналата през февруари 1917 г. Руска революция. Така, както времето на Терора (1793-1795) е радикалната фаза на Френската революция. Въпросът обаче е: можем ли лесно да правим аналогии между събития, отделени от повече от столетие? Аналогиите обаче ни позволяват често по-добре да разбираме случилото се. Ако погледнем към Русия през онази 1917 г., виждаме тоталния провал на царизма като политическа система на едно изпаднало в дълбока социална и политическа криза общество. Изходът от кризата през февруари 1917 г. не изглежда предопределен, нито сигурен, още повече, че Русия продължава да е във войната (Първата световна). Освен това през пролетта и лятото (един много кратък период), имаме очевидно напрежение между легитимността на две избрани чрез избори институции – Държавната дума и Конгреса на съветите. И двете имат демократичната легитимност на народния вот, и двете са извънредни, защото оспорват старата законност на царска Русия. Но най-вече политическият състав на двете ги отличава и поради това – противопоставя. В Думата преобладават либералните конституционни демократи (кадетите), в Съветите мнозинството първоначално е у социалдемократите (наричани още меншевики). Това е двувластие (Некрич А. и Геллер М, Утопия у власти, Москва 2000). Но и двете избрани демократични инстанции са многопартийни. Болшевики присъстват в Съветите, но в Думата депутатите им са арестувани още през 1914 г. заради антивоенна пропаганда. Това им дава ореола на най-радикалната опозиция, в сравнение с останалите партии. В Съветите има 4 партии – болшевиките, меншевиките, десните и левите есери (социал-революционери). Радикализацията на политическия процес в Русия извежда към октомври болшевиките начело на Съветите и най-вече – в столичния Петроградски съвет. Това прави възможно те да свалят Временното правителство на Думата начело с меншевика Александър Керенски – променено съотношение на силите вследствие на задълбочаващата се политическа криза. За разлика обаче от другите демократични партии, болшевиките вече са формулирали две основни точки на програмата си: мир и земя (незабавно излизане от войната и преразпределение на земята в полза на обработващите я селяни). Затова успехът им е бърз и дори повсеместен – от октомври 1917 до март 1918 Съветите, с мнозинството вече на болшевиките и вече без участието на меншевиките и десните есери, поемат практически властта по цялата територия на огромната и вече бивша Руска империя. В новоизбраното от Съветите правителство всички членове са болшевики – революцията преминава в радикалната си фаза. Октомври 1917 г. е без съмнение революционен акт, продължение на процеса от февруари. Революционен акт, защото едновременно преобразява Русия, а и света, като същевременно мобилизира огромна човешка енергия, разпалвайки въображението и желанието за \"преобръщане\" на човешкия свят във всичките му измерения: политика, икономика, изкуство. Нито един обикновен преврат не може да се сравни с отприщената от една революция човешка енергия. Христо Смирненски приветства \"червените ескадрони\": \"в устрема ви милиони погледи са приковани със надежда и любов\". А Никола Вапцаров говори за епоха, в която \"земята се отърсва от отровната си плесен\". Добре е днес да си дадем сметка и за това какъв е този свят през 1917 г. Време на Първата световна война, една истинска масова война, където са мобилизирани милиони, където се използват за първи път оръжия за масово поразяване (отровни газове), където бомбардировките и артилерийски обстрели на селищата стават масова практика, където загиват също толкова цивилни, колкото и военни. Разрушителна и разорителна война, която допълнително изостря всички икономически и социалнополитически конфликти в обществата на Европа и дава поле на изява и подкрепа за радикалните политически проекти. Русия се оказва, изглежда, най-уязвимата на тази всеобща криза. Болшевиките завземат властта всъщност почти безкръвно, повечето от участниците в процеса са изненадани, но също и уморени от продължилата неяснота в политическата ситуация, където Временното правителство на Думата е безсилно и няма истински политически проект, а неговите критици са разделени по въпросите на бъдещето. Болшевиките се оказват по-решителни от всички останали. Това е революция, защото успява за малко време да промени много неща в старата Русия: преразпределение на земята и оземляване на милиони селяни (преди колективизацията, която обръща нещата в края на 1920-те години); политическо изравняване (а и начало на социално изравняване) на мъжете и жените, особено в средноазиатските общества на Русия; отделяне на Православната църква от държавата и въвеждане на изцяло светско образование; признаване на дотогава несъществуващи права за жените като правото на развод и на аборт; признаване на правото на различните националности на самоопределение и дори отделяне, реализирано във федерализацията на Русия. Това е само първоначалната положителна равносметка, към която вероятно може да се добави модернизацията на страната по-късно с индустриализацията, урбанизацията и масовото ограмотяване – операции, макар и осъществени с много съпътстващо насилие, които трансформират дълбоко обществото в Съветска Русия. Всичко това вдъхновява много хора и политически движения по света, които се борят за повече социална справедливост, за социално равенство, за национално освобождение, за граждански и политически права. Именно последното прави от Руската революция световен феномен. Промените в Съветска Русия и наследилия я Съветски съюз (СССР) се оказват заразителни – в останалия свят те дават опора на социални и политически движения и правителства за въвеждане на повече или по-малко дълбоки реформи в старите общества, за промени, немислими и дори невъзможни без натиска на примера, идващ от Русия. Такива социално-икономически новости като повсеместното въвеждане на 8-часовия работен ден, платеният годишен отпуск, платеният отпуск по майчинство, всеобщата система на социално осигуряване и много други, вероятно нямаше да се случат толкова бързо в индустриалния свят и другаде, без натиска на съветския пример. Същото се отнася вероятно и до разпространението на всеобщото избирателно право, десегрегацията и деколонизацията – и двете станали реалности в условията на Студената война, разбирана като състезание на два различни свята: Западния и Съветския. Но защо днес по никакъв начин не можем да оценим резултатите от Руската революция единствено през нейните модернизационни постижения? Всяка модернизация има своята цена, съветската модернизация вероятно дори има още по-висока цена, което прави от Съветската революция събитие с печална съдба. Така, както периодът от Френската революция наричан \"Терора\" (с главна буква) и до днес хвърля дълга сянка върху постиженията на революцията като една непомерна цена, платена от обществото /1/, така и насилието, което съпътства и се институционализира в хода на Съветската революция хвърля сянка върху нейните постижения. Насилие, първо в гражданската война (1918-1922), разделило дълбоко руското общество на два непримирими лагера и където белият и червеният терор са две страни на една монета. Насилие, второ, по време на усилената индустриализация и колективизация на селското стопанство през 1930-те години. Насилие, трето, институционализирано от вездесъщата политическа полиция (първоначално извънредната ЧК става постоянно НКВД, ГПУ или КГБ). Насилие, четвърто, превърнало се във всекидневие с началото на Московските процеси (1936-1938) и развило се в последователни вълни на политически чистки и репресии. Насилие, пето, институционализирано от архипелага ГУЛаг, произвело цяло поколение от политически затворници, които и след освобождението си (ако са имали този късмет), носят следите от убийствените условия на живот и труд в лагерите. Насилие, най-сетне, макар и предизвикано от чужда агресия, по време на белязалата почти всяко съветско семейство Втора световна война, донесла огромни загуби и нанесла огромни морални поражения върху съветското общество. Резултатът е едно милитаризирано общество, живеещо постоянно в страх и непрекъсната мобилизация, търсещо закрила в йерархията и невярващо на собствените си сили като общество. Всяка революция е насилствена и затова по-късните революционери се опират на ненасилствената съпротива и \"нежните революции\". Но насилието, съпътствало Съветската революция през първите две нейни десетилетия, беляза дълбоко нейната съдба и я прави печална. Не че заличава изобщо нейните действителни постижения, но дългата сянка на насилието ги засенчва и дава оправдания за тяхното тотално отхвърляне след рухването на Съветската система. Съдбата на революцията е печална и по друга причина – тя събужда огромни надежди и очаквания в целия свят, но не успява да ги изпълни. Или по-скоро – изпълни част от тях, но незабавно засенчи реализациите си с мащабното насилие, което ги съпътства. Вместо общество на свободата, труда, равенството, творчеството, съветското общество произведе несвобода, привилегировано малцинство, неравенства. Творчеството някак оцеля, но въпреки множеството ограничения и официални канони. Печалната съдба е в провалените надежди. Нещо повече, рухването на Съветската система погреба за почти четвърт век всяка съществена критика на капитализма и всякаква идея, била тя и утопична, за \"преодоляване на капитализма\". А причините, довели до Руската революция, продължават да определят до голяма степен и нашето съвремие. Но никой вече не си представя една радикална революция, изпълнена с насилие. Днес хората мислят за еволюция, поне в обществата, които заради стратегическите си позиции в света се ползват с известно благополучие. Но еволюцията, разбирана като едно \"естествено развитие\", може би няма да промени нещата в желаната посока, нито в желаната дълбочина. Вероятно продължават да са валидни думите на Жан-Пол Сартър: \"Трябва едновременно да обясним на едните, че царството на целите не може да се осъществи без Революция, а на другите, че Революцията е приемлива, само ако подготвя царството на целите\". Тази революция всъщност предстои.", "date": "2017.11.09", "title": "Печалната съдба на една революция"}
{"url": "http://www.dnevnik.bg/sviat/2017/11/09/3075057_sasht_iskat_da_povliiaiat_na_prezidentskite_izbori_v/", "text": "Руският президент Владимир Путин обвини Съединените щати, че иска да създават проблеми на президентските избори догодина, предаде РИА \"Новости\". Путин, който утре  може да се срещне  с американския си колега Доналд Тръмп на форум във Виетнам, беше лаконичен по въпроса. Той предположи, че действията на Вашингтон са мотивирани от предполагеамета руска намеса на американските избори миналата година.  Според държавния глава обвиненията в държавно спонсориран допинг към Русия - заради които някои руски атлети няма да могат да участват на зимната олимпиада догодина - също целят вмешателство в руските президентски избори догодина. \"Ето това ме безпокои:   трябва да започне през февруари, а кога са президентските ни избори? През март. Доста сериозни са подозренията, че всичко това се прави, за да се създаде необходима на някого обстановка на недоволство сред любителите на спорта и спортистите, че уж държавата е съпричастна към нарушениия и отговаря за тях,\" каза Путин на среща с работници от Челябинския компресорен завод. Президентът добави, че международните спортни организации, включително Международният олимпийски комитет, са силно зависими от правата за излъчване и рекламодатели, а гръбнакът на този бизнес е в САЩ, където са \"основните компании, които плащат за права, основните спонсори, основните рекламодатели.\" \n     Първоначално Кремъл обяви, че срещата с Тръмп вече е насрочена, но в четвъртък вечерта говорителят на Путин Дмитрий Песков опроверга това. Според Москва от руска страна има желание за среща, на която да се обсъдят Северна Корея, Сирия и Украйна. Според американския държавен секретар Рекс Тилърсън обаче двете страни не са планирали подобна среща. \"Не е имало договореност, със сигурност не и за пълна двустранна среща,\" каза Тилърсън, цитиран от \"Ройтерс\". \"Въпросът е дали има достатъчно съществени теми (за по-формални разговори), а ние работим с руснаците, както знаете, по много трудни въпроси. В контакс сме с тях и сме на мнение, че лидерите ще се срещнат, ако има нещо достатъчно съществено, което ще изисква формална среща.\" Държавният секретар обаче не изключи възможността двамата да имат спонтанен разговор в кулоарите, ако се натъкнат един на друг. ", "date": "2017.11.09", "title": "САЩ искат да повлияят на президентските избори в Русия, обяви Путин"}
{"url": "http://www.dnevnik.bg/politika/2017/11/09/3075113_mestan_iskashe_da_napravi_dps_filial_na_chujda_partiia/", "text": "Видях с очите си как той искаше да направи ДПС филиал на една чужда партия. С тези думи депутатът от Движението за права и свободи Йордан Цонев отговори пред Би Ти Ви на въпрос как приема искането на бившия лидер на политическата сила Лютви Местан България да признае турското малцинство. Цонев допълни, че не иска да влиза в допълнителни коментари по темата. Той добави, че ДПС няма уговорка с нито една друга партия за подкрепа за законопроекта им за вторичното ограбване на КТБ. По думите ми предложението на партията, зад което стоят Цонев и Делян Пеевски, вече се обсъжда в парламентарните комисии, но това не означава, че ще бъде прието. Депутатът каза още, че ДПС ще подкрепи вота на недоверие срещу правителството по две причини - неодобрение на политиката на кабинета и наличието на \"Обединени патриоти\" в управлението. \"Кое им е патриотичното? Тези хора са етнонационалисти. Тяхната идеология е всичко срещу турците и циганите и насъскването на един етнос срещу друг\", заяви Цонев. Той допълни, че ДПС няма да подкрепи и бюджета за 2018 г., тъй като не е бил представен първо пред политическите сили, а пред медиите.", "date": "2017.11.09", "title": "Местан искаше да направи ДПС филиал на чужда партия, заяви Йордан Цонев"}
{"url": "http://www.dnevnik.bg/sviat/2017/11/09/3075106_sauditska_arabiia_prizova_grajdanite_si_nezabavno_da/", "text": "Саудитска Арабия посъветва гражданите си да не пътуват до Ливан, а онези, които са в страната в момента - да я напуснат възможно най-бързо. Това съобщи официалната новинарска агенция на Рияд, цитирайки източник от външното министерство на страната. \"Поради (неназовани) обстоятелства в Ливанската република кралството моли гражданите си, които посещават или живеят\" там да напуснат възможно най-бързо, казва източникът, цитиран и от \"Ройтерс\" и Би Би Си. Бахрейн, който е съюзник на Рияд, вече призова гражданите си да се въздържат от пътуване до Ливан още в понеделник.  В края на миналата седмица Саад Харири  подаде оставка  като премиер на Ливан, докато беше на посещение в Саудитска Арабия. Харири каза, че се страхува за живота си и обвини Иран и свързаната с него ливанска шиитска групировка \"Хизбула\", че създават напрежение. Двама представители на Бейрут обвиняват Рияд, че държи Харири като заложник, а трети правителствен източник е казал за \"Ройтерс\", че оставката му е поискана именно от саудитските власти, които са го поставили под домашен арест. Според четвърти източник, за когото агенцията твърди, че е запознат със ситуацията, Саудитска Арабия контролира и ограничава движенията му. \"Да се ограничава свободата на движение на Харири в Рияд, е атака срещу ливанския суверенитет. Нашето достойноство е и негово достойнство. Ще работим с (чужди) държави, за да го върнем в Бейрут,\" твърди един от цитираните източници, пожелал да остане анонимен, тъй като ливанската официална позиция все още не е изработена. \"Хизбула\" междувременно призова Саудитска Арабия да спре да се меси в ливанската политика. Хасан Фадхаллах, който е депутат от движението, каза, че блокът поддържа подхода на президента на Ливан  Мишел Аун  (подкрепян от \"Хизбула\"), който още не е решил дали да приеме оставката и очаква Харири да се върне в Ливан, преди да прецени. Телевизия \"Ал Манар\", свързана с \"Хизбула\", съобщава, че Аун в момента търси помощ от дипломати в опит да разбере защо Харири е подал оставка. Няколко политически сили в Бейрут настояха Харири да се завърне в страната. Досегашният правителствен ръководител не коментира, но от кабинета му казват, че към момента е ангажиран със срещи с чуждестранни дипломати. Харири от години обвинява \"Хизбула\" за убийството на баща си Рафик, убит през 2005 г. малко след края на втория си мандат като премиер. Рафик Харири, който преди политическата си кариера беше строителен предприемач, който имаше и саудитско, и ливанско гражданство. След оставката на Саад Харири - два дни след като той отиде в Рияд миналия петък - Саудитска Арабия, дотогава подкрепяла правителството му, е все по-критична и обвинява кабинета, че не не е намерил начина да се справи с влиянието на \"Хизбула\". В опит за решаване на кризата се намеси и френският президент Еманюел Макрон, който на пресконференция в Дубай изненадващо обяви, че ще посети Рияд, за да обсъди с престолонаследника, принц Мохамед бин Салман, кризите в региона, \"особено Йемен и Ливан\". \"Искам също да подчертая значението на ливанската стабилност и интегритет,\" каза Макрон по повод на оставката на Харири. Държавният глава обясни, че е имал неформални контакти с него, но не навлезе в подробности.", "date": "2017.11.09", "title": "Саудитска Арабия призова гражданите си незабавно да напуснат Ливан"}
{"url": "http://www.dnevnik.bg/bulgaria/2017/11/09/3075131_rabotnik_e_postradal_pri_trudova_zlopoluka_vuv_vmz/", "text": "Работник е пострадал при трудова злополука във ВМЗ – Сопот, съобщиха от военния завод. Инцидентът е станал при извършване на проверка на ново технологично оборудване за галванична обработка. Пострадалият мъж не е служител на ВМЗ. Той работи за фирмата-изпълнител на оборудването. Инцидентът е станал, след като мъжът се е подхлъзнал и е паднал в една от ваните. По възможно най-бързия начин е бил изваден от там и веднага му е оказана медицинска помощ. Пострадалият е настанен в болница за окончателно установяване степента на поражения и назначаване на лечение.", "date": "2017.11.09", "title": "Работник е пострадал при трудова злополука във ВМЗ – Сопот"}
{"url": "http://www.dnevnik.bg/sviat/2017/11/09/3075123_godina_sled_vota_82_ot_izbiratelite_na_trump_pak_biha/", "text": "Сред американците, гласували преди година за президента Доналд Тръмп, почти няма съмнение за избора им и 82% от тях биха го повторили, ако трябваше да пуснат бюлетината днес. Това сочи  допитване на POLITICO/Morning Consult , което в същото време разкрива, че общо 37% от участниците се съмняват, че той изобщо ще изкара 4-годишния си мандат. Данните бяха разпространени в четвъртък и показват, че дълбокото разделение в американското общество не намалява. От подкрепилите на 8 ноември 2016г. кандидата на демократите Хилъри Клинтън днес 78% биха повторили избора си. Едва 7% от избирателите на Тръмп и 8% от тези на Клинтън казват, че ако трябва да повторят вота от 2016г., биха избрали друг кандидат. Запитани как биха гласували през 2020г., около три четвърти (76%) от симпатизантите на Тръмп биха го преизбрали, а 8% биха заложили на демократ. Няма и година, откакто той влезе в Белия дом, но популярността му сред американците е рекордно ниска. По повод поражението, което преди дни Републиканската партия понесе на губернаторските избори във Вирджиния, \"Политико\" припомня, че и двамата му предшественици - Барак Обама и Джордж Буш - са губили по същото време от мандата си губернатори в Ню Джърси и Вирджиния, но при популярност над 50%. Лагерът на демократите изглежда по-сплотен, макар изобщо да не се очертава силен лидер и претендент за президентския пост в САЩ - 99% от избирателите на Клинтън биха гласували през 2020г. за кандидат на партията. Независимите са разделени на три прибилизително равни групи - 40% са за демократ, 30% - за Тръмп и 30% не са решили. Сред тях 40% категорично не одобряват как президентът се справя със задачите си. Сред всички анкетирани неизвестният кандидат на демократите води с 46% през Тръмп (36%), но и 18% нямат фаворит.", "date": "2017.11.09", "title": "Година след вота 82% от избирателите на Тръмп пак биха гласували за него"}
{"url": "http://www.dnevnik.bg/bulgaria/2017/11/09/3075143_mvr_razprostrani_snimki_na_izdirvanite_za_obira_na/", "text": "Трима мъже са обявени за общодържавно издирване. От МВР уточниха, че те са възрастта от 35 до 41 години. По данни на Нова телевизия тримата са част от групата за обири на банкомати, която беше разбита днес при акция на полицията. До момента са задържани четирима души след снощния обир на банкомат в Сапарева баня. При извършването на престъплението мъжете са били подгонени от служители на МВР, като гонката е стигнала до пернишкото село Боснек, където те оставили автомобила, с който бягали от мястото на престъплението. На мястото е започнала операция по издирването им. В акцията се включиха хеликоптер, следови кучета, барети, жандармерия и разследващи - общо над 250 души. По данни на Би Ти Ви един от издирваните е Кирил Микев. Днес полицаи са нахлули в апартамента му, където са открили каса. Вторият издирван е Красимир Йорданов – Джонката, собственик на заведение в Перник, където днес имаше засилено полицейско присъствие, а третият се казва Тодор. Всички, които се издирват за обира на банкомата, са от групата на Валентин Кирилов – Пуйката и са от Перник, твърди Би Ти Ви.", "date": "2017.11.09", "title": "МВР разпространи снимки на издирваните за обира на банкомат в Сапарева баня"}
{"url": "http://www.dnevnik.bg/bulgaria/2017/11/09/3075090_kakvo_raboti_razpoznavachut_na_falshivi_novini_video/", "text": "Винаги проверявайте дали източникът е правдоподобен, дали фактите са цитирани коректно, какъв е контекстът и как фактите са интерпретирани в него. Това са част от напътствията и методите на работа на Жак Пизе. Той е журналист от френския вестник Libération и част от екипа на немската организация Correctiv.org. Пизе работи като разпознавач на фалшиви новини, човек, който проверява фактите или ако питате него - работата му всъщност е да бъде журналист. Пизе беше един от лекторите на конференцията  \"Европа срещу дезинформацията: реална заплаха ли е кривата краставица за европейския проект\" , която Асоциация на европейските журналисти – България (АЕЖ-България) организира. Той работи в секцията за проверка на факти към френското издание \"Liberation\" от август 2015 година (самият отдел е от 2008 година). През февруари той пише статия за това как в Германия няма подобна структура, която да проверява факти. И няколко месеца по-късно започва работа с Correctiv, които търсят \"проверяч на факти\" за изборите и други проекти. \"Това, което правя е, да слушам политиците и да проверявам това, което казват във Франция и Германия\", каза Пизе в началото на презентацията си. Често той е питан как точно разпознава дезинформацията.Той даде пример с интервю на немски политик, който казва, че заради мигрантите в едно село, вече не са останали деца, които говорят немски. Той се обажда на кмета, който опровергава политика. Другият пример, който той даде е с новина, че кешовото плащане ще бъде забранено в Германия и целия Европейския съюз. \"Необходими са само няколко обаждания, с които да стане известно, че това не е вярно\" Друга част от работата му е да проверява онлайн новините по време на извънредни събития. Примерът, който даде е с видео, представено като да е от атентана на летището в Брюксел, разпространено няколко минути след взрива там през 2016 година. Бързо се установява, че това е видео от друг инцидент, но в Минск. \"Много медии бяха разпространили това видео. Споделяйки фалшива новина, много бързо се руши доверието със зрителя или читателя\". Затова част от работата му е и да говори с експерти и да верифицира снимки или видеа. \"Всъщност моята работа е да бъда журналист. Всеки журналист би трябвало да прави същите неща, когато работи\", смята Пизе. Според него фалшивите новини не са произвели очаквания ефект върху изборните резултати във Франция и Германия. (прочете интервюто му  тук ) Друг лектор на конференцията беше  Ида Еклунд Линдвал  от Европейска служба за външна дейност. Нейният фокус е темата за прокремълската дезинформация. \"Има три линии на пропаганда - западът като нещо лошо, добрата Русия, представена като спасител и Украйна, такава, каквато трябва бъде според Кремъл\". В презентацията й бяха включени оповестените наскоро данни от документите, известни като  \"Досиетата от Рая\" , според които  Русия е инвестирала близо 191 милиона долара  за \"Туитър\", както и че от 1.3 милиона акаунта, които регулярно споделят политически новини, 45 са ботове. \"Хибридната война\" има четири съставни части: въздействие, разделяне и дезориентация на населението, парализиране на вземането на адекватни решения от страна на политическите елити. Пропагандната машина работи върху това да накара хората да се съмняват в резултатите от изборите и да не вярват в собствените си институции. Преди време службата съобщи, че е  открила  случаи на руска пропаганда в няколко български издания, сред които са близките до депутата Делян Пеевски ПИК и \"Блиц\". Като пример за дезинформация от България, Линдвал посочи информацията, че снежният Още от събитието, вижте във видеото на АЕЖ \"Дневник\" е медиен партньор на конференцията.", "date": "2017.11.09", "title": "Какво работи разпознавачът на фалшиви новини (видео)"}
{"url": "http://www.dnevnik.bg/bulgaria/2017/11/09/3075178_kasacionniiat_sud_otmeni_arbitrajnoto_reshenie_za/", "text": "Тричленен състав на Търговската колегия на Върховния касационен съд (ВКС) отмени решението на Арбитражния съд към Българска търговско-промишлена палата (БТПП), с което на компанията на председателя на работодателите Кирил Домусчиев \"Параходство български морски флот\" бяха спестени неустойки от 55 млн. лв., съобщава \" Капитал daily \". Парите са дължими за неизпълнение на задължения по приватизационния договор. Първоначално арбитражът прие, че е било налице стопанска непоносимост и заради световната финансова и стопанска криза \"Параходство български морски флот\" не е могъл да изпълнява посочения в приватизационния договор тонаж, т.е. капацитет на корабите. Делото пред ВКС беше образувано по искова молба на Агенцията за приватизация и следприватизационен контрол, след като вицепремиерът Валери Симеонов нападна Домусчиев за параметрите по договора. Съдиите Дария Проданова, Емил Марков и Ирина Петрова (докладчик) приеха днес, че арбитражът недопустимо е надхвърлил компетенциите си, тъй като искът за стопанска непоносимост \"не случайно не е включен в обсега на тези, които могат да бъдат отнесени към арбитраж, тъй като разногласие между страните относно необходимостта от промяна в договора изобщо не би могло да възникне поради законовата забрана\". Свързаната с Домусчиев компания е осъдена да плати 2.2 млн. лв. държавна такса.", "date": "2017.11.09", "title": "Касационният съд отмени арбитражното решение за Български морски флот"}
{"url": "http://www.dnevnik.bg/sport/2017/11/09/3074902_voleibolniiat_levski_ochakva_prez_2019_g_da_se_nanese/", "text": "Волейболен клуб \"Левски\" ще има своя зала до края на 2019 г., обявиха от клуба съвместно с инвеститора Garitage Investment Management. \"Левски арена\" ще струва 5 милиона лева, като капацитетът на съоръжението ще бъде 1700 зрители. Залата ще бъде част от изграждащия се многофункционален жилищен комплекс Garitage Park, който се намира в квартал \"Малинова долина\". \"Левски арена\" ще отговаря на всички изисквания на международната федерация за провеждане на мачове от Шампионката лига, като няма да може да приеме единствено финали в надпреварата при мъжете. Спортният комплекс ще включва също зала с три тренировъчни игрища, паркинг, конферентна зала, пресцентър, миксзона за медиите и кафене. Съоръжението ще може да се използва от жителите на града, като в залата е предвидено да се играе баскетбол и футзал. Президентът и треньор на \"Левски\" Владимир Николов заяви, че основната трудност при проектирането на залата е бил изборът на местоположението ѝ. Според бившия волейболист забавянето е дошло заради проучването на възможността \"Левски арена\" да бъде построена в кварталите \"Дружба\" и \"Люлин\". \"Щяхме да обявим проекта още преди една година, но той щеше да бъде в един друг столичен квартал. От днешна гледна точка, за наша радост, имаше хора, които бяха против и се съобразихме с мнението им. През тази година проектът се разви и достигна до това, което представлява днес\", каза Николов. Залата ще се намира между два жилищни блока в Garitage Park. За да не бъде нарушена визията на мултифункционалния комплекс, голяма част от съоръжението ще се намира под земята. Николов заяви, че иновативният подход няма да попречи за осветяването на помещението с естествена светлина през деня. \"Това беше най-правилното и най-логичното решение за нас. Реално залата щеше да е с височина 15 метра. Това щеше да наруши визията на целия комплекс, който е създаден отдавна и изглежда доста красиво. Нещо, което инвеститорите не биха искали да се случи\", каза Николов. Според него това, че залата се намира в един от крайните квартали на София, няма да попречи на зрителския интерес към мачовете на \"Левски\". Николов отличи добра пътна инфраструктура и наличието на метро в близост до строежа на съоръжението. \"Радвам се, че имахме възможността да разработим такъв социален проект, който освен че е рядкост за България, е съобразен с всички изисквания за спортовете, които ще се практикуват. Особено голямо предизвикателство за проектирането на залата беше да осигурим всички удобства за ползване от състезатели и публика и то по начин, че тя да се впише успешно в цялостния проект, без да променя общата визия и концепция\", заяви арх. Илиан Илиев, проектант на залата от \"Архитектурно студио Планинг\". Gаritage Park вече е в процес на строителство, като инвеститорите са предвидили етап I, който включва офис сгради 1 и 2, да бъде завършен до декември 2018 г., а етап II, който включва спортната зала \"Левски арена\" и офис сгради 3 и 4, да бъде факт през декември 2019 г. Общата инвестиция в многофункционалния комплекс възлиза на до 200 милиона евро, обявиха от Garitage Investment Management. В последните два сезона \"Левски\" има проблем със залите за домакинствата и подготовката си, като ползва различни съоръжения. Тази година сините играят в \"Универсиада\".", "date": "2017.11.09", "title": "Волейболният \"Левски\" очаква през 2019 г. да се нанесе в зала за 5 млн. лева"}
{"url": "http://www.dnevnik.bg/sport/2017/11/09/3074381_azarenka_shte_propusne_finala_vuv_fed_kup_zaradi/", "text": "Бившата водачка в световната ранглиста по тенис Виктория Азаренка ще пропусне финала на \"Фед къп\" между Беларус и САЩ в Минск в края на седмицата. Тя води дело за попечителството на сина си, заради което ще трябва да бъде в Калифорния. \"Много ми е тежко, че няма да имам възможност да играя и да помогна на Беларус във финала, но за нещастие настоящото дело за попечителство ме задържа в Калифорния\", обяви Азаренка. \"Въпреки че няма да бъда в Минск, сърцето ми винаги ще бъде с моята страна и с моя отбор и аз ще ги подкрепям, макар и от толкова голямо разстояние\", добави тя. Азаренка се завърна на корта през юни, след като роди сина си Лео през декември миналата година. Заради съдебния процес за попечителство тя пропусна US Open през септември. Беларус е домакин на САЩ на 11 и 12 декември и ще търси първа титла в историята си във \"Фед къп\". САЩ има рекордните 17 трофея, но последният от тях е от 2000 година. За Беларус ще играят 78-ата в света Арина Сабаленка и 87-ата в класацията на WTA Александра Саснович. САЩ изглежда фаворит, като в състава са десетата в света Коко Вандъуей и 13-ата Слоун Стивънс.", "date": "2017.11.09", "title": "Азаренка ще пропусне финала във \"Фед къп\" заради делото за попечителство на сина си"}
{"url": "http://www.dnevnik.bg/biznes/2017/11/09/3053447_kakvo_da_se_znae_pri_ogled_i_pokupka_na_jilishte/", "text": "Ако вече сте решили, че искате най-сетне свой дом, с който да замените живота под наем или този при близките, решили сте правилно за себе си уравнението  за избор между наем и покупка , е ред да прецените откъде да почнете и за какво да внимавате. Откъде да се почне Експертите съветват за начало да си отговорите на три основни въпроса - къде да бъде жилището, колко голямо да е, какво да е разпределението вътре в него и каква цена ви устройва. Без купувачът да е напълно наясно с тези свои изисквания, търсенето няма да върви гладко. В случая е важно да се набелязват имоти, които не са в компромис спрямо основните изисквания, за да няма съжаление на по-късен етап. Особено, ако покупката ще стане със заем, който ще се изплаща десетилетия. Важен елемент тук е, че цената на жилище в сграда, която едва сега е започнала да се строи, е по-ниска, но за нея не може да се разчита на банков заем, тъй като такива кредити се дават едва когато строежът вече има Акт 16 - тоест е готов като груб строеж. Брокерите съветват при покупка на имот никога да не се поддавате на елемента спешност, което обикновено крие опасност от евентуални измами или лоша преценка в бързината. Поглед отвъд стените на имота Освен традиционния оглед на дадено жилище, което изглежда привлекателно на купувача, специалистите го съветват да отдели време да се разходи в съответния квартал - не само за да го огледа, но да разгледа магазините, да седне в някое от заведенията. При такава разходка човек може да придобие реална представа и за предоставяните услуги в близост до евентуалния бъдещ дом - транспорт, магазини за храни, лечебни заведения, училища, химическо чистене и др. Хубаво е купувачът да се поинтересува и за плановете за развитие на района. Може да се окаже, че някоя настояща тревна площ е бъдещ блок в съседство с набелязаното жилище. Компромис или не Ако не се налага да се прави компромис с цената, е хубаво да не се отстъпва от изискванията за това домът да се намира например на тиха улица, да има правилното за бъдещия собственик разпределение и етаж и т. н. Когато се продава старо строителство, често собственикът прави козметични подобрения, благодарение на които жилището изглежда по-привлекателно. Тук съветът на специалистите е купувачът или човек, който разбира от това, да прецени дали за тези леки подобрения няма да се плати необосновано висока цена. Брокерите съветват и при огледа да се определи дали при по-големи подобрения от страна на купувача в избрания имот той един ден, ако реши, би могъл да го продаде на свой ред с печалба. Сам или с брокер Немалко хора смятат, че брокерите само взимат комисиони. Тяхното заобикаляне обаче може да се окаже по-скъпо от комисионата. Брокерът е не само човекът, който може да преговаря по цената от името на купувача. Той прави редица важни проверки на документи и обстоятелства, свързани със собствеността на имота и неговите детайли. Тук е важно да се знае, че не е приемливо брокер на двете страни по сделката да е един и същ човек.", "date": "2017.11.09", "title": "Какво да се знае при оглед и покупка на жилище"}
{"url": "http://www.dnevnik.bg/bulgaria/2017/11/09/3073905_centralna_komisiia_i_eksperti_shte_izpitvat/", "text": "Централна комисия да изпитва всички кандидати за разследващи полицаи. Това е заложено в проект за изменение на наредба за назначаване на държавна служба в МВР. Целта на изменението е постигане на обективен първоначален подбор за заемане на длъжността чрез централизиране на конкурса, при унифицирани изисквания, конкуренция и равен шанс на всеки кандидат. Досега не е имало изпитваща комисия на централно ниво и конкурсите са се провеждали по места. В мотивите на проекта е наблегнато на ключовото значение на разследващите полицаи в успешната борба с престъпността. От това следва и необходимостта от назначаване на високо мотивирани, добре обучени и лоялни към системата служители при завишени критерии, аргументират се още вносителите от МВР. Комисията на централно ниво ще бъде подпомагана от експертна група от специалисти в областта на психологията, физическата култура и спорта, наказателноправните науки и практически опит в разследването. С промените се цели още превенция на евентуални корупционни практики при провеждането на конкурса. Според предложенията за изменение председател на централната комисия ще бъде служител от дирекция \"Човешки ресурси\" във вътрешното ведомство, а негов заместник - ръководен служител от главна дирекция \"Национална полиция\". Съставът ѝ ще се допълва от служители от главната дирекция \"Национална полиция\", дирекциите \"Човешки ресурси\" и \"Вътрешна сигурност\", Академията на МВР и Института по психология.", "date": "2017.11.09", "title": "Централна комисия и експерти ще изпитват кандидатите за разследващи полицаи"}
{"url": "http://www.dnevnik.bg/skorost/2017/11/09/3074317_edva_37_000_novi_i_nad_306_hiliadi_upotrebiavani/", "text": "Под 37 000 нови моторни превозни средства и повече от 306 хиляди употребявани са регистрирани в България от началото на годината до края на октомври, сочат обобщените данни на МВР. От колите втора ръка над 143 хиляди са на възраст повече от 10 години. Според МВР към 1 ноември в страната има регистрирани 3 663 313 моторни превозни средства. От тях повече от 1.38 млн са на възраст над 20 години, а 1.05 млн са произведени преди между 16 и 20 години. 329 електромобила се движат в страната По отношение на използваното гориво на бензин се движат 1.664 млн. моторни превозни средства, а на дизел 1.598 млн. Елекрическите превозни средства са 1035, като леките коли сред тях са едва 329. Хибридните автомобили са 3067. Данните на МВР за продажбите за първите десет месеца на годината сочат, че най-търсената марка нов автомобил е \"Дачия\", от която са купени 3525 коли. Следват \"Рено\" (3236), КИА (2484), \"Тойота\" (2431) и \"Шкода\" (2288).", "date": "2017.11.09", "title": "Едва 37 000 нови и над 306 хиляди употребявани превозни средства са купени в България до ноември"}
{"url": "http://www.dnevnik.bg/sport/2017/11/09/3074392_video_emociite_ot_triatlona_luvsko_surce_2017/", "text": "Емоциите от триатлона \"Лъвско сърце 2017\" събрани в пет минути. Организаторите на състезанието представиха видеото с най-вълнуващите моменти от надпреварата. \"Кадрите, заснети от Never Know Productions, оживяват благодарение на мистичните звуци в музиката на Иван Шопов и Авигея. Те докосват зрителя до преживяванията на атлетите в трите етапа от надпреварата и разкрива необятната красота на Приморско, Странджа и региона\", заявиха организаторите на \"Лъвско сърце\". Видеото проследява пътя и изпитанията на 145 състезатели от старта в морето над потъналия древен град Ранули, през древните светилища и резервати на Странджа до живописните боруни на Маслен нос. Очаква се до края на годината да бъде направен късометражен филм за състезанието. През 2018 г. триатлонът ще се проведе на 1 септември 2018 г.", "date": "2017.11.09", "title": "Видео: Емоциите от триатлона \"Лъвско сърце 2017\""}
{"url": "http://www.dnevnik.bg/biznes/2017/11/09/3074326_parlamentut_shte_glasuva_na_purvo_chetene_durjavniia/", "text": "Парламентът ще гласува на първо четене държавния бюджет за 2018 г. днес. Според Министерството на финансите приоритетите в Бюджет 2018 са фокусирани върху реформите в сектор \"Образование\", отбраната и сигурността, социалната и здравна политика, както и провеждането на Председателството на Съвета на ЕС през първата половина на 2018 г. Вчера на първо четене бе приет  бюджетът на държавното обществено осигуряване  за 2018 г. със 123 гласа \"за\", 86 против и нито един въздържал се. БСП и ДПС се обявиха против проекта и го нарекоха бюджет на застоя и липсата на мисъл, бюджет на фалшивите новини и на отнетите права. И Георги Гьоков от БСП, и Хасан Адемов от ДПС подчертаха, че проектът отнема права на осигурените. Те дадоха за пример предложението хората, които са изгубили работата си, да не могат да получават обезщетение за болест един месец след това. В  проекта за държавен бюджет  е заложено да продължи увеличаването на заплатите на педагозите в средното образование, така че до 2021 г. да се постигне двойно увеличение на възнагражденията. Целта е подкрепа за педагогическите специалисти и привличане на млади хора в професията. Разходите за функция  \"Отбрана и сигурност\"  за 2018 г. са в размер на 4.449 млрд. лв. За модернизация на въоръжените сили за периода 2018-2020 г. са предвидени до 1.191 млрд. лв. По 100 млн. лв. годишно се предвиждат за увеличение на заплатите на личния състав в системата на Министерството на отбраната. В актуализираната средносрочна бюджетна прогноза за периода 2018-2020 г. са предвидени 55 млн. лв. за увеличаване на средствата за персонал в системата на Министерството на вътрешните работи. Актуализираната средносрочна бюджетна прогноза за периода 2018-2020 г. предвижда увеличаване на размера на минималната работна заплата от 460 лв. на 510 лв. от 1 януари 2018 г., на 560 лв. от 1 януари 2019 г. и на 610 лв. от 1 януари 2020 г. Социалната сфера ще се финансира през годината с над 13 млрд. лв. като само за пенсии ще отидат 9.45 млрд. лв. или с 520 млн. лв. повече, отколкото през тази. Всички пенсии ще се увеличат с 3.6% от 1 юли 2018 г. максималната пенсия остава 910 лв., вследствие на запазването и на максималния осигурителен доход.", "date": "2017.11.09", "title": "Парламентът ще гласува на първо четене държавния бюджет за 2018 г."}
{"url": "http://www.dnevnik.bg/bulgaria/2017/11/09/3074205_predstoi_nai-golemiiat_forum_za_priobshtavashto/", "text": "Петото издание на конференцията на  Център за приобщаващо образование  ще се проведе на 9 декември 2017 г. в зала \"Витоша\" на Интер Експо Център, съобщиха от организацията. В сферата на образованието, приобщаването включва създаването на връзки между училищата и заобикалящите ги общности. На форума тази година ще бъде показано, че българското училище не е само в усилията си за изграждане на приобщаваща училищна среда. Ще бъдат представени добри примери за партньорства на училищата в общността – как привличат партньори, каква е ролята на бизнеса и институциите на местно ниво. Всички – училище, родители, местна общност и общественост – искаме децата да се научат в училище да разбират себе си и света около тях – и затова най-важната цел е не просто децата да не отпадат от училище, а за децата да не отпада смисълът да ходят на училище. За повече информация и регистрация -  тук .", "date": "2017.11.09", "title": "Предстои най-големият форум за приобщаващо образование в България"}
{"url": "http://www.dnevnik.bg/biznes/2017/11/09/3074457_sasht_i_kitai_podpisaha_turgovski_sporazumeniia_za_nad/", "text": "Президентите на САЩ Доналд Тръмп и на Китай Си Цзинпин обявиха редица търговски споразумения за общо 253.4 милиарда долара, предаде \"Франс прес\", цитирана от БТА. Сделките са в областта на енергетиката, автомобилостроенето, аеронавтиката, хранително-вкусовата промишленост и електрониката. Тръмп увери, че не упреква Китай за огромния му търговски излишък със САЩ, а прехвърли вината върху предишните администрации на ръководената от него страна. Американският президент подчерта, че са необходими бързи действия по севернокорейския проблем и призова Китай да се ангажира с него в пълна степен. Тръмп призова и Русия да окаже натиск на режима на Ким Чен-ун.", "date": "2017.11.09", "title": "САЩ и Китай подписаха търговски споразумения за над 250 млрд. долара"}
{"url": "http://www.dnevnik.bg/razvlechenie/2017/11/09/3074459_vsichki_sceni_s_kevin_speisi_v_zavurshen_film_shte/", "text": "Всички сцени с Кевин Спейси във вече завършения филм на Ридли Скот \"Всички пари на света\" ще бъдат изрязани и презаснети с участието на Кристофър Плъмър, съобщи \"Асошиейтед прес\". Това се случва малко повече от месец преди премиерата на лентата. Във филма Спейси е в ролята на Дж. Пол Гети. В презаснемането на сцените ще участват още Марк Уолбърг и Мишел Уилямс. Въпреки допълнителната работа, Ридли Скот възнамерява да спази планираната дата на премиерата в САЩ на 22 декември. Първоначално бе предвидено световната премиера на филма да е на 16 ноември в Лос Анджелис на фестивала на Американския филмов институт. Филмът обаче бе изтеглен по-рано тази седмица заради сигналите, че Спейси е замесен в случаи на сексуален тормоз. Актьорът вече беше уволнен и от сериала \"Къща от карти\".", "date": "2017.11.09", "title": "Всички сцени с Кевин Спейси в завършен филм ще бъдат изрязани"}
{"url": "http://www.dnevnik.bg/sviat/2017/11/09/3074232_na_81_godini_berluskoni_otnovo_e_v_centura_na/", "text": "Той е на 81 години и няма право да заема държавна длъжност заради присъда за данъчни измами. Но Силвио Берлускони отново играе ролята на човек с влияние на политическата арена в Италия. След дълъг период на относително спокойствие на политическата сцена, Берлускони поведе десноцентристка коалиция, която се надява да използва инерцията на победата от изминалия уикенд в Сицилия, за да дойде отново на власт в Италия след парламентарните избори в началото на следващата година. Нито репутацията му на женкар, нито близкото му приятелство с руския президент Владимир Путин досега не представляваха и най-малката спънка към завръщането на бившия премиер на политическата сцена. \"Берлускони има истински политически умения дори на тази възраст\", казва Роберто Д'Алимонте, виден италиански политически анализатор, който пише за в. \"Соле венти куатро оре\". \"Той разполага с все още много политически ресурси, пари и медии, плюс твърд електорат от 2 милиона души\", допълва експертът. Милиардер и медиен магнат, Берлускони се появи на политическата сцена в началото на 90-те години и досега е бил три пъти премиер, след като спечели изборите през 1994 г., 2001 г. и 2008 г. Последното му правителство подаде оставка през 2011 г., след като изгуби вот на доверие, а инвеститорите наказаха Италия заради високия ѝ държавен дълг. И докато по-неопитните политици биха били отстранени завинаги ако имаха комбинацията на Берлускони от възраст, присъда за криминално деяние и всеобщ позор след разкритията за \"бунга бунга\" секс партитата със стремящи се към славата млади шоугърли в миланската му вила, магнатът се покри за известно време и изчака подходящия момент, за да се появи отново на политическата сцена. \"Има партии за екстремисти, за бедняци, за популисти и за безотговорните\", каза изглеждащият в много добра форма и със загар Берлускони по време на предизборен митинг през септември, на който обяви завръщането си в активната политика. \"Ето защо аз продължавам да съм тук\", допълни той. Берлускони, който в миналото си направи няколко козметични операции, се подготви за завръщането си, като отслабна с 10 килограма по време на августовската ваканция чрез строга диета без въглехидрати и упражнения, включващи 60-минутно ходене, един час плуване и вдигане на тежести. Това разкри неговият близък приятел, телевизионният водещ Бруно Веспа. Този режим целеше също така да разсее опасенията за здравето на Берлускони след неговата сърдечна операция преди повече от година. В последните седмици Берлускони води предизборна кампания за десноцентристите в Сицилия, участва в кампанията за референдумите за автономия в Ломбардия и Венето и се върна в Брюксел след петгодишно отсъствие за среща на европейските центристи. Опитният политик демонстрира своята политическа прозорливост на проява през септември в Сицилия, като остави на страна предварително подготвената си реч от 40 страници и подхвана темата за правата на животните, неговата най-последна кауза и страст, която той споделя с третата си жена, 32-годишната Франческа Паскале. Берлускони представи резултати от допитване, поръчано от него в опит да спечели една нова демографска прослойка - собствениците на животни. Италианците притежават 8 милиона кучета и 12 милиона котки, а 92 процента от собствениците на животни смятат своите домашни любимци за членове на семействата си, според допитването. \"И 72 процента от жените, участвали в допитването, възползвайки се от правото да запазят анонимност, споделиха, че биха избрали кучетата си пред съпрузите си\", каза тогава Берлускони, предизвиквайки смях. Но въпреки че Берлускони се радва на триумфа на регионалните избори в Сицилия, произведени в неделя, неговата роля като доминираща сила в десноцентристкото пространство е оспорвана. Коалицията, която има намерение да спечели парламентарните избори следващата година, включва неговата партия Форца Италия, антиимигрантската и антиевропейска партия Северна лига и дясната партия Италиански братя. Лидерът на Северна лига Матео Салвини превърна партията си, която преди подкрепяше идеята за отцепване на богатите северни италиански области Венето и Ломбардия, в национален играч на политическата сцена. Бившият премиер трябва също така да се съревновава с Джорджа Мелони, лидерката на Италиански братя. \"Берлускони ще трябва да положи усилия, за да наложи по-умерена линия над популистките си съюзници\", казва Волфанго Пиколи, съпредседател на политическата консултантска фирма, базирана в Лондон, \"Тенео интелиджънс\". Анализаторът припомня, че Северна лига може да бъде възприемана като \"движещата сила на десноцентристите\" в Северна Италия. Досега само лидерът на Демократическата партия Матео Ренци, който също е бивш премиер, се оказа достоен противник на харизмата на Берлускони. Но по-младият политик е в нестабилно положение заради погрешни политически стъпки, започнали с провала на референдума за конституционна реформа, довел до оставката му от премиерския пост миналия декември. Критиките на Ренци, отправени миналия месец срещу директора на Италианската национална банка Иняцио Виско, също му навредиха и още повече разделиха левицата. Неговата партия се класира едва на трето място в изборите за областен управител на Сицилия. И докато Демократическата партия се разпада, популисткото Движение Пет звезди може да се окаже най-големият противник на десноцентристите през 2018 г. Италиански закон забранява на физически лица с присъди за криминални деяния да заемат държавни длъжности за шест години. Това прави Берлускони неизбираем за такава длъжност преди 2019 г. Той обаче оспорва разпоредбите на закона в Европейския съд за правата на човека, където е насрочено заседание на 22 ноември. \"Вярвам, че най-после ще получа от Европа справедливостта, която очаквам и която години наред ми бе отказвана\", каза пред миланския в. \"Кориере дела сера\" Берлускони в интервю, публикувано вчера. Той допълни, че неговият ангажимент към италианските гласоподаватели, които \"винаги са му давали своето доверие и обич\" ще си остане непроменен независимо от изхода в Европейския съд за правата на човека. Една съдебна победа би могла да засили влиянието на Берлускони, като му позволи да бъде активен кандидат, казва Джузепе Орсина, заместник-директор на Международния свободен университет за социални науки \"Луис-Гуидо Карли\" в Рим. \"Но не мисля, че това е от абсолютно значение. Дори встрани от политическата сцена, Берлускони може да бъде голям играч\", допълва той. /БТА", "date": "2017.11.09", "title": "На 81 години, Берлускони отново е в центъра на италианската политика"}
{"url": "http://www.dnevnik.bg/sport/2017/11/09/3074417_bansko_film_fest_shte_predstavi_120_filma_ot_30_durjavi/", "text": "Приключения, пътешествия, екстремни спортове и много адреналин – това са ключовите послания и емоции, които организаторите на  \"Банско филм фест\"  ще предложат на посетителите. По време на събитието ще бъдат представени 120 филма от пет континента и 30 държави. Фестивалът ще се проведе от 22 до 26 ноември в Банско. В програмата са включени още срещи с десет звезди на екстремните спортове, 12 изложби, демонстрации и детска програма. Всички прожекции и презентации ще се проведат в читалище \"Никола Вапцаров\" и в кино-залата на Посетителския информационен център. Входът е свободен, обявиха организаторите. Сред вълнуващите гости на \"Банско филм фест\" се отличават Сара Отън и Герлинде Калтенбрунер. Отън е първата жена, направила околосветска обиколка само със силата на своите мускули - чрез гребане, бягане, ходене и колоездене. Австрийката Калтенбрунер е първата жена, изкачила всичките 14 осемхилядника, без да използва кислород.", "date": "2017.11.09", "title": "\"Банско филм фест\" ще представи 120 филма от 30 държави"}
{"url": "http://www.dnevnik.bg/bulgaria/2017/11/09/3074463_policeiska_operaciia_sreshtu_kradci_na_bankomati_se/", "text": "Полицейска операция се провежда в гората край село Боснек, Пернишко, като се издирват извършителите на обир на банкомат в Сапарева баня, съобщи \"Нова телевизия\". Машината за пари е била взривена тази нощ, а полицията е по следите на крадците. Операцията се ръководи от главния секретар на МВР Младен Маринов. В нея участват служители на специализирания отряд за борба с тероризма, жандармерията и хеликоптер на \"Гранична полиция\". След заградителни мероприятия бегълците са изоставили автомобила си, в който са намерени и парите. През Би Ти Ви Маринов съобщи, че един от извършителите е задържан, а трима се издирват. Той допълни, че при бягството си крадците са рискували живота си, като скочили с автомобила в дере. За момента няма данни дали преследваните престъпници имат нещо общо с другите взривявания и обири на банкомати от последните месеци. Най-скорошният беше вчера, като от машина в квартал \"Редута\" в София бяха взети 60 000 лева.", "date": "2017.11.09", "title": "Полицейска операция срещу крадци на банкомати се провежда край село Боснек (обновена)"}
{"url": "http://www.dnevnik.bg/bulgaria/2017/11/09/3074208_na_pravnata_komisiia_ne_i_ostanalo_vreme_da_pokani/", "text": "Близо осем месеца, след като започна работа, правната комисия не спазва правилника на Народното събрание и Конституцията и не кани за обсъждане - както е записано, главния прокурор Сотир Цацаров. Причината, според председателя й Данаил Кирилов - че не е останало време заради тежките и на моменти денонощни заседания, на които са се разглеждали важни законопроекти. Изслушването на главния прокурор по теми, различни от годишния му доклад, беше записано с промените в Конституцията от края на 2015 година. Така беше прието, че: \"Народното събрание може да изслушва и приема и други доклади на главния прокурор за дейността на прокуратурата по прилагането на закона, противодействието на престъпността и реализирането на наказателната политика\". По-късно Цацаров поиска от Конституционния съд да разтълкува дали това означава, че той ще може да бъде викан да говори по конкретни дела. През лятото на тази година КС прие, че към Цацаров не могат да бъдат оправяни текущи въпроси. В  правилника  на Народното събрание е записано, че \"комисията по правни въпроси на всеки три месеца отправя покана до главния прокурор за провеждане на обсъждане, свързано с прилагането на закона и дейността на прокуратурата и разследващите органи, включително законодателни промени, ресурсна осигуреност, затруднения, свързани с осъществяване функциите на съдебната власт, резултати в борбата с престъпността, в т.ч. корупцията, взаимодействие с разследващите органи\". Новият текст в правилника, приет в първите дни на 44-ия парламент, бе мотивиран от бившия правосъден министър и настоящ вицепремиер и външен министър Екатерина Захариева, с подобни препоръки в доклада на Европейската комисия, както и такива в доклада на четиримата чуждестранни прокурори. Самият Цацаров изпрати писмо до депутатите, в което им предложи той или други представители на прокуратурата да бъдат викани периодично от правната комисия. По същия начин и със закон за концесиите\", заяви пред \"Дневник\" председателят на правната комисия Данаил Кирилов. По думите му до края на годината вероятно ще остане време за отправянето на покана. Подобно обсъждане може да бъде инициирано и от председателя на Върховния касационен съд, председателя на Върховния административен съд или самия главен прокурор. За резултатите от обсъжданията комисията изготвя доклад, който се предоставя на народните представители. \"Никой не може да накара парламента да спазва правилника, който сам е приел, освен съвестта и отговорността на народните представители пред техните избиратели. Този парламент започна работа с ясното послание, че ще направи всичко възможно да прокара докрай антикорупционните амбиции на правителството, а и своите. Ето защо буди недоумение неизползването на възможност, която е насочена към изграждане на взаимоотношения между законодателна и съдебна власт, от които законодателният процес може да бъде подобрен, а работата на съдебната власт да стане по-отчетна\", заяви пред \"Дневник\" Биляна Гяурова-Вегертседер, директор на Българския инстиут за правни инициативи. Тя обръща внимание, че самият текст в правилника предвижда обсъждането на \"затруднения, свързани с осъществяване функциите на съдебната власт, резултати в борбата с престъпността, в т.ч. корупцията, взаимодействие с разследващите органи\". изпраща поредният негативен сигнал към обществеността, а именно - че справянето с ключови проблем какъвто е борбата с корупцията е само привидно\", казва още Гяурова.", "date": "2017.11.09", "title": "На правната комисия не й останало време да покани Цацаров и да го изслуша"}
{"url": "http://www.dnevnik.bg/sport/2017/11/09/3074462_levski_e_zapochnal_pregovori_za_shvedski_nacional/", "text": "Левски\" е близо до привличането на шведския национал Антон Тинерхолм, твърди вестник Expressen, като се позовава на няколко източника. Според информацията сините вече са предложили договор на десния краен бранител и той ще пътува за България, за да преговаря за условията си. През последните три години и половина Тинерхолм игра за най-успешния шведски клуб - \"Малмьо\". Той вече е свободен агент, след като договорът му изтече през уикенда с изиграването на последния кръг от местното първенство. \"Малмьо\" спечели титлата за рекорден 23-и път и за трети в последните четири сезона. \"Все още няма нищо сигурно. Но чувствам, че се нуждая от ново предизвикателство, с което да тествам себе си както на футболното игрище, така и социално. Със сигурност и парите ще имат значение. Който ви каже нещо друго, значи ви лъже\", заяви Тинерхолм, цитиран от Expressen. Десният бек изпрати един от най-силните си сезони. 26-годишният футболист изигра 30 мача за \"Малмьо\", в които отбеляза пет гола, и спечели наградата за най-добър защитник в шведското първенство. Тинерхолм записа общо 136 мача и осем гола с екипа на небесносините, откакто беше привлечен от \"Отвидаберис\" през лятото на 2011 г. Той има и седем мача за националния отбор на Швеция, за който дебютира през 2015 г. От Expressen обявиха, че са се свързали с Тинерхолм в сряда и той нито е отрекъл, нито е потвърдил за офертата от \"Левски\". \"Имам различни опции. Не мога да кажа от кои клубове\", заявил защитникът.", "date": "2017.11.09", "title": "\"Левски\" е започнал преговори за шведски национал"}
{"url": "http://www.dnevnik.bg/bulgaria/2017/11/09/3074483_celiiat_zapaden_park_i_tunelut_pod_ndk_shte_budat/", "text": "Ремонт на целия Западен парк и тунелът под НДК са залегнали в инвестиционната програма на София за следващата година, съобщи днес по БНТ кметът на столицата Йорданка Фандъкова. Предвижда се и обновяване на бул \"Скобелев\" и преместване на трамвайното трасе, което сега минава непосредствено под прозорците на сградите на улицата. Фандъкова допълни, че ще има и повече ремонти на вътрешноквартали улици. Повече подробности за инвестиционната програма ще има при приемането на бюджета на София. В отговор на въпрос, кметът на столицата увери, че няма чадър над лошо работещи компании, като в последните години са им били наложени санкции за над 2 млн. лева. Фандъкова допълни, че и постоянно се връщат обекти, заради некачествена работа. Градският транспорт ще е акцент в инвестиционната програма Кметът на столицата каза още, че градският транспорт ще е друг акцент в инвестиционната програма на общината. По-голямата част от средствата ще бъдат дадени за метрото, но Фандъкова допълни, че очаква да бъдат приключени и две процедури за нови автобуси – на природен газ и електрически. В отговор на въпрос, Фандъкова поясни, че до края на тази година ще бъде подготвена процедура за избор на изпълнител, който да подмени спирконавесите в столицата. Приключила е и съдебната процедура за  системата за електронно таксуване в градския транспорт . Кметът на София очаква скоро да приключи и обжалването на конкурса за избор  на концесионер за велосипеди под наем . Йорданка Фандъкова обяви , че битката за чистотата на въздуха е най-тежката за големите градове. Като принос на общината с него тя посочи обновяването на автобусите, които вече са със средна възраст 9 години, при 30 години доскоро. Само екологични снегорини по улиците На финала била и процедурата за покупка на седем газанализатори, които ще се дарят на пътна полиция. Идеята е да не се допуска регистриране на автомобили, които не отговарят на нормите за вредни емисии. Освен това, работещите по почистването на София от снега фирми трябва да използват само автомобили, отговарящи на най-новите еконорми – Евро 6. Според кметът на столицата направената проверка на фирмите показва, че има готовност за зимната поддръжка на града. На разположение били 237 снегорина, 37 челни товарачи и малки роторни снегорини, за почистване на тротоарите. Фандъкова припомни, че санкциите са сериозни, като за една непочистена спирка до 7.30 часа сутрина, глобата е 2500 лева. При над 5% непочистена зона по улиците, пък не се плащало нищо на фирмите.", "date": "2017.11.09", "title": "Целият Западен парк и тунелът под НДК ще бъдат ремонтирани догодина"}
{"url": "http://www.dnevnik.bg/na_put/2017/11/09/3073271_kak_germaniia_reshi_problema_s_obshtestvenite_toaletni/", "text": "Само няколко неща може да са по-неприятни от това да се разхождате в някой град, който посещавате за първи път, и да ви се доходи до тоалетна, но да не виждате никъде обществена такава. Някои биха казали, че мъжете винаги могат да излязат от такава ситуация, но за щастие не всеки е готов да си търси място за облекчаване в храстите на близкия парк. Друг вариант за решаване на физиологичната потребност може да е чрез посещение на санитарното помещение в някое заведение. Това обаче е свързано с разправията с персонала дали сте клиент или не на ресторанта или бара. Или просто може да сведете глава и да се опитате да стигнете до тоалетната без да бъдете забелязани от сервитьорите. В германския град Бремен са намерили решение на проблема, което прилагат от 2000 г. насам. След обстоен анализ местната власт е изчислила, че поддръжката на обществените тоалетни струва около 1.1 млн. евро на година. За да спестят излишен разход, управниците в града решават да създадат системата \"Nette Toilette\" (приятна тоалетна). При нея общината плаща на собствениците на заведения сума от 30 до 100 евро всеки месец, за да отворят вратите на своите санитарни помещения за гражданите. Съответният бар, ресторант или кафене поставя стикер на входа си, на който е посочено, че заведението се е включило в инициативата и предоставя безплатно тоалетните си и на хора, които не са клиенти. Има и мобилно приложение, което насочва къде е най-близката подобна тоалетна. Резултатът е видим, като годишните разходи на Бремен за обществени тоалетни са вече едва 150 хил. евро. През последните години практиката е възприета от още 240 града в Германия и Швейцария. Така броят на обществените тоалетни расте, а разходите по тях са все по-малки. И за да подплати с числа кампанията си, общината в Бремен посочи, че една подобна тоалетна, а  те са 103 в града , се използва средно от 3210 души на година, докато във Франкфурт това число е почти седем пъти по-голямо - 22 хил. души. \"Nette toilette\" обаче не се приема от всички представители на бизнеса. Част от собствениците на заведения отказват да се включат в кампанията, която не е задължителна, защото парите, които получават не отговарят на разходите по поддръжката на тоалетните при посещението на толкова много хора. Има дори оплаквания, че наркозависимите масово ги използват и оставят спринцовките си в помещението, което отблъсква клиентите. Въпреки всичко, инициативата изглежда набира все по-голяма популярност, като от края на октомври тя навлезе и в Мюнхен, който е столица на най-голямата по площ германска провинция Бавария. Карта на всички обществени тоалетни, които са се включили в \"Nette toilette\" може да видите  тук. ", "date": "2017.11.09", "title": "Как Германия реши проблема с обществените тоалетни"}
{"url": "http://www.dnevnik.bg/citat_na_deniia/2017/11/09/3074489_citat_na_denia_pred_sublekalniata_za_gosti_na_armiiata/", "text": "П Това заяви изпълнителният директор на \"Лудогорец\" Ангел Петричев във \"Фейсбук\" във връзка с декларацията на \"ЦСКА - София\" срещу сектора за гости на стадиона в \"Разград\". Той беше оприличен като аквариум заради шумоизолиращата преграда. Червените призоваха за незабавни мерки за създаването на нормални условия за гостуващите привърженици. В декларацията бяха подписани още четири отбора от Първа лига - \"Ботев\", \"Локомотив\", \"Берое\" и \"Етър\". Впоследствие пловдивските отбори обявиха, че не са давали съгласие да бъдат включвани. написа още Петричев. Във вторник изпълнителният директор на \"Лудогорец\" обяви, че се  подготвя изграждането на нов сектор за гости, който ще бъде по модела на трибуна \"Козмин Моци\" .  , се казва още в публикацията на Петричев във \"Фейсбук\".", "date": "2017.11.09", "title": "Цитат на деня: Пред съблекалнята за гости на \"Армията\" нашият сектор е като \"Шератон\""}
{"url": "http://www.dnevnik.bg/bulgaria/2017/11/09/3074496_remontut_na_ndk_obshto_vzeto_e_finaliziran_obiavi/", "text": "Ремонтът на НДК, общо взето, е финализиран. Остава да се прокарат комуникациите, каза днес министърът на културата Боил Банов пред Би Ти Ви. Той прогнозира, че на 1 декември ще са разположени и мебелите, които вече са доставени, и може да се премине към последни проби на техниката. Обновяването на НДК се наложи, тъй като в него ще се проведат повечето срещи по време на българското председателство на Съвета на ЕС, което започва на 11 януари. В отговор на въпрос, Банов уточни, че за пълния ремонт са били нужни 50 млн лева, държавата е дала 45 милиона, но и с тях всичко е направено качествено. Министърът уточни, че са съхранени всички пана, които са били в НДК, като само са реставрирани. \"Запазен е стилът на НДК. В същото време залите отговарят на световните стандарти. Всичко е направено с мисъл\", обобщи Боил Банов. Коментирайки бюджета за култура, той поясни, че общо в него ще има 30 млн. повече от тази година. Министърът допълни, че 10 млн. повече ще има за сценичните изкуства, 8 млн. повече за читалищата. Допълнителни средства ще има също за библиотеките, галериите и музеите.", "date": "2017.11.09", "title": "Ремонтът на НДК, общо взето, е финализиран, обяви министърът на културата"}
{"url": "http://www.dnevnik.bg/bulgaria/2017/11/09/3074521_mjuftiistvoto_poiska_opredelenie_za_isliamofobiia/", "text": "Мюсюлманско изповедание настоява правителството да вземе спешни мерки срещу ислямофобията и да приеме работно определение на понятието по примера на вече приетото за \"антисемитизъм\". То очаква кабинетът да определи и координатор по ислямофобията и нетолерантността и дискриминацията срещу мюсюлманите в страната, какъвто вече е назначен за антисемитизма. Това се казва в писмо на Главното мюфтийство до премиера Бойко Борисов.  Според мюфтийството това е знак за воля за борба с неприемливите форми на нетолерантност и омраза срещу различните малцинствени групи. \"През последните години, провокирано и от случващото се в глобален мащаб, мюсюлманите са подложени на нетолерантно отношение, дължащо се на ширещата се ислямофобия на различни нива в обществото. Престъпленията от омраза към мюсюлманите, включително нападения над лица и религиозни обекти, продължава да е актуална тема на общността и изповеданието\", се казва в писмото. Според мюфтийството \"можем да говорим за цялостен подход и активна борба срещу всякакви форми на расизъм, антисемитизъм, ислямофобия, ксенофобия, речта и други форми на омразата, нетолерантността и дискриминацията, единствено когато мерките обхващат цялото общество\".", "date": "2017.11.09", "title": "Мюфтийството поиска определение за \"ислямофобия\""}
{"url": "http://www.dnevnik.bg/photos/2017/11/09/3074484_fotogaleriia_zamukut_na_madam_dyo_pompadur_se_prodava/", "text": "Френски замък от 18 век, разположен край река Лоара, вероятно ще бъде продаден за малка част от огромната сума, която бизнесмен e похарчил за обновяването му, съобщава \"Ройтерс\". 81-годишният Едмон Байсари - ливанец по рождение, но натрупал състояние като строителен предприемач в Мароко, купува замъка \"Менар\" в началото на 80-те години на 20 в.", "date": "2017.11.09", "title": "Фотогалерия: Замъкът на мадам дьо Помпадур се продава"}
{"url": "http://www.dnevnik.bg/sviat/2017/11/09/3074190_radioaktivniiat_chai_e_mnogo_po-vkusen_i_drugi_turski/", "text": "Още през 1953 година Турция е първата страна в света, която сключва със САЩ споразумение в областта на ядрената енергетика. Така с помощта на активна американска пропагандна кампания страната влиза в ядрената епоха. Но раждането на турската атомна програма за мирни цели е съпътствано от решението в страната да бъдат разположени американски ядрени оръжия. Последствията са сериозни. През 1961 година в околностите на Истанбул заработва първият научноизследователски ядрен реактор в Турция, а паралелно с това правителството стартира проучвателни дейности за откриване на находища от уран. През 1962 година стационираните в Турция американски ядрени ракети \"Юпитер\" изиграват ключова роля в Кубинската криза, когато САЩ и СССР, а с това и целият свят, са изправени на ръба на атомната война. В онзи момент Москва е на крачка от решението да атакува американските ядрени оръжия в Турция. \"Облъчването е полезно за костите\" И още критични моменти от историята на турската атомна програма: през последните десетилетия на няколко пъти се стига до инциденти, свързани с ядрени отпадъци. През 1999 година в околностите на Истанбул бе разкрито нелегално сметище за ядрени отпадъци от медицинска дейност. През 2012 край Измир бе открито още едно нелегално сметище за ядрени отпадъци. А в края на 2015 година се разбра, че в корабостроителницата в Измир работниците е трябвало да разглобят цял кораб, който е бил силно радиоактивен. Независимо от тези инциденти досега всички турски правителства твърдо държат на ядрените планове на страната. Дори Чернобилската катастрофа през 1986 година не смути турските политици, които и след този инцидент с ужасяващи последствия продължиха да омаловажават рисковете от радиоактивното облъчване. Според тогавашната официална позиция катастрофата в Съветския съюз не била оказала никакво вредно влияние върху здравето на хората. \"Малко облъчване е добре за всеки от нас\", заяви тогавашният министър на търговията и промишлеността Джахит Арал. \"Радиоактивният чай е много по-вкусен!\", възкликна на свой ред премиерът Тургут Юзал. А президентът Кенан Еврен обяви, че облъчването било полезно за костите. Сходни бяха и реакциите след катастрофата във Фукушима през 2011 година. Ердоган, който тогава беше премиер, заяви: \"Вонята на битов газ в кухнята Ви е точно толкова вредна, колкото и ядреното облъчване\". Днес пък се въртят рекламни клипчета като това: \"Нова енергия за една силна Турция\". Целта е обществеността да бъде убедена, че икономическият подем на страната може да се гарантира само с помощта на ядрената енергия. Министърът на енергетиката Берат Албайрак, зет и близък съветник на президента Ердоган, не пропуска повод да заяви, че атомните електроцентрали са най-надеждните производители на ток. Съпротива срещу плановете за нови АЕЦ През 2023 година, точно за 100-годишнината от основаването на турската република, трябва да заработят две нови АЕЦ: в Синоп край Черно море (проектът е съвместно с \"Мицубиши\" и \"Арева\") и в Аккую на Средиземно море (съвместно с \"Росатом\" и \"Дженгиз холдинг\"). Изграждането на централата в Аккую започва още догодина. Правителството рекламира двете АЕЦ с огромни плакати из цялата страна. Но ядрените планове на Анкара се натъкват на съпротива, и то не само сред природозащитниците. Международната агенция по атомната енергия също е разтревожена, а и немалка част от хората в Турция са критично настроени към ядрената енергетика. Според едно допитване на \"Грийнпийс\" малко след катастрофата във Фукушима близо 64% от анкетираните са били против ядрената енергия. Днес съпротивата срещу двата проекта се изразява предимно в местни протестни движения.", "date": "2017.11.09", "title": "\"Радиоактивният чай е много по-вкусен\" и други турски небивалици"}
{"url": "http://www.dnevnik.bg/politika/2017/11/09/3074499_prezidentut_poiska_ot_izbiratelnata_komisiia_reshenie/", "text": "Президентът Румен Радев поиска да бъдат търсени решения на редица проблеми, свързани с дистанционното електронно гласуване. Държавният глава откри 26-ата международна конференция на Асоциацията на органите за управление на избори в Европа, на която домакин в София днес е Централната избирателна комисия. Дистанционното електронно гласуване трябва да бъде въведено за изборите за евродепутати през 2019 г. \"Огромна част от българските граждани напуснаха страната. Те имат проблеми да упражнят правото си по конституция на глас. Те са по всички континенти и държави, но ние като държава нямаме капацитет - финансов и като хора, да осигурим секции навсякъде. Затова усилено работим по въвеждане на електронно дистанционно гласуване\", обяви Румен Радев. По думите му това обаче е свързано с много сериозни проблеми. Защитена ли е тайната на вота онлайн  \"На първо място това е да се даде възможност на всеки да гласува чисто технологично и технически; на второ място - да се защитят личните данни, да се защити тайната на вота, и не на последно място - да защитим сигурността и честността на този вот и да избегнем всички опасности този вот да бъде манипулиран. Това са все предизвикателства, които водят до сложни технологически решения. Ще бъда удовлетворен, ако тези проблеми се дискутират и се търси решение\", каза още държавният глава. По думите му с развитието на технологиите заплахите, свързани с прозрачността и честността на изборите, са навсякъде, а организирането и провеждането на изборите е трудна задача. \"Няма да бъде пресилено, ако кажем, че завоеванията на съвременния свят се дължат на демократичните избори. Чрез избори - идеите се трансформират във власт, избирателите упражняват контрол, става интеграция на обществото, тъй като разпокъсаните гласове се обединяват. Демократичните избори според мен са критерии за цивилизационността на едно общество. Изключително важно е това общество да гарантира свободата на волеизлияние, да защити неговия глас и да го отчете коректно и честно\", каза още Румен Радев. Гласуване по постоянен адрес или от телефона  И вицепремиерът Томислав Дончев зададе няколко въпроса и обърна внимание на \"сянката на съмнение\", която може да споходи и машинното, и електронното гласуване. Според него електронните системи за гласуване тепърва ще воюват за своята легитимност. Томислав Дончев обясни как в страната постистината е станала норма и това също е предизвикателство пред изборния процес. Той цитира Умберто Еко и каза, че \"във фейсбук и академикът, и пияницата от кръчмата имат еднаква тежест на мнение\". \"Доколко има смисъл да гласуваш по постоянен адрес, като технологично е възможно да гласуваш от телефона си\", попита още вицепремиерът. По думите му въпросът на въпросите е може ли пряката демокрация да се проявява всеки ден. Във видеообръщение еврокомисарят Мария Габриел каза: \"Часовникът тихо отмерва края на изборите на хартия. Тези предимства са и предизвикателства\".", "date": "2017.11.09", "title": "Президентът поиска от избирателната комисия решение на проблемите около електронното дистанционно гласуване"}
{"url": "http://www.dnevnik.bg/sviat/2017/11/09/3074559_siriiskata_armiia_obiavi_che_e_osvobodila_posledniia/", "text": "Сирийската армия и нейните съюзници освободиха днес Букамал - последния град в страната, който бе под контрола на джихадистката групировка \"Ислямска държава\", предадоха \"Ройтерс\" и ТАСС, като се позоваха на различни източници.  Букамал се намира по течението на река Ефрат, близо до границата с Ирак, в източната сирийска провинция Дейр аз Зор. По-рано днес бе обявено, че сирийската армия и нейните съюзници са обкръжили града и са започнали да навлизат в него, предава БТА. Самият град Дейр аз Зур, последната по-значима крепост на джихадистката групировка, беше  освободен  по-рано този месец. Така обявеният от \"Ислямска държава\" халифат вече е почти унищожен. Той продължава да съществува само в град Рауа в Ирак, в няколко съседни селища и пустинни райони и на някои изолирани места другаде. Групировката обаче все още има териториално присъствие в Либия и други страни, а много правителства очакват тя да продължи да бъде заплаха дори след края на обявения от нея самозван халифат.", "date": "2017.11.09", "title": "Сирийската армия обяви, че е освободила последния град на \"Ислямска държава\""}
{"url": "http://www.dnevnik.bg/evropa/2017/11/09/3074563_proto_tema_nova_spasitelna_programa_za_gurciia_shte/", "text": "Високопоставен представител на Европейската комисия заяви, че страната не е готова за \"чисто\" излизане от сегашните спасителни програми и в частност от третата, чийто срок изтича през август догодина, предаде БТА, позовавайки се на в. \"Прото тема\". Затова се очаква Атина да обяви нов меморандум (спасителна програма), който обаче ще се казва по друг начин. Макар че вече се е съгласило на такава програма, правителството на премиера Алексис Ципрас се прави на изненадано, твърди изданието. В началото на миналата седмица висш европейски представител, запознат отблизо с целия ход на прилаганите досега от Гърция програми, посети за няколко часа Атина и се срещна с видни журналисти от гръцките медии. Основният извод от състоялата се неофициална дискусия за гръцката икономика е, че Гърция не може да издържи нова четвърта програма под формата на предишните три. От друга страна обаче, Атина все още не е готова сама да излезе на пазарите. В този смисъл не може да стане нито едното, нито другото. За това Европа вече е започнала да разработва трето решение, което в друга страна в криза досега не е прилагано. \"С други думи, това ще е един нов костюм, ушит по мярката на Гърция\", каза пратеникът от Брюксел. Според него с това решение по принцип е съгласно и правителството в Атина, макар да твърди, че от август догодина то само ще изведе страната на международните пазари. От изказването на европейския представител, макар срещата му с гръцките журналисти да бе организирана тайно, незабавно изтече информация към щабовете на партиите и предизвика не само нервност в правителството, но и в опозиционната \"Нова демокрация\". Кабинетът изрази недоволство, като особено нервен беше финансовият министър Евклидис Цакалотос, който казал на събеседниците си, че е запознат с тези сценарии, макар да не е съгласен с тях. Опозицията в лицето на \"Нова демокрация\" се опасява, че тайното договаряне на правителството с институциите може да доведе отново до решение зад гърба й и че е възможно то да отдалечи предсрочните избори, които консерваторите искат. Изглежда обаче, че недоволството и нервността на гръцките партии изобщо не интересуват Брюксел и Франкфурт, които отрано се опитват да направят така, че да не се повтори всичко онова, което се случи през 2015 г. след края на втората програма, пише изданието. Очевидно е, че пратеникът на Жан-Клод Юнкер е бил в Атина с много конкретна мисия: да предупреди правителството, че трябва своевременно да реши какво ще се прави след 20 август 2018 г., когато изтича срокът на третата програма, подписана от Ципрас през юли 2015 г., допълва вестникът.", "date": "2017.11.09", "title": "\"Прото тема\": Нова спасителна програма за Гърция ще дойде замаскирано"}
{"url": "http://www.dnevnik.bg/sviat/2017/11/09/3074561_turciia_obiavi_che_stava_obiknoven_vnositel_v_suveta/", "text": "Турция е решила да намали вноската си в бюджета на Съвета на Европа (СЕ), съобщи днес генералният секретар на базираната в Страсбург организация Торбьорн Ягланд, цитиран от \"Франс прес\". На съвместна пресконференция във френския град с Кемал Кълъчдароглу, лидера на основната опозиционна сила в Турция,  Народнорепубликанската партия , Ягланд съобщи, че е получил съответно писмо от турския министър на външните работи Мевлют Чавушоглу. Турция е уведомила СЕ, че ще спре да бъде \"голям вносител\" в бюджета на паневропейската правозащитна организация и отново ще стане \"обикновен вносител\". Тя не е уточнила кога ще направи това. Турция не е дала индикации какви са мотивите за нейното решение, отбеляза Ягланд. Турция е една от шестте държави \"големи вносители\" в бюджета на ЕС наред с Русия, Германия, Франция, Великобритания и Италия. През юни Русия обяви, че спира финансирането на организацията в знак на протест срещу критиките, която тя отправя срещу нея, припомня \"Франс прес\". Статут на голям вносител означава съответната страна да покрива 10 процента от бюджета на ЕС (около 33 милиона евро). В замяна тя получава право на повече служители в организацията. Дупката, която ще се отвори заради решенията на Русия и Турция, ще трябва да бъде компенсирана от останалите 45 страни членки, което ще предизвика напрежение в СЕ, отбелязва \"Франс прес\". /БТА", "date": "2017.11.09", "title": "Турция обяви, че става \"обикновен вносител\" в Съвета на Европа"}
{"url": "http://www.dnevnik.bg/skorost/avtomobilna_industriia/2017/11/09/3074601_opel_shte_imat_elektricheski_versii_na_vsichkite_si/", "text": "Точно 100 дни след приключването на  сделката с ПСА Пежо Ситроен  \"Опел/Воксъл\" представи визията си за своето бъдеще. Планът е кръстен PACE! и има за цел да възстанови финансовите основи и да засили растежа на компанията. Общите разработки ще позволят на автомобилния концерн да спести 1.1 милиарда евро до 2020 година и 1.7 милиарда до 2026 г. Имайки пълен достъп до технологиите на групата ПСА, \"Опел/Воксъл\" ще стане лидер по ниски емисии на въглероден двуокис в Европа, посочи главният изпълнителен директор на германско-британската компания Михаел Лошелер. Плановете на \"Опел/Воксъл\" са към 2024 година всички модели на концерна да имат електрически или плъг-ин хибридни версии. Още до 2020 година ще се появят четири модела с електрически двигатели, включително хибридно изпълнение на \"Опел Грандленд Екс\" и \"Корса\" на ток. Планът предвижда \"Опел/Воксъл\" да увеличи своята конкурентоспособност, като до 2020 година намали със 700 евро разходите за изработката на всеки автомобил. Освен това се предвижда увеличаване с 10% на ефективността на разходите за маркетинг. Крайният резултат би трябвало да бъде излизане на печалба до 2020 година. От двигатели и трансмисии на \"Дженерал мотърс\" към такива на \"Пежо\" Предвижда се \"Опел/Воксъл\" да използва в своите модели две от платформите на Групата ПСА, при девет платформи сега. Предстои и плавно преминаване от двигатели и скоростни кутии на \"Дженерал мотърс\" към такива на френската група. \"Оптимизирането на архитектурите и семействата от двигателни значително ще намали сложността на разработките и производството, което ще създаде мащабни ефекти и синергии, допринасящи за общата рентабилност,\" заяви Лошелер. Той подчерта, че част от плана е запазване на всички заводи на \"Опел/Воксъл\" и минимални съкращения на работни места. Необходимите съкращения на цените на труда щели да се постигнат чрез мерки като иновативни концепции за работното време, доброволни програми и схеми за ранно пенсиониране. По един нов модел на година Предвижда се всички нови автомобили на \"Опел/Воксъл\" да бъдат инженерно създадени в Рюселсхайм, който ще бъде превърнат в глобален компетентен център на цялата група ПСА. Плановете са \"Опел/Воксъл\" да пуска по един нов модел на година, като през следващата ще се появи новият \"Комбо\", а през 2019 година ще дебютира новата \"Корса\". Предвижда се германско-английският клон на ПСА да навлезе на повече от 20 нови пазара до 2022 година.", "date": "2017.11.09", "title": "\"Опел\" ще имат електрически версии на всичките си модели до 2024 година"}
{"url": "http://www.dnevnik.bg/sviat/2017/11/09/3074592_stachkata_v_katalunia_e_zasegnala_150_000_putnici_na/", "text": "Около 150 000 пътници на влакове, в това число 10 000 пътници на високоскоростни влакове, бяха засегнати от нарушенията в транспорта, предизвикани от стачкуващи сепаратисти в Каталуня, които блокираха железопътни линии, предаде \"Франс прес\". \"Над 20 високоскоростни влака и 10 000 пътници бяха засегнати\", заяви говорителка на испанската държавна железопътна компания \"Ренфе\". Тя уточни, че се е наложило да се анулират осемте ежедневни влака между Испания и Франция. Общо 150 000 пътници са имали анулиран или закъснял влак, добави тя. Железопътният трафик бе прекъснат от стотици демонстранти, които застанаха на релсите в гарата на Жирона, на 60 км южно от френската граница, както и в главната гара на Барселона, която бе затворена от полицията. Вчера в Каталуня имаше стачни действия по призива на сепаратистки синдикат. Участието не бе голямо, но бяха причинени значителни нарушения в пътния и железопътния трафик, особено при границата с Франция. За разлика от общата стачка на 3 октомври вчера повечето магазини и фирми в Барселона и околностите й работиха нормално. Двата основни испански синдиката този път не призоваха към стачка. Демонстрантите настояват за освобождаването на сепаратистки каталунски лидери, които са в затвора по обвинения в бунт, метеж и злоупотреба с държавни средства. /БТА", "date": "2017.11.09", "title": "Стачката в Каталуня е засегнала 150 000 пътници на влакове"}
{"url": "http://www.dnevnik.bg/sport/2017/11/09/3074558_bostun_vze_deseta_poredna_pobeda_v_nba/", "text": "Бостън селтикс\" продължи страхотния си старт на сезона с десета поредна победа в Националната баскетболна асоциация (НБА). \"Келтите\" надиграха \"Лос Анджелис лейкърс\" със 107:96 у дома в дербито между двата най-успешни отбора в историята на НБА. Центърът Арън Бейнс отбеляза рекордните в кариерата си 21 точки за успеха на \"Бостън\". Той вкара осем от 12-те си стрелби от игра и добави осем борби и три асистенции. Кайри Ървинг се отчете с 19 точки, шест борби и пет асистенции. Маркъс Морис завърши с 18 точки, а Тери Розиър се включи от пейката с 15 точки. За \"Лейкърс\" Брандън Инграм и Джордън Кларксън бяха най-резултатни с по 18 точки. Джулиън Рандъл се отличи с дабъл-дабъл от 16 точки и 12 борби. Много неубедително обаче се представи плеймейкърът Лонзо Бол. Новобранецът пропусна 11 от 15-те си стрелби от игра и завърши с девет точки и шест асистенции. \"Бостън\" изигра отлична първа четвърт, която спечели с 33:17. \"Лейкърс\" съкрати изоставането си наполовина след 36:28 във втората част, в началото на която разликата беше достигнала 21 точки. След почивката \"езерняците\" успяха да стопят пасива си само до две точки при 74:76. \"Келтите\" обаче отново намериха верния ритъм. Те заиграха много солидно в защита в заключителните 12 минути, в които допуснаха само 15 точки. С десет победи в 12 мача \"Бостън\" остава начело в Източната конференция. \"Детройт пистънс\" излезе на второ място с осем победи и три загуби, след като през изминалата нощ надигра \"Индиана пейсърс\" със 114:97. \"Орландо меджик\" заема третата позиция със седем спечелени от 11 изиграни срещи. В Западната конференция шампионът \"Голдън стейт уориърс\" се наложи със 125:101 при домакинството на \"Минесота тимбъруулвс\". \"Войните\" записаха девета победа от 12 мача и заемат първото място, следвани от \"Хюстън рокетс\" с осем победи и четири поражения. След четвъртата си загуба от 11 мача \"Минесота\" разделя третата позиция с \"Мемфис гризлис\" и \"Сан Антонио спърс\". \"Лейкърс\" е 11-и с актив от пет победи и шест поражения, колкото има и десетият \"Юта джаз\".", "date": "2017.11.09", "title": "\"Бостън\" взе десета поредна победа в НБА"}
{"url": "http://www.dnevnik.bg/politika/2017/11/09/3074615_volia_niama_da_podkrepi_vota_na_nedoverie_kum/", "text": "Депутатите от \"Воля\" ще гласуват \"въздържал се\" по вота на недоверие към правителството, който \"БСП за България\" планира да поиска заедно с ДПС. Това каза лидерът на \"Воля\" Веселин Марешки след среща с левицата за вота днес. И днес Марешки каза , че когато преди няколко месеца заговори за вот на недоверие, не е срещнал подкрепа у останалите опозиционни сили. \"Всички тогава ни убеждаваха, че това е безсмислен ход, който нищо няма да допринесе\", каза той, цитиран от агенция \"Фокус\". По думите му с гласуване \"въздържал се\" при вота на БСП \"Воля\" ще покаже, че се разграничава от партиите, управлявали България през последните години. \"Темата за корупцията, картелите, контрабандата ние ще я изнасяме всеки ден пред всички медии. Не е необходимо да използваме такъв механизъм като вот на недоверие, за да си я изкажем в още един ден\", смята Марешки. Според него не е нормално \"преди коледните празници и преди председателството на Европа, да се използва този парламентарен механизъм\". Той попита дали идеята сега е да се направи правителство между БСП, ДПС, \"Атака\" и ВМРО и изрази мнение, че в момента липсва критична маса от хора, които да искат предсрочни парламентарни избори. БСП: Цветанов добре си е свършил работата След разговора с формацията на Веселин Марешки от левицата обявиха, че не са срещнали разбиране, но продължават да търсят подкрепа сред всички български граждани за свалянето на правителството на Бойко Борисов. \"Вотът на недоверие много ясно определя в българския парламент- кой подкрепя правителството на ГЕРБ и кой е опозиция. Това ще се види от всички български граждани\", заяви зам.-председателят на парламентарната група на БСП Жельо Бойчев пред журналисти. По думите му именно вот по темата корупция поставя разделителна линия за това кой иска истинска промяна, смяна на модела на управление и кой е за запазване на статуквото, \"което продължава да ограбва всеки един българските гражданин\". \"Дебатът не е безсмислен и БСП има силата и волята да го води\", заяви Бойчев. Попитан как си обяснява промяната в позицията на \"Воля\" и тяхната подкрепа за бюджета за догодина, депутатът отговори: \"Поздравете Цветанов (председателят на групата на ГЕРБ Цветан Цветанов – бел,ред.). Добре си е свършил работата.\"", "date": "2017.11.09", "title": "\"Воля\" няма да подкрепи вота на недоверие към правителството"}
{"url": "http://www.dnevnik.bg/biznes/2017/11/09/3074591_dvucifreno_narastvane_na_iznosa_i_vnosa_otchita/", "text": "Износът за деветмесечието на 2017 г. нараства с 12.3% спрямо същия период на миналата година, а вносът - с 15.8%, съобщи Националният статистически институт. Между януари и септември от България са изнесени стоки на обща стойност 38.6 млрд. лв., а стойността на вноса е 42.8 млрд. лв. Само през септември износът възлиза на 4.5 млрд. лв., а вносът - на 4.7 млрд. лв.  Стоки на най-голяма стойност са изнесени за Турция, Русия, Китай, Сърбия, Македония и САЩ. Шестте държави формират 52.0% от износа за трети страни. През септември 2017 г. износът на България за трети страни нараства с 1.7% спрямо същия месец на предходната година и е в размер на 1.35 млрд. лева.", "date": "2017.11.09", "title": "Двуцифрено нарастване на износа и вноса отчита статистиката за деветмесечието"}
{"url": "http://www.dnevnik.bg/sviat/2017/11/09/3074594_mei_prie_ostavkata_na_vliiatelen_ministur_zaradi/", "text": "Британският премиер Тереза Мей прие оставката на министъра на международното развитие Прити Пател, която е имала нерегламентирани срещи с израелски официални лица, предаде Би Би Си. \"Великобритания и Израел са близки съюзници и е правилно да работим тясно заедно. Това обаче трябва да се прави по официалните канали\", заяви Мей в писмен отговор на оставката на Пател. В писмо до министър-председателя Пател обясни, че макар действията ѝ да са били мотивирани от \"най-добри намерения\", те са били \"под стандартите за прозрачност и откритост\", които самата тя защитава и които се изискват за длъжността ѝ. Протоколът, приет на \"Даунинг стрийт\", изисква чуждестранни посещения на министри да се организират през дипломатическата служба. Освен това срещи с израелски представители трябва обикновено да бъдат съпътствани от такива с палестински. Пател обаче не е обявила срещи министъра на вътрешната сигурност на Израел и представител на външното министерство, нито посещение в болница на армията на Голанските възвишения. За последното съобщава в. \"Аарец\", но министерството, оглавявано доскоро от Пател, не потвърждава, че то действително се е случило.  Очаква се Мей да предложи нов министър на международното развитие до една седмица. Според \"Ройтерс\" загубата на Пател, която беше сред най-изявените застъпници на Брекзит, идва в тежък момент, когато започват пореден, шести кръг на  преговорите за напускане  на Европейския съюз. \"Прити е по-популярна от Тереза и има повече контакти и влияние (в САЩ),\" казва високопоставен източник от консерваторите. \"Ако бях Мей, не бих искал да видя Прити да действа свободно на задните скамейки (в парламента,\" добавя източникът. \"Гардиън\" пише, че Мей е под натиск да назначи на мястото на Пател ентусиазиран поддръжник на Брекзит, за да не промени \"баланса\" в кабинета. Ноември се оказа изпитание за кабинета на Мей - миналата седмица  Майкъл Фалън  подаде оставка като министър на отбраната заради публикации в медиите, свързани със сексуален тормоз в миналото. От подобен скандал беше засегнат и заместникът и Деймиън Грийн, а външният министър Борис Джонсън беше подложен на натиск, за да се извини за коментарите си за хуманитарен работник в ирански затвор. Опозицията постави под въпрос възможността Мей да продължи да управлява в сегашната обстановка.", "date": "2017.11.09", "title": "Мей прие оставката на влиятелен министър заради необявени срещи с израелски политици"}
{"url": "http://www.dnevnik.bg/bulgaria/2017/11/09/3074651_indiiski_ekshun_se_snima_na_kaliakra/", "text": "Филмов екип от Индия заснема екшън на нос Калиакра и в каварненското село Българево, съобщиха от комплекс \"Албена\", където са отседнали актьорите, пред БТА. Индийският актьор Пауан Калиан е звездата на филма. В лентата, изпълнена с каскади, гонки и бойни сцени, главният герой води битка с мафията, за да защити семейството си. В екшъна ще бъдат използвани повече от 20 автомобила, като по време на снимките половината ще бъдат унищожени. Филмовият екип надхвърля 120 души, а в групата за каскадите и бойните сцени има много българи. От пресцентъра на черноморския курорт посочват, че са осигурили индийски готвач, който се грижи за филмовия екип.", "date": "2017.11.09", "title": "Индийски екшън се снима на Калиакра"}
{"url": "http://www.dnevnik.bg/evropa/2017/11/09/3074629_protivno_na_tendenciiata_v_es_polsha_planira_da/", "text": "Полша обмисля от следващата година да ограничи пазаруването в неделя като част от опитите на консервативното правителство да върне уважението към католическите ценности, пише агенция \"Ройтерс\". В същото време тенденцията в цяла Европа е обратна, защото под натиска на бума в онлайн пазаруването започна известна либерализация на часовете за пазаруване в неделя. Според предложенията, които парламентът трябва да обсъди този месец, всички, освен най-малките магазини, ще могат да работят само две недели в месеца. \"Това е първата стъпка... И се надявам да успеем да прокараме повече ограничения\", заяви Януш Шнядек, депутат от управляващата партия \"Право и справедливост\". \"Предложенията ще дадат възможност на семействата да прекарват повече време заедно, да не го прекарват в моловете, нещо, за което Църквата е говорила\", каза той пред \"Ройтерс\". След като дойде на власт през 2015 г., партия \"Право и справедливост\" следва политики на патриотизъм, съчетан с католическа благочестивост: спиране на държавното финансиране за инвитро процедурите, насърчаване на естественото семейно планиране в училищата и ограничаване на подкрепата за някои организации, занимаващи се с насилието срещу жени, Макар пазаруването в неделя да е ограничено в някои от най-големите икономики в Западна Европа, то изживя бум на Изток след края на Студената война. Тогава хората приеха по-големия избор като знак за икономически успех след годините на ограничения по време на комунизма. Обществената подкрепа за предложенията обаче се засилва в Полша, където хората работят по-дълго в сравнение с почти всяка друга страна в ЕС, Според допитване от 2016 г. почти двама от всеки трима поляци, включително над 80% от електората на \"Право и справедливост\", подкрепят частичните ограничения. Партията дойде на власт с обещания да направи икономиката по-справедлива и привлече много избиратели, които чувстваха, че не могат да се възползват от посткомунистическите реформи. \"Бих предпочела забрана за търговията всяка неделя\", коментира 47-годишна касиерка. \"Понякога имам само по два почивни дена за целия месец, а печеля 430 евро. Една свободна неделя би означавала повече време със семейството ми\", допълва тя. Не всички обаче са на това мнение. \"Би било катастрофа за нас и за хранителния сектор\", казва собственичката на Grycan, един от най-големите производители на сладоледи в Полша. \"Повечето от нашите кафенета се намират в молове, които ще бъдат затворени в неделите. В Полша съществува традиция да излезем на по сладолед или сладкиш със семейството в неделите\". Според миналогодишно проучване на PricewaterhouseCoopers, ако магазините затварят всяка втора неделя, ще има спад в продажбите с около милиард евро на година. Икономисти са на мнение, че рекордно ниската безработица ще смекчи ефекта върху пазара на труда. Унгария се отказа от забраната за неделна търговия, която действаше за малко повече от година през 2016 г., защото се оказа непопулярна. В Гърция Международният валутен фонд настоя магазините да бъдат отворени като част от спасителната сделка. В Полша обаче министърът на икономиката Матеуш Моравиецки заяви пред радио RMF\" \"Германия и Франция действат по този начин, така е защо не?\".", "date": "2017.11.09", "title": "Противно на тенденцията в ЕС, Полша планира да затваря магазини в неделя"}
{"url": "http://www.dnevnik.bg/biznes/2017/11/09/3074670_dva_bulgarski_restoranta_rabotiat_v_belarus/", "text": "Два български ресторанта - \"София\" и \"Габрово\" работят в беларуските градове Минск и Могильов. Те се стопанисват от дружеството \"Грандсон\" и са сред примерите за успешни български инвестиции в Беларус, съобщи пресцентърът на Министерството на икономиката по повод среща в Минск между зам.-министъра Александър Манолев и министъра на данъците и таксите на Беларус Сергей Наливайко.  Българското предприятие \"Генезис\" строи фабрика за производство на млечни продукти до гр. Могильов, като инвестицията им е за около 8 млн. евро. Същевременно \"Булфарма\" разширява производство си на препарати за селското стопанство, в предприятието си до Минск, като основно използва български суровини за него. \"Тези компании могат да бъдат използвани и като предпоставка повече представители на българския бизнес да се запознаят с възможностите, които може да предложи беларуската икономика, като се надявам и съвместните ни контакти да доведат и до ръст на инвестициите от Беларус\", посочи зам.-министър Манолев. По време на срещата беларуски компании са представили възможностите си в производството на железопътен, автомобилен, тролейбусен и трамваен подвижен състав, както и в областта на машиностроенето.  Манолев е на посещение в Беларус заедно с бизнес делегация за провеждането на Междуправителствена българо-белоруска комисия за икономическо и научно-техническо сътрудничество. ", "date": "2017.11.09", "title": "Два български ресторанта работят в Беларус"}
{"url": "http://www.dnevnik.bg/photos/2017/11/09/3074515_fotogaleriia_koleda_po_dikens/", "text": "Чатсуърт хаус е дом на херцога на Девъншър и е предаван през 16 поколения на фамилията Кавендиш. Тази година къщата кани посетителите на коледните празници, посветени на Чарлз Дикенс. Туристите могат да се насладят на великолепието и блясъка на Дикенсовия Лондон. Агенция \"Ройтерс\" публикува снимки от къщата с главни герои Кароли Копланд и Робърт Лафлин като Мис Хавишам и Фейгин.", "date": "2017.11.09", "title": "Фотогалерия: Коледа по Дикенс"}
{"url": "http://www.dnevnik.bg/sviat/2017/11/09/3074654_belgiiskite_vlasti_sudiat_bulgarski_firmi_za_izmama/", "text": "Съд в белгийския град Антверпен е завел дело срещу български фирми и работници, наети като подизпълнители на строителни обекти. Това става известно от становище на генералния адвокат към Европейския съд в Люксембург,  разпространено днес  и цитирано от БТА. Делото е заведено, след като белгийските власти са установили, че български работници и фирми не плащат социални осигуровки в Белгия. Това е разрешено по законодателството на ЕС, когато дружеството или работникът докажат, че плащат осигуровките си в България с формуляр Е101. Белгийските власти се съмняват, че издадените от българските социални служби документи, макар и истински, са придобити с измама. Генералният адвокат посочва, че приемащата държава - в случая Белгия - може да наложи плащането на осигуровки по нейното законодателство, но трябва да докаже предполагаемата измама. Подобни измами представляват нелоялна конкуренция и поставят под въпрос равните условия на труд, се посочва в становището. Делото е стигнало до Касационния съд на Белгия, който е отправил искане за тълкуване на европейското законодателство до Съда на ЕС. Касационният съд желае да разбере дали Белгия може да обяви за недействителни удостоверенията за платени социални осигуровки, издадени в България. Според издаденото становище това е невъзможно, освен ако българските власти не оттеглят или отменят издадените документи. \"Юрисдикцията на приемащата държава членка е компетентна единствено да не вземе предвид удостоверението\", а \"констатацията, че е налице измама, може да има последици само по отношение на компетентните органи на тази държава членка\", отбелязва генералният адвокат за правните последици от случая. Генералният адвокат отбелязва, че \"ако има измама, тя трябва да бъде установена в състезателно съдопроизводство със законови защити за заинтересованите работници и дружества и при зачитане на основните им права, включително на правото на ефективни правни средства за защита. Съответните (белгийски) власти следва да представят доказателства за измама - да установят, че условията, по които е издадено удостоверението за платени осигуровки, не са изпълнени и че подсъдимите умишлено са прикрили, че тези условия не са били изпълнени. Единствено при тези конкретни обстоятелства приемащата държава може да установи, че има измама, което би позволило да не вземе предвид удостоверенията.\"", "date": "2017.11.09", "title": "Белгийските власти съдят български фирми за измама със социални осигуровки"}
{"url": "http://www.dnevnik.bg/skorost/avtomobilna_industriia/2017/11/09/3074621_spodelenite_avtomobili_shte_imat_minimalen_efekt_vurhu/", "text": "Притежаването на личен автомобил ще остане, независимо от възхода на споделените пътувания и услуги за превоз, като предлаганите от \"Юбер\", каза в интервю за \"Блумбърг\" председателя на борда на директорите на алианса \"Рено\", \"Нисан\", Мицубиши\" Карлос Гон. Според него в глобален мащаб продажбите на автомобили ще продължат да нарастват. \"Мнозина смята, че тези услуги ще заменят притежаването на автомобил. Това не е вярно - те ще бъдат просто допълнение\", подчерта Гон. Според него традиционния бизнес, основан на производството на автомобили, продаването им и притежаването им, ще продължи. Прогнозите на Карлос Гон са, че тази година ръководените от него компании ще продадат около 10.5 милиона автомобили и камиони, което ще позволи на алианса да се бори за лидерство в сектора с \"Фолксваген\" и \"Тойота\". Той протнозира, че до 2022 година алиансът \"Рено\", \"Нисан\", Мицубиши\" ще произвежда поне 14 милиона автомобила.", "date": "2017.11.09", "title": "Споделените автомобили ще имат минимален ефект върху автоиндустрията, смята Карлос Гон"}
{"url": "http://www.dnevnik.bg/biznes/2017/11/09/3074693_bjudjet_2018_-_izpulnim_bez_novi_danuci_be_priet_na/", "text": "Бюджет 2018 е изпълним, без промяна на данъците, без нови заеми и за всички граждани. Това бяха акцентите в представянето на закона за държавния бюджет за следващата година от финансовия министър Владислав Горанов. Бюджетът беше приет на първо четене от парламента със 126 гласа \"за\", 96 \"против\" и 1 \"въздържал се\". Против гласуваха БСП и ДПС. Този бюджет е за 100 процента от българските граждани, а не за 80 процента от тях, каза Горанов, като се заигра с изказването на депутата от БСП Иво Христов, че  \"80% от населението са дебили \". Горанов определи проектът за бюджета като изпълним, \"който се грижи през разходната част за младите, осигурява, макар и невинаги достатъчно за тези, които сами не могат да се грижат за себе си, възрастните хора и без да отнема от активните - тези, които създават блага\". \"Благата\", които се преразпределят за следващата година, са повече и са близо 40 млрд. лв. Според Горанов се очаква БВП да достигне за пръв път над 100 млрд. лв. и да възлезе на около 106 млрд. лв. Той каза, че средствата са повече, независимо че в изпълнение на предизборна програма не се променят данъците. Единствената промяна, свързана с данъците, е достигането на минималните акцизни ставки на тютюна. \"Чуха се много доктринални теми, свързани с неравенството и начините за неговото преодоляване. Аз бих приел като искрени тези желания, ако те биха действително довели до равенство\", коментира Горанов. Ролята на бюджета обаче е да изглажда неравенствата и да стимулира равния шанс на хората, смята министърът на финансите. Горанов каза, че като проблем е идентифициран качеството на работната сила. \"Следващата година продължаваме да инвестираме в човешките ресурси. Да, загубихме много време, трябваше по-рано да направим инвестиции в качество на средното образование, да вкараме инициативните, по-добре обучените, най-добрите висшисти в класната стая. Закъсняхме с това, плащаме тази цена\", заяви Горанов. Според него състоянието на пазара на труда е такова, че на практика няма безработица, има свободни работни места, за които не могат да бъдат намерени служители, каза Горанов. Инвестираме допълнително и в здравеопазването, въпреки че не се е родил този, който ще напише вярната рецепта как да излекуваме болното българско здравеопазване, заяви Горанов. По отношение на разходите за заплати - има увеличение в доста сектори, не е на калпак, посочи той. Доходите в България са по-ниски от тези в държавите, към които се стремим, посочи той. Но не бюджетът е този, който увеличава доходите, той преразпределя и то доста под 40 процента, допълни той. Ако искате да преразпределяме повече, трябва да се върнем към вашата позиция за увеличение на данъците, обърна се към левицата Горанов. \"Да приемем, че понякога тези 80 процента взимат превес във вас и се чуват и неверни тези\", коментира Горанов. Намалението на дефицита трябва да бъде цел, трябва да продължим да го намаляваме, посочи Горанов. За следващата година е предвидено намаление на дефицита по консолидираната фискална програма. Според Горанов това ще помогне и да се намали и държавният дълг. През годините ще правим само падежи на дългове, а няма да емитираме нови такива на международните пазари, обеща Горанов. БСП с алтернативен бюджет Лидерът на БСП Корнелия Нинова реши да обърне разговора за бюджета \"от гледна точка на тези, за които го правим\". Според изследване, което тя цитира, \"хората казват, че образование, здравеопазване, доходи и сигурност са четирите политики, по които очакват решения от политическата класа\". Нинова попита дали бюджет 2018 г. предлага решение на проблема с достъпа до здравеопазване. Като проблеми в бюджета за здравеопазването тя посочи, че няма политики за общинското и районното здравеопазване и скъпите лекарства. \"Предвиждате увеличение в политиката по лекарства и медицински изделия с 32 хил. лв., а за администрация 1,6 млн. лв., хората не се тревожат от администрацията, а от цените на лекарствата\", каза Нинова. Тя добави, че няма решение и на проблема с недостига на медицински сестри и лекари. Нинова смята, че в бюджета няма решения и за образованието, защото няма увеличение на средствата за първокласници и \"неравенствата между училищата в страната остават същите, защото принципът е същият – парите следват ученика\". Нинова смята и че не се решава проблема с работещите бедни. \"Замразявате размера на еднократна помощ при бременност, еднократна помощ при раждане, еднократна помощ при раждане на близнаци\", изброи Нинова. Тя добави и че се замразява помощта за хората с увреждания, за децата с увреждане, доходите и пенсиите. \"Що за социален бюджет е това? Виждате ли какви групи хора замразявате – хората с увреждания, майките. За каква демографска политика говорите?\", заяви лидерът на БСП. Според нея не се решават и проблемите на армия и полиция в сектор сигурност въпреки отделените 100 млн. лв. за заплати за армията и 50 млн. за МВР. \"Това е бюджет на застоя. Това е паралелният бюджет на паралелната държава, държавата на управляващите, която гледа от високо, която не иска да вникне в ежедневния живот на хората\", каза Нинова. За това от БСП щели да внесат паралелен бюджет между двете четения.", "date": "2017.11.09", "title": "Бюджет 2018 - \"изпълним, без нови данъци\", бе приет на първо четене"}
{"url": "http://www.dnevnik.bg/ot_vas/novini_ot_vas/2017/11/09/3074574_pametnik_na_bulgaro-suvetskata_drujba/", "text": "Паметникът на \"Почивка\", вече 40 години се извисява над Варна със своите 23 метра височина и 48 метра широчина. Монументът е само върхът на скритите под земята помещения като бомбоубежище и други зали.", "date": "2017.11.09", "title": "Паметник на българо-съветската дружба"}
{"url": "http://www.dnevnik.bg/skorost/2017/11/09/3074746_mvr_predlaga_drastichno_poskupvane_na_specialnite/", "text": "Таксите, които се плащат на МВР за издаване на \"специални\" автомобилни номера, да се повишат до 10 пъти, предвижда проект за Постановление на Министерския съвет за изменение и допълнение на Тарифа № 4 за таксите, които се събират в системата на Министерството на вътрешните работи по Закона за държавните такси.  Документът е качен за обществено обсъждане  вчера на портала за обществени консултации на правителството, като предложения за редакции ще се приемат до 8 декември. Ако промените останат в този си вид и бъдат приети от кабинета, за регистрационен номер с числа по избор ще се заплаща 300 вместо 30 лева. Табелите с четири еднакви цифри пък ще поскъпнат двойно до 2000 лева. Запазва се цената от 7000 лева единствено на регистрационен номера с комбинация от шест букви и/или цифри по желание. Като аргумент за увеличение на таксите се посочва фактът, че търсенето на такива табели е засилено, а същевременно възможният им брой е много ограничен. Смята се, че с новите цени търсенето ще намалее. С предлаганите промени се определя една такса за няколко услуги, като целта е да се облекчи административното обслужване и да не се плаща на различни гишета. Предлагането на комплексни услуга ще спести няколкото такси към обслужващите банки, а се дава и възможност плащането да стане чрез ПОС терминални устройства. Така за първоначална регистрация и промяна в регистрацията, със смяна на табели с регистрационен номер, както и възстановяване на регистрацията на превозно средство с прекратена такава ще се плаща 35 лева за лека кола, 30 лева за ремаркета и полуремаркета и 28 лева за мотопеди, мотоциклети, три и четири колесни превозни средства. За транзитни и временни номера ще се плаща 20 лева. Във всички тези случаи отпада досегашната отделна такса монтаж.", "date": "2017.11.09", "title": "МВР предлага драстично поскъпване на специалните автомобилни номера, за да намалее търсенето"}
{"url": "http://www.dnevnik.bg/sport/2017/11/09/3074752_dik_advokaat_napuska_holandskiia_nacionalen_otbor/", "text": "Дик Адвокаат подаде оставка като селекционер на холандския национален отбор по футбол. 70-годишният треньор ще напусне поста си след приятелските мачове с Шотландия (9 ноември) и Румъния (14 ноември). Адвокаат пое поста през май, за да замени Дани Блинд, който беше уволнен след загубата от България в световните квалификации. Холандия записа четири победи в оставащите пет двубоя от пресявките, но не успя да се класира за мондиала в Русия през 2018 г. \"Лалетата\" завършиха трети в група А с 19 точки, колкото събра и Швеция. Драстично по-добрата голова разлика обаче изпрати скандинавците на бараж. Холандците, които спечелиха бронзовите медали на мондиала в Бразилия през 2014 г., не успяха да се класират на световно първенство за пръв път от 2002 г. Това беше трети престой за Адвокаат начело на Холандия след 1992-1994 г. и 2002-2004 г. Той все още не е взел решение дали ще прекрати треньорската си кариера. 70-годишният специалист не изключи варианта да поеме клубен отбор. \"Нека да минат тези два мача. След това ще видим какво ще се покаже на пътя ми. Все още не съм взел решение за бъдещето си. Ще направя като Луис ван Гаал и ще кажа, че никога не трябва да казваш никога\", коментира Адвокаат на пресконференция преди контролата с Шотландия.", "date": "2017.11.09", "title": "Дик Адвокаат напуска холандския национален отбор"}
{"url": "http://www.dnevnik.bg/evropa/novini_ot_es/2017/11/09/3074748_brjuksel_rastejut_na_ikonomikata_produljava_no/", "text": "Тази година икономиката на еврозоната е на път да отбележи най-силния си растеж от десетилетие, като се очаква реалният темп на нарастване на брутния вътрешен продукт (БВП) да бъде 2.2 на сто. Това е значително повече от прогнозираните през пролетта 1.7 на сто, съобщи при представянето на есенните си прогнози Европейската комисия. Световните агенции посочват, че подобен темп би бил най-високият от 2007 година. Очаква се икономиката на Европейския съюз също да се представи по-добре от предвиденото, като отбележи силен растеж от 2.3% тази година в сравнение с прогнозирания през пролетта растеж от 1.9 на сто. Еврокомисията прогнозира растежът и в еврозоната, и целия ЕС да бъде 2.1% през 2018 г., при по-рано предвижданите 1.8% и 1.9% съответно за валутния съюз и за ЕС. Очакванията на Брюксел за 2019 г. са темпът и в двете зони да се забави до 1.9 на сто. Растежът надхвърля прогнозите, но се очаква известно забавяне. През тази година европейската икономика постига значително по-добри от очакваните резултати, подкрепена от устойчивото лично потребление, по-силния световен растеж и намаляващата безработица. Инвестициите също нарастват на фона на благоприятните условия за финансиране и значително по-оптимистичните икономически нагласи поради намаляването на несигурността. Икономиките на всички държави в ЕС бележат растеж, а на трудовите пазари се наблюдава подобрение при бавно нарастване на заплатите. Въпреки че цикличното възстановяване продължава вече 18 поредни тримесечия, то остава непълно, като например на трудовия пазар се наблюдава стагнация, а нарастването на заплатите е необичайно бавно. Заради това повишаването на БВП и инфлацията все още зависят от политическата подкрепа. Европейската централна банка запазва много гъвкавата си парична политика, докато други централни банки по света започват да повишават лихвените равнища. Очаква се някои държави от еврозоната да прилагат експанзионистични фискални политики през 2018 г., но прогнозите са, че цялостната фискална позиция на еврозоната ще остане неутрална. Създаването на работни места се запазва, като се очаква условията на трудовия пазар да бъдат благоприятно повлияни от насърчения от вътрешното търсене растеж, умереното нарастване на заплатите и структурните реформи, прилагани в някои държави от ЕС. Очаква се през тази година средното равнище на безработицата в еврозоната да бъде 9.1 на сто - най-ниското от 2009 година, като общият брой на заетите достига рекордна стойност. През следващите две години се очаква безработицата да спадне още повече - до 8.5% през 2018 г. и до 7.9% през 2019 година. Прогнозите са, че безработицата в ЕС тази година ще достигне 7.8 на сто, а през 2018 г. и 2019 г. ще се понижи съответно до 7.3% и 7%. Очаква се скоростта на откриване на работни места да се забави, тъй като ефектът на временните фискални стимули в някои страни премина, а в други възниква недостиг на умения. Общата инфлация при потребителските цени се колебаеше през първите девет месеца на годината под влиянието на основния ефект на енергията. Същинската инфлация, която изключва цените на енергията и непреработените храни, от друга страна нараства, но остава умерена, като отразява ефекта от продължителен период на ниска инфлация, слабо нарастване на заплатите, както и запазваща се стагнация на трудовия пазар. Очаква се инфлацията в еврозоната тази година да достигне 1.5%, като прогнозите са, че през 2018 г. ще спадне до 1,4 на сто, а през 2019 г. ще се покачи до 1.6%. Очаква се по-значително от предвиденото през пролетта подобряване на състоянието на обществените финанси в еврозоната, което до голяма степен се дължи на повишаването на растежа. Предвижда се номиналното салдо на държавния сектор да се подобри в почти всички държави от ЕС. Ако политиката остане непроменена, се очаква общото съотношение на дефицита по консолидирания държавен бюджет към БВП да спадне до 0.8% през 2019 г. (1.1 на сто през 2017 г. и 0.9 на сто през 2018 г.), докато съотношението на дълга към БВП се очаква да се понижи до 85.2 на сто (89.3% през 2017 г. и 87.2% през 2018 г.). Заплахата икономическите процеси да се окажат по-благоприятни или по-неблагоприятни са уравновесени до голяма степен. Основните неблагоприятни фактори са външни, свързани с повишено геополитическо напрежение (например на Корейския полуостров), евентуални по-рестриктивни глобални финансови условия (например поради засилено избягване на опасностите), икономически реформи в Китай или удължаване на срока на протекционистични мерки. В ЕС неблагоприятните фактори са свързани с изхода на преговорите за напускането на Великобритания, по-силно поскъпване на еврото и по-високи лихвени равнища в дългосрочен план. Намаляващата несигурност и повишаването на доверието в Европа могат да доведат до по-силен от очаквания растеж. Заради преговорите по условията за напускането на Великобритания прогнозите за 2019 г. се основават на чисто техническо допускане, че търговските отношения между ЕС и Лондон ще се запазят.", "date": "2017.11.09", "title": "Брюксел: Растежът на икономиката продължава, но заплатите се вдигат бавно"}
{"url": "http://www.dnevnik.bg/sport/2017/11/09/3074700_klub_ot_visshata_liga_predlojil_7_mln_paunda_za_karanga/", "text": "Два клуба са изпратили предложения за голмайстора на ЦСКА и Първа лига Фернандо Каранга, научи \"Дневник\". Най-напред БТА съобщи, че шампионът на Португалия \"Бенфика\" е отправили официална оферта за бразилския нападател на стойност 7 милиона евро. Източник на \"Дневник\", близък до ръководството на червените, потвърди информацията. Според думите му в клуба са получили и друго предложение за Каранга. То е дошло от отбор от Висшата лига, чиято оферта е за 7 млн. паунда (7.89 млн. евро). Каранга е бил наблюдаван от скаути на \"Бенфика\" в няколко мача от началото на сезона, пише БТА. Засега няма официална позиция на ръководството на ЦСКА, но е голяма възможността някое от предложенията да бъде прието. Бразилецът прави много силен сезон, като отбеляза 13 гола в 15 мача в първенството. Той имаше ключова роля и при обрата с 3:1 срещу \"Ботев\" (Враца) за Купата на България, когато се разписа веднъж и имаше роля при другите две попадения. Каранга пристигна в ЦСКА през февруари  с трансфер от бразилския \"Парана\". 26-годишният нападател подписа договор за две години и половина, а финансовите условия на сделката не бяха обявени. Той завърши миналия сезон с шест гола в 12 мача. Преди месец голмайсторът на ЦСКА заяви, че се  надява един ден да играе за националния отбор на България .", "date": "2017.11.09", "title": "Клуб от Висшата лига предложил 7 млн. паунда за Каранга"}
{"url": "http://www.dnevnik.bg/sviat/2017/11/09/3074756_kitaiska_kosmicheska_stanciia_moje_da_padne_i_v/", "text": "Възможно е китайският орбитален модул \"Тянгун-1\" или части от нея да паднат в България или в няколко други европейски държави в началото на следващата година, сочи съобщение на Европейската космическа агенция. Страната не е спомената изрично  в текста , но е сред \"няколкото европейски държави\", намиращи се периметъра, в който се очаква да се появи станцията. \"Тиангун-1\" е  прототипен модул  на бъдещата китайска космическа станция с дължина 12 м, диаметър 3.3 метра и маса 8506 кг (към момента на изстрелване), е необитаема от 2013 г. и няма контакт с нея от 2016 г. \"Неизбежният\" ѝ разпад на 300 км от атмосферата ще бъде между януари и март догодина и ще бъде последван от неконтролирано падане, отбелязва агенцията. \"Заради геометрията на орбитата на станцията вече можем да изключим възможността каквито и да било фрагменти да паднат по на север от 43 градуса северна географска ширина ширина или южно от 43 градуса южна ширина\", отбелязва агенцията, цитирайки ръководителя на отдела за космически боклук Холгер Краг. \"Това... (включва) няколко европейски страни например.\" Европейските държави с територия на юг от 43-ия паралел да са Албания, България, Испания, Италия, Македония, Сърбия, Франция и Черна гора. Падането над Южна Европа обаче не е гарантирано - зоната обхваща големи части от всички континенти без Антарктида. \"Датата, времето и географският отпечатък могат да се предскажат само с голяма степен на несигурност.\" Масата и материалите, от които е направена \"Тянгун-1\", предполагат възможността някои части от нея да достигнат земната повърхност, без да изгорят. Агенцията обяви, че нейни експерти ще ръководят международна кампания, с която да наблюдават падането заедно с 13 други космически агенции, включително НАСА и \"Роскосмос\".", "date": "2017.11.09", "title": "Китайска космическа станция може да падне и в България, смятат европейски учени"}
{"url": "http://www.dnevnik.bg/bulgaria/2017/11/09/3074774_deloto_za_suboreniia_tjutjunev_sklad_v_plovdiv_shte/", "text": "Делото за съборения тютюнев склад на пловдивската ул. \"Одрин\" 8 ще започне по същество в средата на януари 2018 г. Това се разбра на първото заседание на Пловдивския окръжен съд. Пред съда днес се изправиха  собствениците на склада  - управителят на фирмата \"Одрин 8\"-Пловдив ЕООД Александър Николич и упълномощеният представител на фирмата Георги Бранеков. На заседанието днес се разбра, че двамата ще пледират за невинни, съобщава сайтът  \"Под тепето\".  Те ще отговарят по обвинения за използване на фалшифициран официален документ и за противозаконна дейност в защитена територия. Георги Бранеков е обвинен за използването на фалшивия документ, а Александър Николич – като подбудител. По делото са призовани 34-ма свидетели, извършени са графологична, строително-техническа и компютърна експертизи. Събарянето на тютюневия склад  на пловдивската ул. \"Одрин\" 8 започна на 6 март 2016 г., неделя. След остра реакции на граждани и публикации в медиите разрушаването бе спряно. Първоначално и собствениците на сградата, и община Пловдив твърдяха, че няма незаконни действия и сградата не е паметник на културата. Впоследствие обаче се разбра, че сградата е паметник на културата и освен това попада в групов архитектурен паметник. Оказа се, че  собствениците на склада са представили в общината фалшив документ , според който няма пречки сградата да бъде съборена. На мястото на тютюневия склад се  предвиждаше да бъде изградена многофункционална сграда  с подземни гаражи, офиси, апартаменти и хотелска част.", "date": "2017.11.09", "title": "Делото за съборения тютюнев склад в Пловдив ще започне през януари 2018 г."}
{"url": "http://www.dnevnik.bg/razvlechenie/2017/11/09/3074799_boil_banov_produljava_iniciativata_na_vejdi_rashidov/", "text": "Министърът на културата Боил Банов ще подпише договор за сътрудничество с музея Лувър в столицата на Франция Париж, с което ще продължи инициативата на предшественика си Вежди Рашидов за съвместни изложби и обмен на специалисти. Това съобщиха от пресцентъра на Министерството на културата с уточнението, че Банов заминава за Франция. Там той ще презентира и поредния обект, с който България ще кандидатства за вписване в индикативната листа на ЮНЕСКО за паметниците на световното културно наследство – мозайките от Епископската базилика на Филипопол, известна като Голямата базилика в Пловдив. Банов ще участва и в церемонията по изпращането на Ирина Бокова, която бе начело на организацията в продължение на 8 години.", "date": "2017.11.09", "title": "Боил Банов продължава инициативата на Вежди Рашидов за сътрудничество с Лувъра"}
{"url": "http://www.dnevnik.bg/evropa/2017/11/09/3074797_evrokomisiiata_povishi_prognozata_si_za/", "text": "Европейската комисия повиши значително прогнозата си за растежа на българската икономика тази година и догодина, посочвайки, че стабилният растеж е подкрепен от вътрешното търсене, предаде БТА. В публикуваните днес  есенни икономически прогнози Еврокомисията  посочва, че очаква  икономическият растеж на България  да достигне 3.9% тази година спрямо 2.9% в пролетните си прогнози през май. За идната година Брюксел очаква растежът да се забави до 3.8 процента спрямо прогнозиран през май растеж от 2.8 процента. За 2019 година Еврокомисията очаква, че българската икономика ще забави още темпото си на растеж до 3.6%. Според данните растежът на брутния вътрешен продукт на страната миналата година е бил 3.9 на сто. Българската икономика ще продължи стабилния си растеж, насърчен главно от частното и държавно потребление и възстановяване на инвестициите, се посочва в прогнозите, публикувани на сайта на еврокомисията. Според Брюксел тази година ще намалее значителният принос на износа за растежа, тъй като вносът расте по-бързо от износа. Рисковете пред перспективите за растеж са до голяма степен балансирани. Увеличаването на заплатите и доходите може да има положителни последици за очакванията и съответно за частното потребление, допълва еврокомисията. Тя обаче предупреждава, че по-бавното използване на фондове от ЕС може да отслаби приноса на инвестициите за растежа. Брюксел отбелязва, че инфлацията, която е била отрицателна в продължение на три години, сега вече е положителна благодарение на силното вътрешно търсене, а също така на по-високите административни цени за комунални услуги и възстановяването на енергийните цени и цените на суровините. За тази година еврокомисията очаква повишение на показателя до 1%, догодина - до 1.5 процента, а през 2019 година - до 1.6 на сто. Според Брюксел безработицата в България ще продължи да спада, а заплатите да растат значително. Еврокомисията прогнозира тази година безработицата да се понижи до 6.4% спрямо 7.6 процента миналата година. За 2018 и 2019 година прогнозите са за продължаващо понижение на показателя до 6% и 5.7% съответно. При тази благоприятна макроикономическа рамка общият държавен бюджет се очаква да остане балансиран и бавно да минава към излишък въпреки увеличението на държавните инвестиции и заплатите в държавния сектор, посочва Европейската комисия. Според институцията държавните приходи ще се повлияят положително от икономическата перспектива, както и от по-добрата данъчна събираемост и по-високото усвояване на европейски фондове. Еврокомисията отбелязва, че рисковете за финансовите перспективи са балансирани. По-добрата данъчна събираемост ще означава по-високи приходи. Що се отнася до разходите, известни рискове може да се появят от натиска за допълнително увеличение на заплатите, както и от държавни инвестиции изцяло извън програмите за финансиране на ЕС, посочва Европейската комисия.", "date": "2017.11.09", "title": "Еврокомисията повиши прогнозата си за икономическия растеж на България"}
{"url": "http://www.dnevnik.bg/politika/2017/11/09/3074803_ivo_hristov_blagodari_na_podkrepilite_go_za_men_e/", "text": "\"Благодаря на всички хора, които ме подкрепиха. За мен е чест да ги представлявам!\" Това написа в профила си във фейсбук депутатът от БСП Иво Христов, който преди дни  нарече 80% от българите \"дебилни\" . Към публикацията си той е прикрепил и илюстрация с надпис \"От нас зависи\". Думите на Иво Христов за българите предизвикаха остра обществена реакция и станаха повод управляващите да  поискат оставката му . Вчера Христов се  извини за изказването  си, след като ден по-рано обяви, че \"дебилен\" е  медицински термин, използван и като художествен похват\" . От думите му не се разбра, че той ще подаде оставка, а зад депутата застана и партията му, според която български политици са правили и далеч по-лоши изказвания. ", "date": "2017.11.09", "title": "Иво Христов благодари на подкрепилите го: За мен е чест да ги представлявам"}
{"url": "http://www.dnevnik.bg/evropa/2017/11/09/3074773_evroparlamentut_se_usumni_v_plana_na_london_za/", "text": "Твърденията на британското правителство, че Лондон и Брюксел са на крачка от сделка за правата на европейските граждани в Обединеното кралство след Брекзит, са несъстоятелни, а предложенията, отправени от Великобритания за правила за оставане в страната са неподходящи. Това обяви Европейският парламент в писмо до преговарящите от европейска и британска страна в навечерието на нов кръг преговори, започващи в четвъртък. В документа евродепутатите отбелязват, че диалогът рискува да се превърне в спор за \"сметката за развода\", вместо да се решат проблемите на 3.2 милиона граждани на останалите 27 страни членки и 900 000 британци, живеещи съответно в Обединеното кралство или в други страни от съюза. По-рано тази седмица Лондон отправи ново  предложение  за механизма, по който европейските граждани във Великобритания ще могат да останат в страната и след напускането, предвидено за март 2019 г. Според Европейския парламент обаче планът не решава важни за тях въпроси като ролята на Европейския съд и възможността интересът на граждани на 27-те страни, живеещи в кралството, да се защитава от европейското право. Евродепутатите смятат, че предложенията не отговарят на изискванията за безусловна обработка на молбите на европейски граждани, които искат да останат в Обединеното кралство. Идеята на Лондон предвижда проверка на съдебното минало и цена, \"не по-голяма\" от тази за издаване на паспорт. Спорни са и въпроси като нуждата от минимален доход, равен с този на британците, за европейските граждани, които искат да доведат съпруга от страна извън Европейския съюз в Обединеното кралство. Според главния преговарящ отеЕвропарламента Ги Верхофстад твърдението, че животът на европейските граждани във Великобритания няма да се промени след Брекзит, е \"лъжа.\" Източник от британското правителство казва за \"Гардиън\", че макар Лондон да уважава парламента, преговорите се водят с Европейската комисия. Говорител на \"Даунинг стрийт\" междувременно каза, че \"Великобритания е направила справедливо и сериозно предложение за правата на гражданите\" и ще продължи да работи с ЕС. Шестият кръг на преговорите ще премине в отсъствието на главните преговарящи от ЕС и Великобритания (Мишел Барние и Дейвид Дейвис), които ще се срещнат в петък, след края на техническите срещи. Според \"Гардиън\", ако резултатът им не се оцени като достатъчно добър на среща на върха през декември, европейските лидери може да замразят \"вътрешния диалог\" в преговорите за бъдещите отношения с Лондон. Въпросният диалог беше обявен в средата на октомври като  жест към британския премиер  Тереза Мей, който настоява (а Брюксел отхвърля идеята) условията за напускането да се договарят едновременно с бъдещите отношения между Великобритания и съюза.", "date": "2017.11.09", "title": "Европарламентът се усъмни в плана на Лондон за европейските граждани след Брекзит"}
{"url": "http://www.dnevnik.bg/bulgaria/2017/11/09/3074824_prezidentut_ne_naloji_veto_na_parichnite_bonusi_za/", "text": "Президентът Румен Радев няма да наложи вето на последните промени в Закона за съдебната власт, които предвиждат магистратите и служителите от специализирания съд и прокуратура да получават парични бонуси - до 6 заплати годишно. Това става известно от съдържанието на броя на \"Държавен вестник\", който трябва да бъде публикуван утре. Промените бяха приети  от парламента преди около 2 седмици . Те бяха мотивирани с преместването на делата за корупцията по високите етажи на властта от Софийския градски съд (СГС) в спецсъда и очаквания от това наплив от дела към спецмагистратите.  Преди време от  Софийския градски съд пък разпространиха статистика , че за последните близо три години, прокуратурата е внесла в съда 26 дела за корупция, с което на практика беше опровергана тезата на управляващите, че специализираният съд и прокуратура са много натоварени и това налага въвеждането на бонусите. Те ще се дават за \"резултатите от дейността\". При обсъждането на законовите промени не се разбра какво се има предвид под това условие, а само, че Висшият съдебен съвет (ВСС) ще пише правилата за това. Срещу промените  се обявиха именно от ВСС , както и от  Съвета за продължаване на съдебна реформа , който е към министъра на правосъдието Цецка Цачева.", "date": "2017.11.09", "title": "Президентът не наложи вето на паричните бонуси за спецправосъдието"}
{"url": "http://www.dnevnik.bg/politika/2017/11/09/3074874_kandidaturata_na_kiril_ananiev_za_zdraven_ministur_e/", "text": "Предложението настоящият заместник-министър на финансите Кирил Ананиев да бъде избран за министър на здравеопазването е внесено в деловодството на Народното събрание, показва справка на сайта му. Проектът на решението, внесен от премиера Бойко Борисов, предвижда Николай Петров да бъде освободен като министър и на негово място да бъде избран Ананиев. Очаква се решението да бъде гласувано утре (10 ноември). Николай Петров подаде оставка  като министър на здравеопазването, след като Би Ти Ви излъчи репортаж, че като шеф на Военномедицинска академия той е възложил обществени поръчки за над 1 млн. лева на фирма на зет си. Преди дни политическият съвет на управляващата коалиция (ГЕРБ и \"Обединени патриоти\")  утвърди кандидатурата за нов здравен министър , но име така и не бе съобщено. Кирил Ананиев е назначаван за зам.-министър на финансите в шест правителства - на Иван Костов, Симеон Сакскобургготски, Сергей Станишев, Георги Близнашки, както и във втория и третия кабинет на Бойко Борисов. Всички те са разчитали на експертните му качества при съставянето на държавните бюджети. В служебното правителство на Огнян Герджиков Ананиев бе министър на финансите. Той започва работа в Министерството на финансите през 1980 г., след като завършва специалност \"Финанси и кредит\" в УНСС. Преминава през всички експертни длъжности, за да достигне до началник на Главно управление \"Държавни разходи\", а след това и до зам.-министър и министър.", "date": "2017.11.09", "title": "Кандидатурата на Кирил Ананиев за здравен министър е внесена в парламента"}
{"url": "http://www.dnevnik.bg/detski_dnevnik/2017/11/09/3074825_mandatnost_za_uchilishtnite_direktori_niama_da_se/", "text": "Мандатност за директорите на училища и детски градини няма да се въвежда, но по новия училищен те ще бъдат подлагани на два типа инспектиране. Това се разбра от отговор на зам.-министъра на образованието и науката Таня Михайлова на инициативата на комитет за качествена и иновативна образователна система директорите да имат мандат от 4-5 години. Предложенията бяха обсъдени от две парламентарни комисии днес. Инициативният комитет предлага мандатност за директорите, за да се увеличи мотивацията за работата за подобряване на образователната среда. В момента директорите се избират и назначават след конкурси, но според Васил Николов от инициативния комитет те били с връзки, а после оставали на постовете си до живот. При мандатност щели да имат стимул да се стараят повече. \"В крайна сметка и един мандат могат да се случат всякакви неща\", каза още Таня Михайлова. Според директора на 51 СУ в столицата Асен Александров директорите и учителите масово се чувствали притиснати от родителите. Сред исканията на инициативния комитет е монтиране на камери за видеонаблюдение в училища и детски градини, за да се спре агресията над деца. Според просветното министерство трябва да се вземат предвид разпоредбите на конституцията. От инициативния комитет искат психолози и логопеди във всяко училище, а от просветното министерство обявиха, че в бюджета за следващата година има 8 млн. лв. повече за психолози. Друго предложение е в детските градини да се ограничи ползването на телевизия и интернет. Според зам.-министър Таня Михайлова и сега се внимава те да се използват само с образователна цел.", "date": "2017.11.09", "title": "Мандатност за училищните директори няма да се въвежда"}
{"url": "http://www.dnevnik.bg/bulgaria/2017/11/09/3074830_sled_kato_prati_chlenovete_si_pod_naem_sudebniiat/", "text": "Въпреки че новите членове на Висшия съдебен съвет (ВСС), които идват от провинцията, няма да ползват ведомствени жилища, а ще бъдат под наем, съветът ще ремонтира основно шест ведомствени апартамента. Сумата за това е 48 хил. лв. без ДДС или 57 600 лв. Това реши пленумът на кадровия орган на Темида днес. Изпълнител ще бъде \"Стройинженеринг - В\" ЕООД. Фирма се е справила добре с освежителния ремонт на сградата на съвета, преди новият му състав да встъпи в длъжност, бе един от аргументите в нейна полза. На заседанието днес се разбра, че първоначално е била обявена поръчка за ремонта на 4 апартамента. Срокът на търга е бил удължаван два пъти, след като нямало кандидати. В крайна сметка процедурата била прекратена. Впоследствие се освободили още две жилища, ползвани от вече бившите членове Юлиана Колева и Румен Боев. Нова поръчка не е обявявана, а фирмата-изпълнител е била поканена директно. Точно шестима са членовете на сегашния съвет, които идват от провинцията - Пламен Найденов, който е от Перник, Калина Чапкънова, Георги Кузманов и Боряна Димитрова са от Бургас, Огнян Дамянов е от Разград и Гергана Мутафова е от Пловдив.  Преди седмица ВСС реши, че ще плаща до 1000 лева наем месечно за апартаменти на кадровците, които не са от София. В едно от първите заседания на новия състав на съвета беше решено членовете на съвета от провинцията да живеят на хотел, за който се плащаше по 160 лева на нощувка. Тогава не стана известно защо няма да се ползват ведомствените жилища, каквато беше практиката досега. \"За нас е по-изгодно да се наеме жилище, макар и за 1000 лв., а не да се плаща всеки ден. А цените на недвижимите имоти и наемите в София много се увеличиха. Двустаен апартамент е 600-700 лева\", обясни преди седмица представляващият ВСС Боян Магдалинчев. По думите му целта на подобно решение е икономии. \"Доколкото знам, досега лимитът е бил 800 лева месечен наем, какво налага увеличаването му? Още повече че при новината за хотелите до 160 лева нощувка хора се обаждаха да ме питат защо толкова големи суми?\", реагира тогава единственият член на съвета, който бе против решението за плащане на наем от 1000 лв. - Олга Керелска.", "date": "2017.11.09", "title": "След като прати членовете си под наем, съдебният съвет ще ремонтира празни жилища"}
{"url": "http://www.dnevnik.bg/gradska_sreda/2017/11/09/3074818_bronzovata_kushta_shte_bude_postavena_na_miastoto_na/", "text": "Столичният общински съвет разреши на мястото на съборения мазволей край Градската градина да се издигне 11-метровото произведение \"Бронзовата къща\", дело на живеещия в Австрия български творец Пламен Деянофф. От обсъждането между съветниците се разбра, че Столичната община ще плати за охраната и осветлението на произведението, но все още не са направени изчисления колко ще струва това. Не е известно и кой ще плати демонтирането му. \"Бронзовата къща\" ще е скулптурна сграда - произведение на изкуството и пространство за събития, която е съставена от бронзови елементи. Произведението беше представено на четири обсъждания за две месеца, като в началото  височината бе 14 метра, като се предлагаше тя да остане в София за 6 месеца . Окончателното решение е, че \"Бронзовата къща\" ще бъде висока 11 метра и ще остане в София от януари до декември 2018 г. По предложение на автора Пламен Деянофф и посолството на Австрия в България, тя ще се издигне на мястото на съборения през 1999 г. мавзолей на Георги Димитров. Според Деянофф творбата му ще  деидеалогизира мястото . Поводът е председателството на Съвета на ЕС, което България и Австрия ще поделят догодина. Бързи и решителни Общинските съветници от опозицията изказаха критики за бързината, с която Столичната община се съгласи да приеме предложението и най-вече липсата на информация за процедурата, по която се гласува. \"Създава се впечатление за неоспоримост и предопределеност на решението, което не се промени с проведените спешно обществени обсъждания\", каза Милка Христова (БСП). Тя посочи, че в документите за предложението не се разбира дали \"Бронзовата къща\" е преместваем обект или произведение на изкуството, които се одобряват по различни наредби. По думите й това поражда съмнение дали са спазени всички законови срокове и процедури за гласуването. Христова посочи, че ако \"Бронзовата къща\" е преместваем обект, би следвало да се проведе обществено обсъждане, а общинският съвет да гласува предложението един месец след това.Това обаче не е спазено, като последното обществено обсъждане се проведе вчера в Столичната библиотека. \"Би трябвало да знаете, че не винаги изкуството търпи формулиране в нормативната уредба\", отговори й председателят на комисията по местно самоуправление Орлин Иванов (ГЕРБ). Христова посочи и че на едно от представянията главният архитект на София Здравко Здравков, който изразява подкрепа за творбата, е поел ангажимент да представи писмено становище. То обаче не е сред документите в приетото днес предложение. Здравков каза, че общината е изпратила в Министерството на културата заявление за разглеждане на проекта, като от там им дали \"индикации\", че ще бъде позволено поставянето му на мястото на мазволея. По думите на главния архитект предстои да бъде сформирана работна група, която да обсъди техническите детайли по поставянето на \"Бронзовата къща\". Накрая кой ще плаща Милка Христова постави и въпросите колко ще струва охраната и осветяването на обекта, които разходи ще бъдат платени от Столичната община, както и колко ще струва демонтирането му, за което от документите не се разбира кой ще плати. В същите се казва, че посолството на Австрия ще плати монтирането, което ще струва около 300 хил. евро. Тя обаче не получи отговор по същество, като единствено Трайчо Трайков (от групата на \"Реформаторски блок\") изчисли приблизително, че осветлението ще струва около 15 лева на ден. Според Малина Едрева (ГЕРБ) тези суми не са от значение, защото в София всички паметници се охраняват и осветяват, а в конкретния случай се говори за произведение от \"световно ниво\".", "date": "2017.11.09", "title": "\"Бронзовата къща\" ще бъде поставена на мястото на мавзолея в София, реши общинският съвет"}
{"url": "http://www.dnevnik.bg/sviat/2017/11/09/3074889_turgoviiata_s_nad_2600_lekarstva_v_es_e_zastrashena/", "text": "Лекарствата за общо 82 милиона души в Европа може да бъдат възпрепятствани на пазарите, ако не се постигне добро търговско споразумение между Великобритания и Европейския съюз след излизането на Острова от Съюза. Производството или части от производството на общо над 2600 популярни медикамента се осъществяват във Великобритания, но Брекзит може да затрудни движението им, предупреждава Европейската федерация на фармацевтичните индустрии и асоцицации, цитирана от \"Ройтерс\". Във фабрики във Великобритания се произвеждат голяма част от тези 2600 засегнати медикаменти, или например опаковките им, част от веществата и консумативите за производството им. Годишно от там се изнасят лекарства за 45 милиона души из ЕС, а се внасят други за около 37 милиона жителите на държавата, уточняват от фармацевтичната организация. Свободното движение на всичко това обаче трябва да бъде гарантирано и след Брекзит, за да няма смущения на пазара, смятат от индустрията. Иначе по правилата за внос на медикаменти през границата на Европейския съюз, всички тези продукти ще трябва да се тестват многократно. Повечето компании във фармацевтичната федерация предсказват сериозни забавяния в доставките след момента на раздялата. Освен това за още над 12 хиляди медикамента във Великобритания ще трябва да се издадат нови лицензи. Усложненията могат да се избегнат, ако предварително се уговорят условията по търговията на лекарства между ЕС и Великобритания с търговско споразумение, смята индустрията. Специално за живото спасяващите и поддържащи терапии, забавянето би било фатално, ако въпросът не е уреден предварително, настояват фармацевтичните компании. Те обърнаха внимание на потенциалния проблем още веднага след резултата от референдума миналата година, но досега няма признаци да се работи по подобно търговско споразумение на държавно ниво, припомня \"Ройтерс\". Затова и много фирми самостоятелно изготвят подобни договори и са започнали да строят нови лаборатории из Европа.", "date": "2017.11.09", "title": "Търговията с над 2600 лекарства в ЕС е застрашена заради Брекзит"}
{"url": "http://www.dnevnik.bg/bulgaria/2017/11/09/3074895_deputatite_uduljiha_sroka_za_preregistraciia_na/", "text": "Вместо до края на тази година, удостоверенията на водачите на леки таксиметрови автомобили ще бъдат валидни до 30 юни 2018 г. Това реши Народното събрание, което окончателно прие промените в Закона за автомобилните превози, предаде БТА. Наред с това депутатите дадоха възможност за удължаване с още пет години на срока на валидност на удостоверенията на таксиметровите шофьори без полагане на изпит. За целта водачите следва да отговарят на изискванията и да подадат заявление за преиздаване в 14-дневен срок преди изтичането на удостоверенията им. С промените се облекчават 70 хил. таксиметрови водачи с вече издадени удостоверения и те няма да са длъжни да представят всички документи, които се изискват при първоначално издаване на документа, включително и да се явяват отново на изпит. Георги Свиленски от \"БСП за България\" заяви, че с промените в закона преди 2 години управляващите са искали да дисциплинират бранша, но сега едно по едно предложенията отпадат. \"Защо \"Автомобилна администрация\" не си мръдна пръстчето да накара таксиметровите шофьори да се пререгистрират\" - попита той и отговори сам - \"Защото по време на предизборната кампания от ГЕРБ им обещали да удължат срока, за да гласуват за тях. Така избори няма да могат да се печелят повече\". Станислав Иванов от ГЕРБ мотивира промяната в закона с това, че няма как един изпит да се държи два пъти. \"Тези 70 хил. таксита няма как в рамките на 2 месеца, 3 месеца, дори половин година да се пререгистрират, може би щяха да се случат пререгистрациите, ако служебният кабинет работеше по тази тема\", заяви в отговор той.", "date": "2017.11.09", "title": "Депутатите удължиха срока за пререгистрация на таксиметровите шофьори"}
{"url": "http://www.dnevnik.bg/biznes/2017/11/09/3074899_borisov_se_sreshtna_s_shefove_na_golemi_amerikanski/", "text": "Селското стопанство, фармацията, технологиите и производството на храни са секторите, в които имат интерес да инвестират представители на големи американски компании, дошли на посещение в България. Днес делегацията на Американската централноевропейска бизнес асоциация се срещна с премиера Бойко Борисов. Тя включва представители на компаниите AbbVie, Amgen, Archer Daniels Midland, The Coca-Cola Company, Freeport McMoRan, General Dynamics, Lockheed Martin, Merck Sharp & amp; Dohme, Motorola Solutions, Orbital ATK, Oskhosh Defense, OSI Systems, и Textron, съобщи посолството на САЩ. Министър-председателят представи потенциала на страната за инвестиции и индустриално сътрудничество и предприетите от правителството мерки за подобряване на бизнес средата, облекчаване на административната тежест и намаляване на разходите на бизнеса. Той представи приоритетите на българското председателство на ЕС в първата половина на следващата година като акцентира върху потенциала на Балканите и необходимостта за партньорства и проекти за осигуряване на свързаността и икономическото развитие на страните от региона.", "date": "2017.11.09", "title": "Борисов се срещна с шефове на големи американски компании"}
{"url": "http://www.dnevnik.bg/evropa/2017/11/09/3074888_brjuksel_v_bulgariia_vse_oshte_se_harchi_nedostatuchno/", "text": "Разходите за образование в България се увеличават, но все още продължават да бъдат относително ниски в сравнение с Европейския съюз. Това са част от заключенията в публикувания днес  Обзор на Европейската комисия на образованието и обучението. По данни на Брюксел разходите за образование на сектор \"Държавно управление\" са се увеличили с около 3% през 2015 г. и представляват 4% от БВП, но продължават да са под средните за ЕС – 4.9%. Очаква се през 2020 г. те да достигнат 4.3% от БВП, което според еврокомисията до голяма степен отразява повишаването на учителските заплати. Ниски резултати В доклада се отбелязва, че по данни от международното изследване на грамотността PISA резултатите в областта на основните умения продължават да бъдат сред най-ниските в ЕС, което се дължи на комбинация от фактори в системата на образованието и предизвикателства, свързани със справедливостта. Макар ниските резултати да са особен проблем сред учениците в неравностойно положение, те са относително високи за целия социално-икономически спектър. Обратно на общата тенденция в ЕС, делът на преждевременно напускащите училище на възраст 18-24 години се увеличава - 13.8% през 2016 г. в сравнение с 10.7% средно за ЕС. Ромите Според Брюксел недостатъчната интеграция на ромите в образователната система възпрепятства тяхното социално-икономическо приобщаване. В скорошно проучване е установено, че 67% от ромите на възраст 18-24 години напускат училище преждевременно, като жените са изложени на непропорционално висок риск (77% спрямо 57% при мъжете). По данни на Брюксел броят на учениците през 2016 г. е намалял със 17% в сравнение с 2002 г. и с 11% след 2006 г. поради ниската раждаемост и емиграцията. Наред със социално-икономическият статус лошите резултати на България според PISA, могат да се обяснят и с фактори като учебни програми и преподаване. Застаряващи преподаватели Еврокомисията отбелязва, че В България преподавателският състав е сред най-бързо застаряващите в ЕС. През 2015 г. почти 50% от учителите са били на възраст над 50 години, 28% са били на 55 години или повече, което означава, че те ще се пенсионират през следващите няколко години. България е успяла да повиши ефикасността на разходите за образование, но по отношение на ефективността и справедливостта резултатите са по-скоро противоречиви, се казва в доклада. Проблеми сред висшистите Отбелязва се също, че макар броят на завършилите висше образование да расте, профилите им показват дисбаланси по сектори. Общо 35% от завършилите висше образование работят на длъжност, за която обикновено не се изисква образователно-квалификационна степен за висше образование. Средното за ЕС е 25%. По оценки на Европейския център за развитие на професионалното обучение (CEDEFOP) ИКТ, преподаването, здравеопазването и инженерните науки са основните области в които ще има недостиг на умения през идните години. За Европа Националните образователни системи в Европа стават по-приобщаващи и по-ефективни, но образователното равнище на учениците зависи до голяма степен от социално-икономическото им положение, се отбелязва в доклада. Почти три пъти по-голяма е вероятността хората, завършили само основно образование, да живеят в бедност или социално изключване, в сравнение със завършилите висше образование. През 2016 г. едва 44% от младите хора на възраст 18-24 години, които са завършили прогимназиален етап на средното образование, са били наети. Сред хората между 15 и 64 години безработицата също е много по-висока при тези, притежаващи само основно образование, в сравнение с тези, които имат висше образование (16.6% спрямо 5.1%).", "date": "2017.11.09", "title": "Брюксел: В България все още се харчи недостатъчно за образование"}
{"url": "http://www.dnevnik.bg/sviat/2017/11/09/3074926_bivshiiat_shef_na_katalunskiia_parlament_deklaraciiata/", "text": "Карме Форкадел, уволнена като председател на каталунския парламент заради обявяването на независимост, каза, че  документът  за отделяне от Испания, приет в края на октомври, е бил чисто \"символичен\" и призна властта на Мадрид пред магистрати от Въховния съд. Това съобщиха изданията \"Ел паис\" и \"Ла вангуардия\" и агенция \"Еуропа прес\", цитирайки източници, присъствали на показанията ѝ в съда. Според Форкадел, разследвана за бунт и подстрекателство към размирици, и тя, и още двама души от ръководството на разпуснатия парламент са признали прякото управление на Мадрид, наложено с т. нар. член 155 от Конституцията заради референдума за независимост и  обявяването ѝ  от парламента, по искане на уволнения премиер Карлес Пучдемон и екипа му. Решението на бившите представители на парламента е пробив в стратегията на всички, подкрепящи независимостта, които досега смятаха директната власт на Мадрид за нелегитимна. Формално решението за отделяне на Каталуня беше на парламента, който поиска от законодателния орган да го подложи на гласуване, след като беше подложен на натиск и от Мадрид, и от привържениците на независимостта по въпроса дали да свика извънредни избори и така да отложи независимостта, но да спаси Барселона от пряко управление. Според \"Ел паис\" Форкадел е защититила работата си за мирно постигане на политически проекти и опазила \"правото на парламентарна дейност и свободен дебат\" с действията си и не можела да действа като филтър да цензурира случващото се в законодателния орган, нито да контролира парламентарните инициативи.", "date": "2017.11.09", "title": "Бившият шеф на каталунския парламент: Декларацията за независимост беше символична"}
{"url": "http://www.dnevnik.bg/bulgaria/2017/11/09/3074952_evropa_otpusna_628_mln_lv_za_izgrajdaneto_na/", "text": "Европейската комисия одобри проекта за изграждане на 40 км от магистрала \"Струма\" в участъците Благоевград - Крупник, Кресна - Сандански и тунел \"Железница\". Той е на стойност 739 млн. лв., съобщиха от пресцентъра на Министерството на транспорта. За да се осъществи проектът, Европейският съюз ще отпусне 628 млн. лв. Останалите 111 млн. лв. са ангажимент на държавата. Строителството на отсечката \"Благоевград – Крупник\" започна на 31 август тази година и в момента е в начален етап на изпълнение. На 20 септември миналата година започнаха дейностите между Кресна и Сандански, като скоро половината от пътя ще е готов. В момента се провеждат обществените поръчки за изграждането на тунел \"Железница\", като прогнозната му стойност е около 250 млн. лева. Срокът за изпълнението на целия проект е редуциран на 3 години. От транспортното министерство допълниха, че е изменен проектът за реконструкция на гарови комплекси по основната TEN-T мрежа, като жп гара Чирпан се заменя от жп гара Карнобат. В проекта за модернизация са включени още жп гарите в Стара Загора, Нова Загора, Казичене, Искър и Подуяне.", "date": "2017.11.09", "title": "Европа отпусна 628 млн. лв. за изграждането на магистрала \"Струма\""}
{"url": "http://www.dnevnik.bg/analizi/2017/11/09/3074871_shte_padne_li_trump_v_kapana_na_aiatolah_hamenei/", "text": "Иран готви отговор на новите санкции на Вашингтон, насочени към преодоляване на хаотичното наследство на Обама. Интересите на замесените в конфликтите в Сирия и Ирак играчи могат да доведат до появата на наследник на \"Ислямска държава\" (ДАИШ) с ново име. Влизането на иранските Революционни гвардейци и на шиитските милиции \"Хашд аш-шааби\" в Киркук е резултат на договореност между гвардейския генерал Касим Сулеймани и съпругата и синовете на бившия иракски президент от кюрдски произход и лидер на Кюрдския патриотичен съюз Джалал ал-Талабани. Последният бе съюзникът съперник на президента на Иракски Кюрдистан Масуд ал Барзани, лидер на конкурентната Кюрдска демократическа партия. Това споразумение представлява ясен сигнал от страна на Техеран към американския президент Доналд Тръмп, че Иран няма да стои със скръстени ръце, докато американците нареждат своята игра. То е и предупреждение, че съюзниците на САЩ в Близкия изток ще платят сметката в една бъдеща етно-конфесионална война. Желанието на Тръмп да оттегли САЩ от ядреното споразумение с Техеран отново постави този въпрос на дневен ред в световната политика. От дълго време големите играчи в нея бяха наясно, че ядрената програма на Техеран в крайна сметка е насочена към създаване на иранска атомна бомба. Въпреки официалните уверения и религиозните фетви, доказващи че ислямската религия забранява използването на атомно оръжие, Иран вижда в него гаранция за оцеляването на режима на аятоласите. През изминалите десетилетия Ислямската република използваше свои канали в дългосрочното си усилие за разколебаване волята на Запада за осуетяване превръщането на Иран в ядрена сила със свое атомно въоръжение. Може би най-важното, което постигна Иран с подписването на договора 5 плюс 1 от юли 2015 г., не бяха само икономическите изгоди от падането на санкциите, а легитимирането на иранския режим от страна на международната общност срещу отлагането - но и не и отменянето - на ядрената програма на Техеран. С други думи, тогава Техеран постигна целта, а именно – гарантирането на националната сигурност на Иран. Именно тази цел е в основата програмата, инициирана от духовния лидер Рухолла Хомейни и продължена от айатоллах Али Хаменей. Сега Вашингтон се опитва да смени подхода, който доведе Запада до сключването на ядрената сделка с Техеран. В това отношение политиката на сегашната американска администрация се доближава до позициите на арабските страни от Залива. Арабските столици в този субрегион не се опасяват от използването на атомно оръжие по модела на Хирошима и Нагасаки през Втората световна война, а от един режим, който чрез своята мрежа за влияние цели дестабилизацията на Залива и заплашва сигурността на съседите си. Особено притеснителни за арабите са програмите за конвенционално довъоръжаване на Иран и в частност разработването на балистични ракети. Сегашният отказ на американския президент да одобри сключения ядрен договор означава, че САЩ отказват да признаят иранския режим за партньор, респективно отлага нормализацията на отношенията с Техеран в политическата, икономическата, военната и финансовата сфера. На свой ред евентуално решение на Конгреса в тази посока би означавало, че Иран ще остане в ролята си на периферен играч в световните дела. Това е така, защото дори ако останалите пет страни, подписали гореспоменатия договор, продължат да се придържат към него, това няма да е достатъчно за пълноценното интегриране на Иран в световната икономика. Целта на санкциите – Революционните гвардейци Американското вето на ядреното споразумение на Обама е най-опасно за иранските Революционни гвардейци, познати и под името \"пасдарани\". Именно това обяснява яростната реакция на този ход на Тръмп от страна на иранските власти, която е безпрецедентна в историята на иранско-американските отношения. Американците са добре запознати с историята на тази организация, възникнала след революцията срещу властта на иранския шах през 1979 г. Самият Хомейни основа тази гвардия, превръщайки я в основен защитник и гарант на сигурността на Ислямската република. Причината за това бе, че иранската армия по онова време не се ползваше с достатъчно доверие от страна на Върховния кормчия. Вашингтон добре разбира, че Революционните гвардейци са онзи инструмент, с чиято помощ аятоласите и режимът в Техеран осъществяват замислите си в чужбина. Именно те създават свои милиции и структури в страни като Ирак, Йемен, Бахрейн, Кувейт, Саудитска Арабия, Сирия и Ливан. Благодарение на Революционните гвардейци и преди всичко на бригадата \"Ал Кудс\" под командването на генерал Касим Сулейман Иран съумя да извърши поредица атентати в европейски столици и да застраши американски и френски войници в Ливан. Пак свързани с Революционните гвардейци групи извършиха серия отвличания на западни граждани в Ливан през 80-те години на миналия век. Светът окачестви тези акции като терористични прояви, но същевременно нито една от европейските столици не се осмели да включи Революционните гвардейци в списъка на терористичните организации. Те добре знаеха, че подобна стъпка би означавала обявяване война на иранския режим. Всичко това обяснява сегашната реакция на Техеран и заплахата му, че ще предприеме съответните мерки в бъдеще, както и съвета към Вашингтон да държи арсенала си извън обхвата на иранската артилерия. Да не говорим за заплахата, че Иран ще третира САЩ по начина, по който се справи с ДАЕШ. Засилване вътрешните борби в Техеран Показната сърдечност при срещата на лидера на Революционните гвардейци ген. Мохамед Али Джафари с иранския външен министър Мохамед Джауад Зариф свидетелства за стремежа на Техеран да демонстрира единството на режима. То се крепи на компромиса между прагматичната линия, представлявана от екипа на президента Хасан Рухани, и тази на радикалните елементи, представлявани от хората на Върховния вожд Али Хаменей. Освен това, Техеран би искал да създаде впечатлението, че Революционните гвардейци защитават интересите на цялата държава, а не само на радикалните сили в Иран. По-задълбоченият анализ обаче разкрива решаващото влияние на пасдараните върху външните дела на държавата. А това означава ограничаване прерогативите на Рухани, който преди време си позволи да разкритикува контрола върху държавата от страна на \"гвардейците\". Може също така да се предполага, че въпросният контрол от страна на Революционните гвардейци върху сектори на иранско-американските отношения тревожи също така иранската политическа класа. Причината е, че те разполагат с влияние във всички институции на властта, включително и върху икономиката на страната. Неслучайно в близкото минало Революционните гвардейци дори успяха да издигнат кандидата си – Ахмединеджад, за президент, както и да окажат решаващо въздействие върху опозицията, благодарение на което той бе преизбран на този пост през 2009 г. Привърженик на гвардейците е не друг, а председателят на парламента Али Лариджани. Не трябва да се подценява и контрола на Революционните гвардейци върху икономиката на страната, където те ръководят ключови сфери като съобщенията, енергетиката и финансите. Прочутата групировка \"Хатим ал анбиа\", в която гвардейците имат силно влияние, има водещи позиции в търговията с недвижимо имущество и строителството. Според някои разчети, пасдараните контролират между 25 и 40 процента от икономиката на страната. Според други, тези цифри може и да са още по-завишени, като се отчита фактът, че държавата е държана на тъмно относно икономическите дейности на Революционните гвардейци. През настоящата година правителството на Хасан Рухани задели допълнителни 300 млн.долара за нуждите на гвардията, а за следващата 2018 г. нейният бюджет ще възлиза на 7 млрд.долара. С други думи, въпреки успехите, постигнати на изборите от умереното крило, не са увеличили относителната тежест на екипа на Рухани, нито са ограничили свободата на действие на гвардейците и техните привърженици, смятани за защитната броня на политическия режим като цяло. Програмата за балистичните ракети Възможно е шумът около засилването на натиска на Вашингтон върху Иран да бъде нещо като подготовка за нови преговори, които да визират ограничаването на балистичната ракетна програма на Техеран. Дипломатически източници сочат, че в срещите си по време на есенната сесия на Общото събрание на ООН иранският външен министър Зариф е намекнал за възможността този въпрос да стане тема на подобни преговори. В това има логика, тъй като САЩ се стремят да ограничат иранската заплаха за сигурността на света независимо дали става дума за атомни бомби, балистични ракети с широк обхват или за причастност към терористични акции. Предишните санкции, наложени от Барак Обама срещу Хизбулла в Ливан, както и последвалите ги санкции от страна на американския Конгрес срещу тази партия, досега не бяха разглеждани като действия, насочени срещу иранска подопечна организация в чужбина, които да поставят под съмнение съществуващите международни споразумения с Техеран. Ако обаче Вашингтон засили санкционния режим срещу Революционните гвардейци, третирайки пасдараните, контролиращи съответните въоръжени милиции в чужбина, като терористична организация, това ще означава предприемането на съответни действия и спрямо тази централна институция на иранския режим. Подобна ескалация на натиска от страна на САЩ биха означавали ограничаване дейностите на гвардейците в чужбина и преди всичко в Йемен, Ирак, Сирия и Ливан. Дали обаче Вашингтон е готов на подобна стъпка?", "date": "2017.11.09", "title": "Ще падне ли Тръмп в капана на аятолах Хаменей"}
{"url": "http://www.dnevnik.bg/gradska_sreda/2017/11/09/3074896_obshtinskite_suvetnici_prerazpredeliha_9_mln_leva_ot/", "text": "Столичните общински съветници днес приеха да преразпределят 9 млн. лева от бюджета за 2017 г., които да бъдат дадени по плащане за третата линия за метрото, текущи ремонти на улици и осветление в различни квартали на града. Сумата е от нереализирана сделка по отчуждаване на имот. Съветниците от опозицията обаче не знаеха защо се налага новото разпределение, за какви дейности и в кои райони ще бъдат дадени парите, както и кой имот не е бил отчужден и защо. От преразпределените 9 млн. лева 7 млн. лева са били предвидени за сделка за отчуждаване на имот около Централните гробища, която не се е реализирала, каза зам.-кметът на София по финанси Дончо Барбалов, който е вносител на предложението. То бе внесено като допълнителна точка в дневния ред, като преди два дни е било гласувано като допълнителна точка и в комисията по финанси. Шест милиона лева ще бъдат платени за  строящата се трета линия на метрото , 2 млн. лева за \"текущи ремонти\" на улици в кварталите \"Орландовци\", \"Бенковски\", \"Подуяне\", \"Слатина\", \"Овча купел\", \"Горна баня\", \"Хаджи Димитър\" и \"Манастирски ливади\",  и 1 млн. лева за \"осветление\" в районите на \"Надежда\", \"Люлин\" \"Илинден\". Откъде-накъде Общинските съветници Трайчо Трайков и Иво Божков (Реформаторски блок), Войслав Тодоров (коалиция \"Сердика\"), Иван Таков и Милка Христова (и двамата от БСП) и Станил Станилов (АТАКА) имаха възражения, защото не им е бил предоставен списък за обектите, за които ще бъдат платени общо 3 млн. лева. Те разбраха към кои райони ще бъдат насочени средствата от изказването на Николай Стойнев (ГЕРБ), който цитира въпросния списък, който не е част от доклада за решение. По думите на кмета на София Йорданка Фандъкова списъкът бил \"твърде дълъг\" и тепърва от него ще се изберат конкретните обекти, за които ще бъдат платени парите. Макар и дълъг, оказа се, че списъкът има и пропуски, като кметът посочи, че в него липсват районите \"Нови Искър\" и \"Кремиковци\", които също ще бъдат добавени. Фандъкова каза и че през 2018 г. Столичната община ще направи най-големите плащания за третата линия на метрото и с отпуснатите днес 6 млн. лева ще се облекчи бюджетът за догодина. Според Трайчо Трайков с начина, по който е внесено предложението, в Столичната община не се постига високият стандарт на прозрачност, за който кметът претендира, че съществува. Станилов пък каза, че това е поредната ситуация, в която Столичният общински съвет утвърждава решения, без да знае основанията за тях. \"Накрая все се получава като с велоалеята на улица \"Раковска\", каза той. Отчуждаването търпи отлагане Войслав Тодоров посочи, че не разбира как Столичната община не е усвоила почти една трета (7 млн. лева) от предвидената в бюджета за тази година сума за отчуждаване на терени (20 млн. лева). Той попита и защо тя не се предвиди за отчуждаване на имоти в други части на София, като посочи за пример \"Южен парк\", където все още има частни терени. Зам.-кметът по финанси отговори, че до края на годината не остава достатъчно време, за което да се подготвят други сделки за отчуждаване. Решението беше подкрепено от 37 от съветниците, като двама бяха против, а 11 се въздържаха. Групата на ГЕРБ в общинският съвет е от 30 съветника, като за да се приеме конкретно предложение е необходима подкрепата на 51% от присъстващите на заседание. В началото на тази година  Столичният общински съвет прие бюджета за 2017 г ., като тогава  не всички го бяха чели, защото не разполаха с окончателния му вариант .", "date": "2017.11.09", "title": "Общинските съветници преразпределиха 9 млн. лева от бюджета на София"}
{"url": "http://www.dnevnik.bg/sviat/2017/11/09/3075034_obama_poluchi_prizovka_za_zasedatel_v_chikago_no_sudut/", "text": "Бившият президент на САЩ Барак Обама се яви в съд на Чикаго в отговор на призовка за подбор на състав съдебни заседатели, предаде \"Франс прес\". Обама обаче бързо напусна залата на съда, след като бе отхвърлен на случаен принцип подобно на много други потенциални съдебни заседатели, съобщи местният вестник \"Чикаго трибюн\". Бившият президент пристигна с автоколона, придружен от телохранители, и бе очакван от някои свои съграждани, които носеха бройки от негови книги за автограф. \"Благодаря на всички, че сте съдебни заседатели. Или поне, че сте готови да го направите\", каза бившият президент от Демократическата партия. Обама не е първият американски президент, чието име излиза при теглене на жребий за привикване на граждани за участие в състав съдебни заседатели. Предшественикът му в Белия дом Джордж Уокър Буш се яви на призовка през 2015 г. в Далас, щата Тексас, но също не бе приет за съдебен заседател. Семейство Обама продължава да живее във Вашингтон след края на мандата на Барак Обама през януари, но Барак и Мишел Обама притежават къща в Чикаго. /БТА", "date": "2017.11.09", "title": "Обама получи призовка за заседател в Чикаго, но съдът го отхвърли"}
{"url": "http://www.dnevnik.bg/bulgaria/2017/11/09/3075040_deset_dushi_ot_prestupnata_grupa_streliala_po_dimitur/", "text": "Специализираната прокуратура внесе в Специализирания наказателен съд обвинителен акт срещу Божидар Кузманов, известен като Божо Кравата, и деветима други участници в ръководената от него организирана престъпна група за убийства, принуда, унищожаване на имущество, наркоразпространение и сексуална експлоатация, съобщиха от прокуратурата. Групата е действала в районите на Слънчев бряг, Несебър и Банско. Събраните доказателства сочат, че Кузманов и другите обвиняеми са изнудвали и нанасяли телесни повреди на занимаващите се с търговска и таксиметрова дейност в Слънчев бряг и Банско. Те са искали да им бъдат плащани месечни вноски за спокойствие. Лидерът на групата е принуждавал и туроператори да водят клиенти в заведенията, стопанисвани от фирми на двама негови близки. Прокуратурата твърди, че по разпореждане на Кузманов на 8 юни миналата година в заведение \"4 You\" в Слънчев бряг е убит Александър Алексиев, който загина при опит за убийство на Димитър Желязков-Очите. Алексиев беше бодигард на Желязков, който също пострада сериозно при стрелбата. Като извършител на убийството пред Специализирания наказателен съд ще отговаря Тодор Славов, а за опита за убийство на Желязков - Радослав Димитров и Георги Иванчев. До изготвянето на обвинителния акт се е стигнало след заключенията на над 30 съдебни експертизи и на показанията на 121 свидетели. Повечето участници в групата бяха задържани малко след стрелбата в ресторант \"4 You\". Тогава Кузманов се укри и бе обявен за общодържавно издирване. На 19 октомври 2016 г. той се предаде в Областната дирекция на МВР във Велико Търново. На следващия ден  Специализираната прокуратура му повдигна обвинение  като ръководител на престъпната група. Предстои насрочване на съдебно заседание в Специализирания наказателен съд.", "date": "2017.11.09", "title": "Десет души от престъпната група, стреляла по Димитър Желязков-Очите, отиват на съд"}
{"url": "http://www.dnevnik.bg/bulgaria/2017/11/09/3074995_bulgarin_osuden_v_gurciia_za_kanaldjiistvo_poluchi/", "text": "Българин, който е осъден в Гърция на 19 години лишаване от свобода, ще лежи в затвора в България десет години. Става дума за процес, при който Димо Георгиев е признат за виновен от Апелативния наказателен съд в гръцкия град Козани за каналджийство и е наказан на 19 години затвор, глоба от 45 хил. евро и конфискация на автомобил. Окръжният съд във Варна реши, че той ще изтърпи наказание от 10 години затвор при строг режим, след като магистратите приспособиха присъдата на гръцкия съд по българския наказателен закон.  Производството пред българския съд е било образувано по реда на Закона за екстрадицията и европейската заповед за арест, след влизането в сила на гръцката присъда, по предложение на окръжния прокурор, което е по \"местонахождение на лицето\", чиято екстрадиция или арест се иска. Решението обаче не е окончателно и подлежи на обжалване пред апелативния съд. 30-годишният Димо Георгиев бил признат за виновен за транспортиране на чужденци на територията на Гърция. Те нямали право да влизат в южната ни съседка. Престъплението по гръцкия наказателен закон било извършено от Георгиев в съучастие и с цел печалба.  Деянието съответства на чен 280, ал. 2, т. 3 и 4 в българския Наказателен кодекс и максимално предвиденото наказание е затвор от 10 години. С решението си Варненският окръжен съд е зачел времето, през което Георгиев е бил с мярка за неотклонение \"Задържане под стража\" в Гърция, както и задържането му в България в изпълнение на европейска заповед за арест. Съдът е оставил без уважение наложените глоба от 45 хил. евро и конфискация на колата на осъдения, тъй като те трябва да се разгледат по специален закон - Закон за признаване, изпълнение и изпращане на решения за конфискация или отнемане и решения за налагане на финансови санкции.", "date": "2017.11.09", "title": "Българин, осъден в Гърция за каналджийство, получи близо двойно по-малка присъда у нас"}
{"url": "http://www.dnevnik.bg/sport/2017/11/09/3075030_niama_da_ima_nov_turg_za_aktivite_na_pfk_cska_ad_kaza/", "text": "Нов търг за активите на фалиралото ПФК ЦСКА АД няма да има, заяви синдикът на дружеството Дора Милева пред \"Дневник\". Думите ѝ дойдоха след информацията на \"24 часа\", че бизнесменът Вълкан Стойновски е спечелил дело за собствеността на имотите, включени в общия пакет, предложен на търга. В края на май  свързаната с Гриша Ганчев \"Ред енимълс\" спечели търга с предложение от 8 млн. лева , което е почти пет пъти над сумата, на която бяха оценени активите - 1 646 325 лева. В пакета най-голяма тежест имат емблемите на ЦСКА - 971 705 лева, както и няколко имота край морето и в Панчарево, които са оценени на 490 410 лева. \"Не виждам основание за провеждане на нов търг. Търгът се проведе, вече има открита сметка, но има и възражения. След като те приключат, победителят ще бъде поканен да плати сумата. Освен него има и втори участник в търга, който не е изтеглил задатъка си\", каза Милева пред \"Дневник\". По въпроса за делото, заведено от Стойновски, синдикът посочи, че има процес на \"размяна на документи\". \"Ако той имаше претенции, щеше да ги обяви отдавна. Договорите са абсолютно изрядни\", допълни тя. Наскоро административният директор на \"ЦСКА - София\"  Милко Георгиев каза, че Ганчев ще плати с удоволствие парите за активите, но се чака приключване на процедурата .", "date": "2017.11.09", "title": "Няма да има нов търг за активите на ПФК ЦСКА АД, каза синдикът на дружеството"}
{"url": "http://www.dnevnik.bg/sviat/2017/11/09/3074839_trump_riazko_smekchi_tona_kum_kitai_i_obvini_predishni/", "text": "Американският президент Доналд Тръмп смекчи тона към Китай от последните месеци и отбеляза, че колегата му Си Цзинпин е \"много специален\" партньор, предадоха \"Ройтерс\" и Би Би Си. Двамата се срещат в Пекин след критики, отправени от Тръмп към Китай заради позицията му по търговски въпроси и ядрената и балистичната програми на Северна Корея. Ден след обиколката на Забранения град, организирана от Пекин, и след сключването на сделки за 250 милиарда долара, Тръмп благодари на Си за \"абсолютно чудесното\" посрещане в Китай и каза, че изпитва \"невероятно топли чувства\" към него. Няколко часа по-рано той дори смени изображението на корицата на профила си в \"Туитър\" със снимка от Забранения град. Тръмп поиска от Си да \"положи много усилия\" и да убеди Пхенян да се откаже от разработването на ядрени оръжия. Китайският президент не отговори директно на призива, но каза, че Пекин полага усилия за стабилизация на региона. На първото си посещение в Китай като държавен глава, за разлика от изявите си в \"Туитър\" и на пресконференции, той не отправи обвинения към Китай, че се \"възползва\" от САЩ и американската търговска политика с протекционистките си бариери. По-рано Пекин обяви готовност да подобри условията за чужди компании, които искат да влязат на китайския пазар, макар и само в някои сектори. \"В момента, за съжаление, (търговските отношения) са много едностранчиви и несправедливи. Но - но - не обвинявам Китай. В крайна сметка кой може да обвини дадена страна, че се е възползвала от друга страна за доброто на гражданите си?\" \"Обвинявам предишните администрации, че позволиха търговският дефицит, излязъл от контрол, да се разрасне толкова. Трябва да поправим това, защото просто не работи... Не е устойчиво. Знам нещо за президента ви: ако работи упорито, за да се случи нещо, то ще стане. Ням никакво съмнение.\" Тръмп трябва да посети общо пет държави по време на азиатската си обиколка. В петък той ще се срещне с руския си колега Владимир Путин, докато е във Виетнам. Сделките за 250 милиарда долара Сред най-големите  сделки , обявени от Вашингтон и Пекин, са ключовият производител на чипове Qualcomm и самолетният гигант \"Боинг\". Някои от договореностите просто са формализирани с днешната среща, други може да не бъдат осъществени, тъй като не са обвързващи, отбелязва \"Ройтерс\". Например китайската China Energy Investment Corporation Limited планира инвестиция от 83.7 милиарда долара в проекти, свързани с добив на шистов газ и химическата промишленост в Западна Вирджиния, според данни на щатския департамент за търговията. Петролната компания \"Синопек\", \"Банк ъф Чайна\" и суверенният фонд са се съгласили да работят по проекти в   на Аляска, които може да привлекат 43 милиарда долара инвестиции и чието изграждане ще създаде до 12 000 работни места в САЩ. \"Боинг\" получава поръчки и необвързващи заявки на стойност близо 37 милиарда долара за близо 300   от китайската агенция China Aviation Supplies Holding. Според \"Ройтерс\" не се съобщава какъв дял от тази сума формират поръчките и каква - заявките. Преди съобщението за сделката \"Боинг\" вече беше обявил близо 300 поръчки от неидентифицирани купувачи. Производителят на   Qualcomm е подписал три необвързващи споразумения за продажба на полупроводници за три китайски технологични компании в следващите три години.", "date": "2017.11.09", "title": "Тръмп рязко смекчи тона към Китай и обвини \"предишни администрации\" за търговския дефицит"}
{"url": "http://www.dnevnik.bg/evropa/zemedelie/2017/11/09/3075073_fond_zemedelie_prevede_blizo_24_mln_lv_subsidii_na/", "text": "Държавен фонд \"Земеделие\" преведе близо 24 млн. лв субсидии на животновъди, които работят в секторите овцевъдство и козевъдство. Това се разбира от информация на институцията. Парите са за кампания ' 2017 и ще бъдат разпределени между близо 8200 стопанства. Настоящото подпомагане е първи транш по схемите за преходна национална помощ за овце и кози-майки, обвързана с производството. Кандидати по нея могат да бъдат стопанства, които отглеждат минимум 50 животни. Според заповед на земеделския министър Румен Порожанов ставката за подпомагане за едно животно, която е преведена сега, е 28.36 лв. През януари следващата година стопаните трябва да получат по още 11.94 лв за животно. В последните дни на октомври фонд \"Земеделие\" преведе и  първи транш  от 21.3 млн. лв на животновъди, отглеждащи говеда и биволи. Средствата бяха разпределени между близо 5400 стопанства. Тогава единичните ставки бяха фиксирани на 94.76 лв за животно в сектор говедовъдство и 165.71 лв за животно при стопанствата, отглеждащи биволи. За тези сектори също ще има доплащане през януари. Тогава трябва да бъдат изплатени по още 88.24 лв за говеда и 154.29 лв за биволи според заповед на земеделския министър.", "date": "2017.11.09", "title": "Фонд \"Земеделие\" преведе близо 24 млн. лв субсидии на животновъди"}
{"url": "http://www.dnevnik.bg/sviat/2017/11/09/3075142_rukovoden_kadur_na_grucka_teroristichna_grupirovka/", "text": "Ръководен кадър на терористичната организация \"17 ноември\" съвсем внезапно днес излиза за първи път в домашен отпуск за 48 часа от затвора \"Коридалос\" в Атина, съобщава агенция АНА-МПА.  Димитрис Куфодинас е поискал двудневен отпуск от компететния затворнически съвет, където излежава присъда, след като получи 11 доживотни присъди за убийства, извършени от \"17 ноември\". Той е в затвора, откакто бяха арестувани всички членове на тази организация.  Затворническият съвет, в който участва и прокурор, е разгледал молбата на терориста и я е приел. Днес Димитрис Куфодинас за пръв път излиза от затвора. Новината разпали политически страсти, а лидерът на главната опозиционна партия \"Нова демокрация\" Кириакос Мицотакис определи като \"непонятна\" тази отпуска на терориста.  Цели 27 години бойците на \"17 ноемвpи\", създадена след падането на военната хунта в Гърция и действала в страната от 1975 г., бяха неyловими. Чак пpез 2002 г. бяха заловени нейни активисти, в това число и Димитрис Куфодинас, който сам се предава на властите. Първа жертва на \"17 ноeмвpи\" бе резидентът ЦРУ в Атина Ричард Уелч. /БТА", "date": "2017.11.09", "title": "Ръководен кадър на гръцка терористична групировка излиза в отпуск от затвора"}
{"url": "http://www.dnevnik.bg/evropa/2017/11/09/3074685_buria_v_chasha_voda_-_katalunia_ne_e_povtorenie_na/", "text": "Дори инициативата за независимост Каталуня да се окаже най-тежката политическа криза в Испания от десетилетия, това не е Грекзит, нито Брекзит, нито пък Фрекзит за чуждестранните инвеститори. Притежатели на испански акции и облигации в чужбина - и на активи от еврозоната като цяло - побързаха да отхвърлят сравненията с поредицата от дългови кризи, ударили валутния съюз между 2010 и 2012 година. Независимо че най-богатият испански регион има по-голяма икономика от Гърция, Португалия и Финландия, сравнително стабилните испански и каталунски активи към днешна дата показват, че пазарите възприемат кризата около Каталуня като предимно вътрешен проблем с много малко, ако изобщо има, заплахи за суверенния дълг, банковата система и еврото. И макар водещият индекс на испанската фондова борса IBEX да е с около 7% под годишните си максимуми, той все още бележи покачване от над 10% за 2017 г. като цяло. Лихвите по 10-годишните държавни облигации на Испания, както и така наречената рискова премия спрямо германските, са под равнищата си от началото на годината. Валутният курс на еврото се е променил незначително. От друга страна обаче, мащабът на финансовия риск е по-голям от брутния вътрешен продукт (БВП) на района. Дългът на Каталуня - около 77 милиарда евро - е около една четвърт от гръцкия. От тях 52.5 милиарда евро или малко над две трети се дължат на Испания, още 8.175 милиарда евро - на местни финансови институции, 6.018 милиарда евро - на останалата част от света, и 10.035 милиарда евро - на други, според данни на испанската централна банка. Задлъжнялостта в международен план е твърде малка, за да създаде вълни из еврозоната дори в случай на каталунски дефолт. Отражението върху Испания също ще бъде ограничено. Дългът на Каталуня към централната власт е само 4.75 % от общите задължения към края на 2016 година. Независимостта сама по себе си нито ще доведе до неплатежоспособност, нито до излизане от еврозоната, което вся ужас по-рано през десетилетието поради страховете от така наречения риск от реденоминация, свързаният с това банков стрес и правните прецеденти, просмукали се в блока. Икономическото доверие и бизнес рискът за испанските фирми и домакинства може и да е проблем за капиталовите инвеститори, но това до голяма степен в момента се тушира от процъфтяваща световна икономика и най-бързия икономически растеж в еврозоната от над шест години. Самите шансове за отцепване винаги са били минимални. Един от водещите инвеститори в каталунски облигации е на мнение, че опитът за независимост на региона винаги е бил съмнителен в правно отношение. \"Гърция е много различен случай - самото съществуване на Гърция като част от валутния съюз беше поставено под въпрос. В Каталуня независимостта никога не е била конституционна, нямаше правно основание\", коментира Марк Даудинг, старши мениджър на портфейл в BlueBay Asset Management, дългосрочен инвеститор в каталунски дълг. Ако приемем, че в крайна сметка независимостта на Каталуня винаги е била слабо вероятна, то останалото е просто \"буря в чаша вода\" за финансовите пазари, допълва Даудинг. Различните елементи на испанския финансов свят промениха параметрите си в резултат на случилото си, но това бе за кратко. Разликата между каталунските и испанските облигации бързо нарасна до най-високото си равнище от над една година след забранения референдум за независимост на 1 октомври, тъй като инвеститорите избягаха от проблемния дълг на региона. Сега обаче показателят не само че заличи онези загуби, но и се сви до най-малката си стойност от средата на юли или 250 базисни пункта. Испанските банки с централи в Каталуня - Banco de Sabadell и Caixa Bank - понесоха извънредно големи удари в най-тежката част от кризата, но и двете тогава изнесоха централните си офиси от региона и акциите им все още бележат поскъпване от над 20% към момента от началото на годината. \"Това е много различно от останалите кризи, пред които еврозоната бе изправена неотдавна\", отбелязва Надя Гарби, икономист в Pictet Wealth Management. \"Това до голяма степен е вътрешен проблем и национален въпрос за Испания. Ние не мислим, че така както стоят нещата, това ще доведе до систематична криза\". \"Испанските облигации са най-засегнатата категория; испанските облигации понесоха сравнително скромен удар, а еврото бе повлияно предимно от Европейската централна банка (ЕЦБ)\", констатира Никола Май, анализатор и мениджър на портфейл в Pimco, най-големия инвеститор в облигации и собственик на каталунски дълг. Продължаващите парични стимули и програма за изкупуване на облигации на ЕЦБ спомогнаха за намаляване на потенциалната нестабилност. Всички южноевропейски държавни облигации, възприемани като главните облагодетелствани от щедростта на ЕЦБ, оттогава се радват на търсене, а лихвите под 10-годишните испански дългови книжа са с цели 13 базисни пункта под равнището преди референдума на 1 октомври. \"Като инвеститори, вие сте в среда, която откровено изглежда доста благоприятна от гледна точка на нестабилността\", казва Андрю Мълинър, мениджър на портфейл в компанията за управление на активи Henderson. Основният европейски индекс на волатилността е близо до най-ниската си стойност от времето доста преди финансовата криза през 2008 година. Испания бе една от страните, пострадали при дълговата криза в еврозоната от 2010-2012 година, отчитайки скок на дълговото си равнище от 29% от БВП до 99% в момента, след като се наложи да приеме спасяване на банките си от Европейския съюз. Страната премина през години на рецесия, за да излезе като една от най-бързо нарастващите икономики в ЕС в момента. Очаква се растеж от 2.4% през 2018 година, според Европейската комисия, което е доста над средното за еврозоната от 1.8%./БТА", "date": "2017.11.09", "title": "\"Буря в чаша вода\" - Каталуня не е повторение на еврокризата"}
{"url": "http://www.dnevnik.bg/photos/2017/11/09/3074703_snimka_na_denia_notr_dam_i_purvata_svetovna_voina/", "text": "Заради отбелязването на стогодишнината от Първата световна война, парижани ще могат да присъстват на невероятно звуково и светлинно шоу, наречено \"Dame de Cœur\" прожектирано върху катедралата \"Нотр Дам'' в Париж.", "date": "2017.11.09", "title": "Снимка на деня: \"Нотр Дам\" и Първата световна война"}
{"url": "http://www.dnevnik.bg/bulgaria/2017/11/09/3074897_oman_zabrani_vnosa_na_domashni_ptici_ot_bulgariia/", "text": "Оман забрани вноса на домашни птици и птичи продукти от България. Причина за решението са откритите  четири огнища на инфлуенца (птичи грип) в страната.  Забраната е временна, като султанатът наложи такава на Малайзия, Великобритания, Индия и Германия. В списъка попадат и два щата в САЩ – Уисконсин и Тенеси. Оман забрани вноса на домашни птици от България и в началото на годината, но през септември рестрикцията отпадна. Преди седмица съседната на султаната  Саудитска Арабия забрани вноса на пилета и яйца от България. ", "date": "2017.11.09", "title": "Оман забрани вноса на домашни птици от България"}
{"url": "http://www.dnevnik.bg/sviat/2017/11/09/3075192_ispanskata_prokuratura_poiska_postoianen_arest_za/", "text": "Испанската прокуратура поиска от Върховния съд в страната да остави в ареста председателя на каталунския парламент Карме Форкадел и трима депутати, докато продължава разследването на ролята им в обявяването на независимостта на областта, съобщава \"Ройтерс\". Форкадел и петима регионални депутати дадоха днес показания пред Върховния съд по обвинения в противодържавна дейност, бунт и злоупотреба с държавни средства. Прокуратурата е поискал от съдията да освободи други двама регионални депутати, но не беше обявено дали са били поставени условия по пускането им. Шефката на каталунския парламент е казала в показанията си пред съдията, че декларацията за независимост от 27 октомври не е била законово обвързваща като документ. Престъпленията, по които са разследвани каталунските депутати, са наказуеми според испанските закони с до 30 години затвор. ", "date": "2017.11.09", "title": "Испанската прокуратура поиска постоянен арест за председателя на каталунския парламент"}
{"url": "http://www.dnevnik.bg/sviat/2017/11/09/3075193_i_kuveit_prizova_grajdanite_si_da_napusnat_livan/", "text": "Кувейтското външно министерство е наредило на гражданите на страната да напуснат незабавно Ливан, съобщава БТА. Решението бе предшествано от подобни мерки и от страна на Саудитска Арабия и Бахрейн. В съобщението на кувейтското министерството се казва, че действията им са превантивни. Ливанският премиер Саад Харири шокира страната си в събота, когато обяви от Саудитска Арабия, че подава оставка. Той все още не се е завърнал в Ливан. Междувременно Саудитска Арабия заплаши, че ще третира Ливан като враждебна страна, докато проиранската шиитска групировка \"Хизбула\" участва в правителство.", "date": "2017.11.09", "title": "И Кувейт призова гражданите си да напуснат Ливан"}
{"url": "http://www.dnevnik.bg/sport/2017/11/09/3075190_bi_bilo_mnogo_iako_da_ima_kort_za_tenis_na_mars_smiata/", "text": "Когато децата задават въпроси, те обикновено са интересни. И предполагат още по-интересни отговори. Григор Димитров и още няколко известни тенисисти се включиха в рекламен клип на \"Уилсън\", в който момче попита: \"Какво мислите, че би било усещането да играете тенис в космоса - там няма гравитация\". Българинът заяви, че вероятно там топката никога не би тупкала. И добави: \"Мисля, че би било много яко някой ден да има корт на Марс.\" \"Космически тенис? Не знам какво би било да играем тенис в космоса, но може би някой ден ще разберем\", заяви Висън Уилямс. Димитров се подготвя за участието си във финалите на АТП в Лондон. Българинът ще играе в турнира за първи път. Той попадна в група с Рафаел Надал, Давид Гофен и Доминик Тийм. В първия си мач  Димитров ще играе с австриеца в понеделник следобед .", "date": "2017.11.09", "title": "Би било много яко да има корт за тенис на Марс, смята Григор Димитров (видео)"}
{"url": "http://www.dnevnik.bg/sviat/2017/11/09/3075187_oblak_s_niska_radioaktivnost_e_preminal_nad_evropa/", "text": "Облак, съдържащ радиоактивния радионуклид Рутений-106 е преминал през последните седмици над Европа и данните от континента предполагат, че той е резултат от инцидент в ядрен обект в Русия или Казахстан, станал в края на септември. Това  заяви Френският институт за ядрена безопасност ( IRSN)  при представянето на разследване на явлението, за което съобщи на 3 октомври. Концентрацията на радиоактивния елемент е над стандартните норми, но далеч под праговете, отвъд които може да представлява заплаха за здравето на хората или околната среда, допълват от института. Не идва от инцидент в реактор В съобщението на IRSN се казва, че е изключено инцидентът да е станал в ядрен реактор, защото в противен случай в облака щяха да бъдат регистрирани и други радиоактивни вещества и елементи. Изключено е и там да е паднал спътник, захранван с рутений, тъй като проверка на Международната агенция за атомна енергия не установила подобен инцидент във въпросния период. По-вероятно е да става дума за предприятие за преработка на ядрено гориво или медицински център за радиотерапия, смятат френските специалисти. Поради краткия си период на полуразпад (373.6 дни), той е често използван в медицината. Институтът, който е част от ASN - ядреният регулатор на Франция, допълва, че не може да посочи конкретно място на картата, от кото е тръгнал радиоактивният материал. Но предвид поведението на атмосферата по това време, най-вероятната зона на изхвърляне е на юг от планините Урал и река Волга. Това означава Русия или вероятно Казахстан, казват IRSN. \"Руските власти казват, че не знаят за инцидент на тяхна територия\", заяви пред \"Ройтерс\" директорът на института Жан-Мар Перес. Той допълва, че още нямат контакт с казахстанските власти. Според Перес няколко други института за ядрена безопасност в Европа са засекли високи нива на Рутений-106 - изотоп, който се получава в ядрен реактор и не съществува по естествен начин в природата. \"Много голямо количество\" В доклада на IRSN се казва още, че количеството Рутений-106, което е било изхвърлено в края на септември, е много голямо - между 100 и 300 терабекерела. Ако инцидент са такъв мащаб бе станал във Франция, щеше да се наложи евакуация или забрана на населението да излиза от домовете си в радиус от няколко километра от мястото на радиоактивното изхвърляне. Що се отнася до храните (без мляко), то би се наложило следене на нивата на Рутений-106 в радиус от десетки километри за това дали се надхвърля максимално допустимото количество от 1250 бекерела на килограм. Според сценарий на IRSN за възможния първоизточник на изотопа почти е невероятно да бъдат внесени храни (предимно гъби) от тази част на света. Дори това да се случи, рискът за здравето на населението е минимален и поради това не се налага въвеждане на специален контрол върху вноса. При високи концентрации той е опасен за сърдечно-съдовата и нервната системи и за стомашно-члевния тракт. Измервания на европейски станции са показали високи нива на рутений - няколко милибекерела на куб. м - в атмосферата на повечето държави на континента от 3 октомври октомври. От 6 октомври нататък нивата постоянно са намалявали и от 13 октомври изотопът не е засичан на територията на Франция. Вече нямаме данни и от Европа, допълват от IRSN. Съобщението от България На 6 октомври за регистриране на Рутений-106  съобщава и българската Агенция за ядрено регулиране .", "date": "2017.11.09", "title": "Облак с ниска радиоактивност е преминал над Европа след инцидент на юг от Урал"}
{"url": "http://www.dnevnik.bg/sport/2017/11/09/3075200_mladejkite_nacionali_ostanaha_v_dunoto_sled_zaguba_ot/", "text": "Младежкият национален отбор по футбол остава без успех и след четвъртия си мач в квалификациите за Евро 2019. България загуби с 0:3 срещу Франция като гост. Воденият от Антони Здравков отбор остава на предпоследното място в група 9 с две точки. \"Петлите\" са начело с пълен актив от 12. В следващия кръг българите приемат последния Черна гора на 14 ноември. Французите вкараха и трите си гола след почивката. В 58-ата минута Терие даде преднина за домакините, а в последните минути точни бяха Нтчам и Мусе. \"Петлите\" имаха пълно превъзходство през целия мач. Те владееха много повече топката и почти непрестанно атакуваха. България приключи само с три удара, като нито един не беше точен. Отбраната на България издържа до 58-ата минута, когато левият бранител на Франция Абду Диало проби и центрира към Терие, който се пребори с Ангел Лясков и преодоля Кръстев. Малко след това Лопес и Терие последователно стреляха, но Кръстев и двата пъти отрази ударите. В 81-ата минута резервата Нтчам вкара за 2:0 от свободен удар. Друга резерва - Лис Мусе, получи топката малко пред дъгата на наказателното поле, овладя я и влезе в наказателното поле, където стреля и вкара в последните секунди.", "date": "2017.11.09", "title": "Младежките национали останаха в дъното след загуба от Франция в квалификациите за Евро 2019"}
{"url": "http://www.dnevnik.bg/bulgaria/2017/11/09/3075201_dvama_policai_sa_zadurjani_za_prikrivane_na_narkodiluri/", "text": "Четирима души, заподозрени за разпространение на наркотици са арестувани при спецакция на ГДБОП в Стражица. Арестувани са и двама полицаи, за които се предполага, че са прикривали наркодилърите, съобщава БНР. Операцията е обхванала и съседни на Стражица населени места. В района има засилено полицейско присъствие. Акцията се провежда под наблюдението на прокуратурата. Очаква се утре полицията да даде повече подробности.", "date": "2017.11.09", "title": "Двама полицаи са задържани за прикриване на наркодилъри"}
{"url": "http://www.dnevnik.bg/photos/2017/11/09/3074556_fotogaleriia_svetovnite_snimki_na_denia_-_9_noemvri/", "text": "Туристи се разхождат пред  '', най-голямата останала част от бившата Берлинска стена. Германия отбелязва 28-ата годишнина от падането на стената.", "date": "2017.11.09", "title": "Фотогалерия: Световните снимки на деня - 9 ноември"}
{"url": "http://www.dnevnik.bg/sport/2017/11/09/3075203_adidas_vrushta_spomena_za_romantichniia_futbol_s/", "text": "Топката, с която ще се играят мачовете на световното по футбол в Русия през 2018 г., беше представена. \"Телстар 18\" (Telstar 18) от \"Адидас\" беше показана на събитие в Москва, в което се включиха звездата на Аржентина Лионел Меси, треньорът на \"Реал\" (Мадрид) Зинедин Зидан, Алесандро дел Пиеро, Кака и Чаби Алонсо. Топката връща спомена за футболната романтика от 70-те години на миналия век. Тогава \"Адидас\" произведе първата си топка за световно първенство - за това през 1970 г. Моделът \"Телстар\" беше първият, в който върху бялата топка бяха поставени черни парчета заради черно-белите телевизори по това време. Пет десетилетия по-късно топката вече е с вграден NFC чип (Near Field Communication), който има роля при използването на технологията на голлинията. Дизайнът на черните панели на топката препраща към дигиталната ера. Меси очаквано се изказа положително за топката. \"Харесват ми дизайнът, цветовете, всичко. Имах късмета да се докосна до топката по-рано и да я тествам\", заяви нападателят на \"Барселона\", който има рекламен договор с \"Адидас\". Световното в Русия ще се проведе от 14 юни до 15 юли на 12 стадиона в 11 града.", "date": "2017.11.09", "title": "\"Адидас\" връща спомена за романтичния футбол с \"Телстар 18\" - топката за световното в Русия"}
