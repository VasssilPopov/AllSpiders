{"url": "https://www.dnevnik.bg/bulgaria/2019/10/26/3979873_izbornite_komiksi_vremenno_spirat/", "text": "По традиция в деня за размисъл преди избори \"Дневник\" спира комиксите на политическа тема. Те няма да бъдат публикувани и в деня на гласуването - неделя, тъй като Изборният кодекс забранява всички форми на агитация за кандидатите. Новите читателски предложения с главни герои политици редакцията ще започне да публикува отново на сайта в неделя вечерта, след като Централната избирателна комисия обяви край на изборния ден. На следващия ден на разположение ще имате и снимки от изборната нощ.  За да не скучаете дотогава, \"Дневник\" ви предлага отново да се забавлявате със снимките на популярни артисти и спортисти, както и с останалите \"герои\"  на рубриката \"Комикс\"   извън политиката. Профилите, които влизат в разрез с Изборния кодекс, ще бъдат временно блокирани. Коментарите, неотговарящи на ограниченията на Изборния кодекс, ще бъдат изтривани.", "date": "2019.10.26", "title": "Изборните комикси временно спират"}
{"url": "https://www.dnevnik.bg/analizi/2019/10/26/3982047_niakoi_nabljudeniia_po_procedurata_za_glaven_prokuror/", "text": "Текстът е от седмичния бюлетин на  Института за пазарна икономика. При единствен кандидат за главен прокурор, в иначе замислената по закон състезателна процедура, няма кой да създава неудобства за кандидата. Това предполага той спокойно да се отдаде на подготовката за представянето си. Въпреки това Иван Гешев представи многословна, но безидейна концепция в средата на август. Очакването беше, че поне за изслушването си пред Висшия съдебен съвет (ВСС) ще бъде по-убедителен. Създалата се процедурна скука през последните 3 месеца беше разведрена само от острите позиции на адвокатските колегии в София и Пловдив, от самия Висш адвокатски съвет, както и от множеството въпроси от гражданските организации. В процедурата за избор на главен прокурор големите отсъстващи бяха задължените да са активни по закон и имащите право на това. Министърът на правосъдието Данаил Кирилов, който нито предложи алтернатива, била тя и неизбираема, щеше да даде легитимност на процедурата. Но то вече няма и за пред кого да си играят на валидност и легитимност. От Европа не ни гледат, от Америка кандидатът Гешев се върна доволен, а в Кремъл беше ходил и се върна в същото състояние в каквото си дойде и от отвъд Океана. Иначе, за самото изслушване – имаше истински изявления – бисери: как с решенията на Европейския съд по правата на човека се постигат политически цели, а всъщност се защитават базисни човешки права. Гешев разясни на нищо неподозиращите в заседателната зала на ВСС как адвокатурата е в същата част на Закона за съдебната власт, в която е съдебната власт, макар и да е извън нея. Номинацията очевидно го е изненадала, а времето за подготовка, макар и 3 месеца, е било недостатъчно. По време на изслушването Гешев повтаряше как това е състезание на идеи. Всъщност Гешев с нескрита агресия се състезаваше сам със себе си – да удържи нервите си, да не избухне, да не упражни привичното си първично поведение, твърде неподходящо за кандидат за главен прокурор. Другият състезателен елемент в процедурата беше колко раболепие и угодничество могат да представят мнозинството от членовете на съдебния съвет. Всички факти и обстоятелства, на които почиват тезите за реформа на прокуратурата, се приемат от Гешев като уронване на престижа на съдебната власт. Да се чуди човек как този прокурор е формирал убеждението си по конкретни обвинения. Презумпцията за невиновност му беше също толкова чужда колкото преди година и половина, когато светна, изкачен на по-високи върхове в магистратската си кариера. На фона на всичко това Данаил Кирилов постоянно намираше политически проекции, \"плейлисти\" с въпроси. Всеки, позволил си да изведе на преден план нерешените проблемни теми и сфери в правосъдието, е възприеман като политик, превратаджия и близък до олигарх. Просто Бойко Борисов и Делян Пеевски създадоха, всеки на своите министри, тоталния комфорт да не чуват конкретни проблематични въпроси. Оная работа с разделението на властите, която наистина бе изкарана от контекста фраза в юлския разговор по БНТ с Гешев, този път се прояви, за да покаже, че кандидатът хич не ги знае и не го интересуват тия работи. Като обигран популист заяви, че не се срамува от подкрепата на чистачките и шофьорите. Срамното в подкрепящите становища беше, че ДАНС и МВР са структури на изпълнителната власт и е някак нетипично да заявят подкрепа за едно от лицата на съдебната власт. За кандидата Гешев неудобните въпроси на малцинствено смелите Лозан Панов, Атанаска Дишева и Олга Керелска бяха посрещани със \"съмнявам се, че трактовката Ви е правилна\". Бъдещият главен прокурор си позволява пряко да дава указания как де се мисли и коя мисъл е правилна и неправилна. Този човек така и не разбра, че задаването на въпроси не е лична атака, а елемент от законоустановена процедура. Гешев прокара добра и отчетлива разделителна линия, като сам показа, че възнамерява крайно да застане на едната страна. За него в тази процедура въпросите на едни граждански организации бяха преднамерени и манипулативни, едни медии бяха определени като подчинени на олигархични и икономически интереси, а други - безпристрастни. Но усетът му на изявен евроатлантик от последната седмица му подсказа много да внимава да не настъпи мотиката и да нападне медии като \"Дойче веле\" или \"Свободна Европа\". Затова остана критичен само към местните. Държа да повторя, големият срам остава у членовете на ВСС. На една дама, избрана от ГЕРБ в съдийската колегия, в признак на абсолютно покорство, дори не ѝ се разбра какво пита и говори. А избраната от съдиите с най-високо мнозинство излезе в отпуск без мотиви. Отпуск, освен ако не е поради болест или смърт на близък, се прекратява, особено когато се избира главен прокурор. Обидно за българската адвокатура беше и поведението на представителя на \"Атака\" във ВСС, според когото адвокатите вече били толкова много, че трябва да се съмняваме в професионалните им качества, а оттам – и в негативната им позиция спрямо Гешев. За този член на ВСС протестите на гражданите били \"викане и дрънкане\". Щом за член на ВСС основните права на българските граждани значат това, значи правото е просто занаят, а упражняващите го - невзрачни занаятчии. Преди кариерата си във ВСС не се е изявявал по правосъдни проблеми, не стана ясно какво го е мотивирало да зареже доходите си на успешен адвокат и да се върже на заплата във ВСС. За пръв път прозвучаха тези и въпроси, които в сградата на ВСС, никой не си е позволявал да изрече. За пръв път, макар и малка, критична маса граждани протестира осъзнато, при това не само срещу личността Гешев, а и срещу модела на българската прокуратура. Реформата е необходима, независимо кой ще бъде следващият или по-следващият главен прокурор, независимо дали мнозинството в Народното събрание ще бъде доминирано от леви, десни или други. Този пост, с тези неограничени правомощия, е изкушение за всеки, заел го. Прокуратурата по конституция и закон е част от съдебната власт, но фактически е с тези, които са политически силни. Така тя се ползва от привилегията да е от съдебната власт, само за да бъде безотговорна. Лошото е, че няма политически предложения нито от парламентарните, нито от извънпарламентарните политически формации. Като че ли цялото ни общество тъне в безидейност какво и как да се промени. Иска, но не знае и не може. Да спреш предизборната си кампания не е достатъчно, необходимо е да предложиш алтернатива. А алтернатива не дойде нито през юни, когато министър Кирилов предложи своите възгледи, не идва и сега. Когато си се заявил като основно променящ правосъдието, трябва да имаш и да обявиш поне няколко предложения с конкретни текстове кое и как да се направи. Откровението на Цацаров, че няма избор на главен прокурор, който да се различава от настоящия е съвсем коректен. Главните прокурори у нас са налагани, а не избирани. ВСС е формален участник в тези процеси. Дори и без мониторинг силните на деня във властта, в НС, във ВСС, включително самият Гешев, е добре да чуят протестиращите. Ако не го направят, може и да настане такова разделение в обществото, че част от българските граждани трайно да откажат да се подчиняват на определени действия и актове на прокуратурата. Тотален институционален разпад, последван и от общностен такъв. Трябва да се търсят допирни страни в интересите на тоталната власт и протестиращите, постарому не може да се продължава. Право на всеки е да протестира, конституционно признато право. А автентичността на всеки протест се познава по това знаят ли какво правят хората там. През вчерашния ден случилото се пред ВСС е познат прийом – сега началник и говорител на незнаещите защо са там хора бе изявен медиен магнат. През 2015 г., когато течеше дебатът за промяна на конституцията, това бяха хората от \"План Б\" – те поне имаха сайт, платформа и някои от тях връзваха по два-три лафа по темата. Днес и наемниците са се обезценили. А тезите на монолитното мнозинство във ВСС, зад което стои истинското управленско мнозинство, показват неумение да се ангажират хора. Затова наемници ще бъдат необходими и ще има. В институционалния разпад на българската държавност това са наемниците мутри от 90-те и може би бъдещите частни армии за мокри поръчки. За самия съдебен съвет идва също невзрачно бъдеще. Освен изпразнен от смисъл съветът, след мандата на Сотир Цацаров, би изглеждал доста нелепо. Там тепърва ще е нужен нов лидер на статуквото. А потенциал като че ли няма никой, Цацаров като че ли е сменяем, но незаменим. Всичко в избора на Гешев можеше да бъде по-префинено, по-добре организирано, с друг или поне още един кандидат, но явно политически и икономически силните на деня считат, че и това е достатъчно. Това показва доколко ни е зрелостта да търсим причините за ширещата ни се мутренска демокрация. Щом те са преценили, че и това стига, явно общественият интерес е нисък. Разбира се, от Върховната касационна прокуратура слиза безспорно могъщата фигура на Цацаров и идва неизвестността и непредвидимостта в лицето на Гешев. Възпитаникът на полицейската школа в Симеоново е поредният неин кадър на висок пост в правосъдието, а хората на високи постове от тази школа имат някои особени белези, които ги отличават от останалите юристи. След като и Лозан Панов, и останалите 3-4-ма принципни членове на ВСС (съдии, избрани от съдии) слязат от сцената, може би ще е стигната повратната точка – системата ще остане без изявени лидери, стигнала самодоволно състояние на посредственост, възнаграждения и облаги. А след като и съдийската съпротива е почти смазана, идва време за тоталното обезличавате на правосъдието. Досега отвътре от тази система се чуваха призиви за независимост, но по подобие на здравеопазването, образованието и други държавни структури и тук съвсем скоро призивът ще е само за пари – дайте ни по-високи заплати и не ни занимавайте. Разбира се, всичко това ще се случи, ако сами, като общество, се откажем да подкрепяме смелите и да търсим активно решения.", "date": "2019.10.26", "title": "Някои наблюдения по процедурата за главен прокурор"}
{"url": "https://www.dnevnik.bg/bulgaria/2019/10/26/3973105_dnes_e_dimitrovden/", "text": "Димитър Солунски е роден през 3 век в Солун, а баща му е тогавашният градоначалник. След неговата смърт император Максимиан Херкул възлага този пост на Димитър, който е приет с голяма радост и почит. Като управител на Солун Димитър открито изповядва християнската вяра. Недоволен от неговото поведение, императорът (по това време на власт вече е Галерий) го хвърля в тъмница. Преди да го осъдят, войници влезли в килията му и го убили с копие по време на молитва. Тогава християнската църква го провъзгласява за мъченик на вярата и светец, а жителите на Солун започват да го почитат като покровител на града. Свети Димитър се приема и за закрилник на строителите. Празнуват също архитектите, проектантите, строителните инженери и всички ангажирани в сферата на строителството. Професионален празник имат и ковачите, техниците, инженерите и металурзите. На 26 октомври празника си отбелязват градовете Сливен, Видин и Айтос. Св. Димитър - братът на св. Георги Димитровден, както е известен още празникът, е сред най-почитаните дни в годината и заради многото именици. В момента това е  третото по популярност мъжко име в България  (след Георги и Иван) и само мъжете, които го носят, са близо 120 хиляди. Според легендата св. Димитър е покровител на зимата и студа и е по-голям брат на св. Георги. Той язди на червен кон, а от дългата му бяла брада се изсипват първите снежинки — \"Дойде ли Димитър, идва и снегът\", гласи народната поговорка. : Димитър, Димитрина, Деметра, Дима, Димо, Димка, Димчо, Димана, Драго, Драгомир, Драган, Митко, Митра, Митка, Митрана, Мита, Даниела, Даниел, Диян/а, Диан/a.", "date": "2019.10.26", "title": "Днес е Димитровден"}
{"url": "https://www.dnevnik.bg/sport/2019/10/26/3981874_noviiat_sezon_v_alpiiskite_ski_koi_shte_nasledi_trona/", "text": "С традиционните стартове в гигантския слалом този уикенд в Зьолден ще бъде дадено началото на сезона в  Световната купа по ски . Най-добрите алпийци започват надпреварата за кристалните глобуси, която ще продължи до средата на март 2020 г. и включва общо 85 старта. Големият въпрос е кой ще наследи трона на най-добър алпиец след  отказването на Марсел Хиршер . Австриецът спечели Големия кристален глобус осем пъти поред и властваше в техничните дисциплини, но реши да спре едва на 30 г. и с 67 победи срещу името си. Господин Съвършенство, както е известен австриецът, записа още един знаменит рекорд, като е носител на общо 20 глобуса. Сезонът ще бъде белязан и от отсъствието на още две големи имена –  Линдзи Вон и Аксел Лунд Свиндал , които също прекратиха състезателния си път. България очаква новия сезон в алпийските ски с голям интерес след отличното представяне на Алберт Попов. През миналия сезон българинът впечатли с  шесто място в Шладминг  и девето в Кицбюел, показвайки стабилност в слалома. Сега надеждата е да продължи с развитието си и да опита да гони подиуми. Банско отново ще бъде домакин на стартове при жените. В края на януари в българския курорт ще се проведат спускане и супер-Г. За короната на Хиршер Кой ще получи предимство от отказването на Марсел Хиршер – ще бъде ли това добре за специалистите в скоростните дисциплини или универсалните скиори (т.нар. all-rounder). Това е основният въпрос, който всички специалисти задават в навечерието на новия сезон. През 2019 г. се навършиха десет години, откакто специалист в скоростните дисциплини за последно беше носител на големия глобус и това направи Свиндал (2008-09). От тогава предимство имаха универсалните скиори като Карло Янка и Ивица Костелич, а след това започна царуването на Хиршер. Логиката говори, че през тази година трябва да се очаква битка между Алекси Пинтюро и Хенрик Кристоферсен, които през миналия сезон завършиха разделени от само 98 точки. Французинът завърши втори зад Хиршер, но на повече от 500 точки.      С надежди за Големия кристален глобус е и Доминик Парис, който записа най-успешния си сезон в последната година. Италианецът постигна седем победи, спечели малкия глобус в супер-Г и остана втори в спускането с едва 20 точки зад Беат Фойц. Парис се нареди и четвърти за Големия кристален глобус. \"Със сигурност сега ще има повече шансове за всички нас, които бяхме втори и трети зад Марсел. Но няма нищо сигурно, че щом си бил втори в генералното класиране, сега ще спечелиш\", каза Пинтюро преди първия старт в Зьолден. Големи амбиции за новия сезон имат всички представители на младото поколение, сред които попада и Алберт Попов. Освен него това са Клеман Ноел, Лоик Меяр и австриецът Марко Одермат. Има ли кой да спре Шифрин При дамите сезонът започва с ясно изразен фаворит и това отново е феноменът Микаела Шифрин. Американката спечели Големия кристален глобус в последните три сезона и само на 24 години има зад гърба си 60 победи, 83 подиума и вече 11 титли. Миналия сезон тя подобри всякакви рекорди, като победи в 17 старта. Може ли обаче американката да поддържа високия стандарт, който сама си наложи? Още преди началото на сезона нейните съпернички обявиха, че дори не мислят за Големия кристален глобус, а всяка има различни цели.      \"Изобщо не мисля за генералното класирането. Целта ми е да съм №1 в спускането и да продължа да се развивам\", каза италианката София Годжа. Най-близо до Шифрин през сезона беше словачката Петра Влъхова, но тя завърши на 801 точки разлика. Това беше най-голямата разлика между първата и втората дотук в \"ерата Шифрин\", след като през 2017 г. американката спечели с 274 точки пред Илка Щухец, а година по-късно с 671 пред Венди Холденер. В събота е гигантският слалом при дамите, а в неделя стартът при мъжете. Следва едномесечна пауза преди традиционния слалом в Леви в края на ноември, а през декември най-добрите скиори ще пътуват до Северна Америка. Кулминацията на сезона при мъжете ще бъде с класиките във Венген (18 януари), Кицбюел (25 януари) и Шладминг (28 януари). През тази година Световната купа ще посети и Азия, след като мъжете ще пътуват до Янин (Китай) и Наеба (Япония).", "date": "2019.10.26", "title": "Новият сезон в алпийските ски: накъде след оттеглянето на големите звезди"}
{"url": "https://www.dnevnik.bg/sviat/2019/10/26/3981959_zabraniha_da_vliza_v_parlamenta_a_tia_se_vurna_kato/", "text": "На Ивона Хартвих бе забранено да влиза в полския парламент след продължилата седмици наред нейна кампания в коридорите на сградата през 2018 г. с настояване за повече държавна помощ за хората с увреждания. Тази седмица тя влезе като депутат, избран на 13 октомври. Тя направо не повярвала, когато излезли резултатите от вота. Името ѝ е сред шепа граждански активисти, избрани в деня, когато управляващата партия \"Право и справедливост\" получи нов мандат с почти половината от гласовете. \"Кампанията ми не беше лесна, макар че получих над 10 000 гласа. Никой не иска да изслуша жена, говореща само за хората с увреждания\", разказва тя в дома си. \"Триумф ли е това? Не. Аз вярвам, че в парламента трябва да има повече разнообразие\", допълва 49-годишната жена от Торун, 200-хиляден град в Централна Полша. Синът ѝ страда от церебрална парализа и за да го гледа, Ивона остава вкъщи. Тя спечели мандат, след като убеди центристката опозиционна коалиция да я постави на избираемо място в листата. Но Хартвих настоява, че е независима.      \"Има политици от местното управление, активисти, хора от неправителствения сектор... Това са хора, следващи политики с ясна цел\", коментира за \"Ройтерс\" Анна Матерска-Сосновска, политолог от Варшавския университет. \"Надявам се да преминем от партийното боричкане към по-задълбочени дискусии.\" Хартвих първо оглави група родители с деца с увреждания, организирала седяща стачка през парламента през 2014 г. Съпругът ѝ участва в серия протести пред правителството през 2009 г. Целта на семейството е да има повече субсидии за семействата, грижещи се за страдащите си деца.      Преди време Хартвих подкрепяла управляващите с надежда, че лявата икономическа програма на партията ще увеличи социалните програми и помощите за хората с увреждания. Когато увеличението се оказало символично, тя решила да вдигне отново палатка пред парламента през април миналата година. Искането ѝ не е прекалено - кабинетът на \"Право и справедливост\" да отпусне по 120 евро месечно за възрастен с увреждания, колкото е и прочутата помощ за всички деца. По това време кабинетът отговаря, че не може да си позволи такъв разход. По-късно помощта е въведена, но само ако с нея делът на бюджетното финансиране за конкретен човек не надхвърля еквивалента на две трети от минималната заплата.      \"Измамиха ни. \"Право и справедливост\" ни казаха, че ще решат проблема, ако спечелят властта\", казва сега Хартвих. На нея, както и на 25-годишния ѝ син и други протестиращи, бе забранено да влизат в парламента до май 2020 г. Преди това протестът им в сградата бе изолиран с паравани от заседанието на Парламентарната асамблея на НАТО в съседната пленарна зала. Като депутат полякинята се надява да убеди водещите партии да дадат на хората с увреждания същата защита и грижи като в по-богатите западноевропейски страни. Става дума за по-добър достъп до физиотерапия, повече помощи и подкрепа за различни варианти колкото се може повече сами да се оправят в живота. \"Не съм наивна. Разбирам, чe опозицията може би няма да успее да постигне много в този парламент. Но някои неща могат да се свършат без партийни сметки. Нашата общност трябва да получи и извинение\", допълва Хартвих.     ", "date": "2019.10.26", "title": "Забраниха ѝ да влиза в парламента, а тя се върна като депутат"}
{"url": "https://www.dnevnik.bg/politika/2019/10/26/3981871_dnes_e_deniat_za_razmisul_predi_mestnite_izbori/", "text": "Днес е денят за размисъл преди изборите за кметове и общински съветници. Изборният кодекс забранява агитацията от днес до приключване на изборния ден. Не е разрешено и обявяването \"под каквато и да е форма\" на резултати от допитвания до общественото мнение по повод на изборите. Днес текат последни приготовления по обособяването на т.нар. тъмни стаички за гласуване в секциите, които са разположени в училищата. В някои общини продажбата на алкохол днес е забранена, като изключения правят сватбите и тържествата, а в други - не. Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия (ЦИК), ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Избирателите по списъци са 6 227 901, а всички кандидати за местната власт са 36 251. Кандидатите за общински съветници са 29 493, за кметове на общини - 1254, а за кметове на кметства - 5041. В пет общини, както и в 392 кметства има само по един кандидат за кмет. Кандидатите за районни кметове в София, Пловдив и Варна са 463 души.", "date": "2019.10.26", "title": "Днес е денят за размисъл преди местните избори"}
{"url": "https://www.dnevnik.bg/evropa/2019/10/26/3981287_germanskite_socialdemokrati_izbirat_lider_koi_e_za_i/", "text": "Германските социалдемократи ще обявят днес резултата от гласуването за нов лидер, който да ги поведе след месеците на несигурност и фактически да реши дали да се откаже от недолюбваната им коалиция с консерваторите на канцлера Ангела Меркел. Много членове искат лидер, който би подкрепил излизане от голямата коалиция, стъпка, която вероятно ще доведе до предсрочни избори или правителство на малцинството. \"Ройтерс\" обобщава ключови факти за кандидатите, които водят кампаниите си по двойки. Олаф Шолц и Клара Гайуиц Най-известният и вероятен фаворит е финансовият министър и вицеканцлер Олаф Шолц, с партньорка от бившата комунистическа Източна Германия - Клара Гайуиц. Смятан за нехаризматичен, но компетентен, Шолц има натрупани победи на избори в Хамбург, където бе кмет. Непопулярен е сред лявото крило в партията заради придържането към строгите фискални правила, въведени от неговия предшественик, консерватора и бивш финансов министър Волфганг Шойбле. Тази двойка би предпочела оставане в коалицията с Меркел. Норберт Валтер-Борянс и Саския Ескен Слабо познатият политик Норберт Валтер-Борянс е бивш финансов министър в провинция Северен Рейн-Вестфалия. Най-известен е с преследването на укриващите данъци с швейцарски банкови сметки. Саския Ескен от югозападната провинция Баден-Вюртемберг е още по-слабо позната. Лявото младежки крило на ГСДП \"Юсос\" подкрепя Валтер-Борянс и Ескен и те може да бъдат подпомогнати от големия брой членове на партията в най-многолюдната федерална провинция. Казват, че биха сложили край на коалицията с Меркел. Борис Писториус и Петра Кьопинг Писториус е вътрешен министър в северната провинция Долна Саксония. Зае твърда позиция по въпроси, свързани със сигурността, и настоя за рестриктивна мигрантска политика. Слабо познатата Кьопинг бе министър по въпросите на равенството и интеграцията в източната провинция Саксония. Искат оставане в коалиция с Меркел. Михаел Рот и Кристина Кампман Рот, от западната провинция Хесен, е министър по европейските въпроси в правителството на Меркел и е от лявото крило на ГСДП. Кампман беше министър по семейните въпроси в провинция Северен Рейн-Вестфалия. Скептични са за оставане в коалиция с Меркел. Ралф Щегнер и Гезине Шван И двамата са от лявото крило. Щегнер е един от зам.-лидерите на партията. Шван на два пъти се кандидатира за в голяма степен церемониалния президентски пост, но загуби. Тогава в ГСДП имаше критики срещу нея, че е ухажвала за подкрепа крайната Левица и Зелените. Скептични са за оставането в коалиция с Меркел. Карл Лаутербах и Нина Шеер Лаутербах е от лявото крило на партията и се интересува от здравна политика. Интересите на Шеер са в околната среда и енергетиката. Казват, че ще сложат край на коалицията с Меркел. Слаби резултати Най-старата партия в Германия се държи в социологическите изследвания съвсем малко над най-ниските резултати в историята, регистрирани през юни, след като най-лошото й представяне досега на европейските избори накара лидера й Андреа Налес  да подаде оставка . Оттогава Социалдемократическата партия е въвлечена в надпревара за лидерския пост, чиято кулминация е гласуването на членската маса. Ако, както много социолози прогнозират, нито един кандидат не получи повече от 50 процента в събота, ще има балотаж, чийто резултат се очаква в края на ноември. На мнозина от общо 426 хил. членове на ГСДП им е дошло до гуша тяхната партия да крепи Меркел, която управлява най-голямата икономика в Европа от 14 години - 10 от които заедно със ГСДП. Те смятат, че партията се е сринала в сондажите заради прекалено големите си отстъпки пред консерваторите на Меркел по основната политика и трябва да се преоткрие в опозиция. Който и да спечели, трябва да положи огромни усилия, за да съживи ГСДП. С резултати, близки до най-лошите в историята си, проевропейската партия едва събира в сондажите около 14 процента, далеч под консерваторите на Меркел (с около 27 на сто), и надигащите се Зелени, и с незначителна преднина пред крайнодясната \"Алтернатива за Германия\".", "date": "2019.10.26", "title": "Германските социалдемократи избират лидер: кой е за и кой против съюза с Меркел"}
{"url": "https://www.dnevnik.bg/sport/2019/10/26/3982122_lestur_vkara_devet_gola_i_vleze_v_istroiiata_na/", "text": "\"Лестър\" постигна най-голямата победа като гост в историята на английския футбол, след като разгроми с 9:0 \"Саутхемптън\". Вече 131 годиини, откакто съществува играта никой отбор не беше печелил своя визита с такъв резултат.  Успехът, който \"лисиците\" постигнаха на \"Сейнт Мери\", в петък вечер, е и изравнен рекорд само в ерата на Висшата лига. Със същия резултат през 1995 г. \"Манчестър юнайтед\" победи \"Ипсуич\" на \"Олд трафорд\". Победата изкачи \"Лестър\" временно на второто място с 20 точки. Тимът на Брендън Роджърс има с пет по-малко от \"Ливърпул\" и с една повече от \"Манчестър сити\". Джейми Варди и Айосе Перес вкараха по три гола в мача. По този начин \"Лестър\" също изравни рекорд, като само \"Арсенал\" беше постигал хеттрик от двама свои футболисти в една среща. Другите голове вкараха Бен Чиуел, който откри в 10-ата минута, Юри Тилеманс и Джеймс Мадисън. На почивката резултатът беше 5:0 за \"лисиците\", а \"светците\" бяха и с човек по-малко заради червен картон на Райън Бъртранд. \"Това е много тежка нощ, представянето ни беше ужасяващо. Трябва да поднесем извиненията си и да покажем реакция, нужно е да поемем отговорност. Беше трудно да се гледа този мач, а всички, които останаха на стадиона, наистина са фенове на този клуб\", каза след двубоя мениджърът на \"Саутхемптън\" Ралф Хазенхютъл.     ", "date": "2019.10.26", "title": "\"Лестър\" вкара девет гола и влезе в историята на Висшата лига"}
{"url": "https://www.dnevnik.bg/sviat/2019/10/26/3981924_shto_e_to_suvremenno_robstvo_i_koi_nosi_otgovornost/", "text": "Баронеса Маргарет Омолола Йънг (или Лола Йънг) от Хорнси е член на Камарата на лордовете в парламента на Обединеното кралство. Тя се занимава с етична и устойчива мода, както и със съвременно робство. Баронесата бе в България като част от международна конференция на тема \"Публично-частното партньорство в борбата с трафика на хора: Как правителството и бизнесът се справят с трафика на хора във веригите за доставки\". За това какво е съвременно робство и до каква степен модният бизнес носи отговорност за него, тя говори пред \"Дневник\". - \"Съвременно робство\" е труден термин, защото означава нещо различно за различните хора. Но в основата си то е всеобхватен термин – включва трафик; принудителен труд; експлоататорски труд; форми на труд, свързани с насилие. Може да включва деца - работещи в опасни условия и трудни обстоятелства; може да става въпрос за принудителни бракове, особено млади момичета, омъжвани за по-възрастни мъже и принудени да работят като прислужници. Включва и всички аспекти на домашното робство. Широк термин е и, както можете да си представите, тръгва от много екстремни неща, от истинско робство, буквално оковани хора, продавани на улицата, до това хора, които получават по-малко от минималната заплата и работят извънредно, без да им се плаща, до робство чрез дългове. Сложен термин е. - Добър въпрос. Във Великобритания някои хора смятат, че терминът \"съвременно робство\" е изместил други притеснения - за лошите условия на труд, ниските заплати. Проблемът, който повдигате, е много важна гледна точка към проблемите в пазара на труда. Понякога разликата е очевидна. Например веднъж ходих във фабрика, в която не можех да вляза, защото знаехме, че управляващите я няма да допуснат никого вътре. Но отвън можеше да се види черна плесен по стените, голи електрически жици, счупени прозоречни стъкла. Всички тези знаци биха ви накарали да си помислите, че това е изоставена сграда, но от нея влизаха и излизаха хора, които бяха работа. В тази ситуация, макар че сградата изглежда много зле и на хората не им се плаща дори минималната заплата, има необходимост някои от тях да печелят пари \"настрани\". Какво може да се направи? Макар, строго погледнато, това да не е съвременно робство, пак има много опасни условия на труд. Да се прави разграничение е важно, но понякога, когато видиш такова нещо на живо, просто знаеш, че както и да го наричаш, не е правилно. - Не мога да се преструвам, че съм експерт в това, но съм чувала, че България сега се смята за страна източник. Това означава, че български граждани отиват в чужбина и са подлагани на много лоши условия на труд. Подходът е различен - ако доставяш тези хора, това е един проблем, а ако ги наемаш – друг. Но това са страни на един и същ проблем. Има други страни, които също са смятани за страни източници, но тревожното е, че те може да станат и места, където има експлоатация и насилие. Трафикът не е еднопосочен, понякога страните източници стават нещо повече. - Да, точно така. - Уцелихте точно – трябва да работят заедно. На теория всеки казва \"О, да, трябва да работим заедно\", но на практика е трудно. Едно от нещата, по които се опитвам да работя, е да създадем международна законодателна рамка, която помага на държавите да работят ефективно в различни юрисдикции. Фокусирам се върху експлоатацията и насилствения труд в снабдителни вериги, които се управляват от бизнеса. Така че диалог трябва да се води с бизнеса, с правителството, с неправителствени организации и профсъюзи, и хора, които са били жертви или са оцелели от такъв процес. Но заради това съвместната работа е много важна. - Не можеше да не ме попитате за това, нали? (през смях) Личното ми мнение е, че трябваше да останем в ЕС, но сега сме в много трудна ситуация. Но трябва да решим до каква степен европейското законодателство, от което ще се откажем, може и трябва да бъде покрито от съществуващото британско законодателство. Мисля, че макар да напуснем ЕС, което изглежда сигурно, ще можем да си сътрудничим. Има и други междуправителствени структури, които можем да използваме. Освен ЕС, който аз смятам за изключително важен, също Общността на нациите, ООН, има други региони, в които можем да се съберем. Мечтая си всички тези различни групи хора да се съберат да работят заедно и да изнесем действието на надполитическо ниво, над партийната политика и мисълта, че държавите могат да работят в изолация. Престъпниците и хората, които управляват такива организации, действат междунационално, така че и ние трябва да го правим. - Отговорност. Мисля, че във Великобритания сме стигнали до един момент, в който не всички, но все пак много бизнеси приемат, че не могат да аутсорснат отговорността си. Да кажат \"О, аз не управлявам тази фабрика за мои дрехи, нямам отговорност\". Вече не приемаме това. И сега това е включено в закона ни. В Закона за съвременното робство, секция 54, има концепцията \"прозрачност във веригите за снабдяване\". Тя изисква всички големи компании да докладват какви мерки вземат за елимиране на съвременното робство във веригите си. Сега повечето интерпретират това, като го отнасят към фабриките от най-горния слой, така да се каже. Ако съм бранд и имам фабрика в Бангладеш и една в Англия, мога да кажа – да, правила съм инспекции, правила съм одит, всичко е страхотно. Но ако тази фабрика аутсорсва на друга фабрика, тя – на друга и така в почти безкрайна верига, някой трябва да поеме отговорност, защото надолу по веригата рискът се увеличава. Затова се нарича \"прозрачност на веригата\". В началото някои компании казваха, че не знаят какво има по веригата им – а аз казвам \"Моля?\" () Когато стане голямо бедствие, когато фабрика се запали или се срути, ще кажеш \"200 души умряха, но това няма нищо общо с мен\"?      - Да, има спор около това. Аз лично намирам тази гледна точка за неприемлива. В крайна сметка тези неща се връщат в кръг. Ако една страна е лишена от средства, независимо дали е Бангладеш или Етиопия, или която и да е, какво става с тези хора? Те се гневят, те са неспокойни, може би стават уязвими за тероризъм. Защото терористите могат да кажат \"Обедняхте заради тези хора, защо да им помагате, защо не се биете с тях?\" Или стават мигранти, защото няма какво да правят в страната си, няма как да получат добър стандарт и искат да отидат другаде, където могат да постигнат повече. Всички тези проблеми са свързани. Идеята, че в един глобализиран свят, на прага на 2020 г., можем да кажем \"Това, което правим тук, няма отражение върху начина, по който мислим за хората там\" е просто неприемлива. Плюс това, във Великобритания открихме, че според статистиката 30 хил. души живеят в някаква форма на съвременно робство. Това дори не е \"някъде другаде\". Това е в нашия заден двор. И какво ще правим? Ще кажем \"О, този човек живее в друг окръг, на друга улица, мен не ме засяга.\"? Разбира се, че не, трябва да действаме. - Връщаме се към по-ранната ни тема – за съвместната работа. Това е изключително важно. Мисля, че задачата действително е на правителствата. В областта на модата казват: \"Това си е работа на потребителите. Ако те не искат бърза мода, няма да я произвеждаме.\" Това е банален аргумент. Всички знаем, че рекламистите, маркетолозите, всички тези хора, които наемат инфлуенсъри, \"Инстаграм\", списанията – всичко е впрегнато, за да оформя нашите желания. Да, искаме да сме красиви, да сме доволни и да се идентифицираме с някого – но става въпрос за това как се експлоатира това желание. Не става въпрос изцяло за потребителя, който невинаги има целия избор, който си мислим. Неправителствените организации са много важна част от работата ми в кампанията. Но ние нарочно търсим и организации, свързани с религиите – Англиканската църква приема присърце този въпрос, както и Католическата църква във Великобритания. Има и група инвеститори, които вече не смятат, че искат този въпрос да се пренася и върху тях. Отношението е подобно на това към презокеанската търговия с роби. Големи групи хора са казали тогава, че не желаят това упражнение в бруталност да оцапа и тях. Езикът е различен, но отношението е много подобно. Много хора, особено млади, казват на модните компании: \"Не желаем да носим дрехи, шити от дете, което не е мигнало цяла нощ\". Това е реалността. Хората се интересуват, защото светът е свързан, и модните марки ще си понесат отговорността. Съжалявам, отнасям се да приказвам, но съм толкова навътре в тази тема от десет години. Била съм в много държави. Веднъж отидох в Канада и ми се стори, че тази тема не им е толкова важна, колкото на нас. А след това разбрах, че ще направят закон за съвременното робство и разузнаването им в областта на човешките права ще се заеме с тази тема. Австралия прие законодателство, по-строго и от британското. Франция също прие строги закони, скандинавските държави те работят с институциите си, за да създадат регулации. Очаквам рано или късно да се създаде \"огнен пръстен\" от закони по света. В интерес на бизнеса е да си даде сметка, че това предстои и да помисли какво може да направи, за да работи превантивно. Така че мерките да му допадат и да са приемливи за него. Не бих искала бизнесът да каже: \"Чакайте, има стотици различни закони по света, как да ги спазваме всичките? Защото не си пасват.\" Искам не са еднакви, но законодателството да си съответства.", "date": "2019.10.26", "title": "Що е то \"съвременно робство\" и кой носи отговорност: една баронеса разказва"}
{"url": "https://www.dnevnik.bg/hrana_i_napitki/2019/10/26/3980778_ganash_ot_mango_i_pushen_piper/", "text": "                           Желатина накиснете в леденостудена вода. Загрейте пюрето от манго с пушения пипер и гответе в продължение на 3 минути. Изсипете топлото пюре върху неразтопения бял шоколад и блендирайте до еднородна смес. Добавете желатина и маслото, и продължете, до получаване на гладка и лъскава еднородна смес. Покрийте плътно със стреч фолио и оставете да кристализира за 24 часа на стайна температура. Всички плодове за мармалада почистете и нарежете на малки кубчета. От захарта пригответе сух карамел. Добавете плодовете към карамела и гответе сместа до пълното му разтваряне. Накиснете желатина за кърд от маракуя в леденостудена вода. Пюрето, лимоновия сок, захарта, солта и жълтъците гответе на водна баня до сгъстяване. Към топлата смес добавете желатина и разбъркайте до пълното му разтваряне. Добавете маслото малко по малко с помощта на пасатор и блендирайте. Покрийте плътно крема и охладете. Напълнете в желаната форма с екзотичен мармалад в средата и замразете. Извадете от фризера 2 часа преди сервиране. За да направите меренг, смесете албумина с 1/3 от водата и разбийте до мека пяна. Добавете остатъка от водата и пюрето заедно с 1/3 от захарта и започнете да разбивате. Останалата захар добавете на 2 пъти, като при последния сложете и ксантан. Шприцовайте меренга върху силиконов килим и сушете на 65°C за 5 часа. Всички съставки за сабле, без яйцето, смесете в планетарен миксер с помощта на приставка листо (Paddle) до песъчлива консистенция. Прибавете яйцето и разбивайте до получаването на гъсто ронливо тесто. Покрийте със стреч фолио и оставете да отпочине минимум за 1 час в хладилник. Начупете вече охладеното тесто на парчета с размер около 0,5 см и печете на 160˚C до готовност. За сладоледа е необходимо първо да направите масло от солени фъстъци. Изпечете фъстъците в предварително загрята на 160˚С фурна до готовност. Докато са още топли, смесете със солта и блендирайте на фина паста. Прясното мляко поставете в голяма тенджера на силен огън. Когато достигне температура от 25˚С добавете млякото на прах. Смесете 50 г от захарта със стабилизатора и добавете към млякото при температура от 35˚С. При 45˚С прибавете жълтъците и соленото фъстъчено масло. Гответе до 85˚С. Охладете и оставете да отпочива в хладилник за 5 часа. Обработете през машина за сладолед до -4˚С. Съхранявайте при температура от -10˚С. 4 г желатин на листа 250 г пюре от манго 3 г пушен червен пипер 300 г бял шоколад (Valrhona IVOIRE 35%) 40 г студено краве масло 100 г папая 80 г манго 100 г ананас 60 г компот от джак плод 50 г сурово кокосово месо 180 г кристална бяла захар 40 г сок от юзу 4 г кора от лайм 2 г лимонова кора 25 г лимонова трева 2 листа от кефир лайм 50 г пюре от манго 8 г желатин на листа 175 г пюре от маракуя 20 г лимонов сок 225 г кристална бяла захар 1 г сол 235 г жълтък 330 г краве масло (студено, нарязано на кубчета) 30 г албумин 75 г вода 175 г пюре от маракуя 250 г кристална бяла захар 1 г ксантан 300 г брашно тип 500 100 г запечени едри кокосови стърготини 100 г кристална бяла захар 15 г матча на прах 200 г краве масло (студено, нарязано на кубчета) 1 яйце размер L Солено фъстъчено масло 1кг сурови фъстъци 10 г морска сол 2,5 кг прясно мляко 192 г мляко на прах 510 г захар 9 г стабилизатор 225 г жълтък 225 г солено фъстъчено масло", "date": "2019.10.26", "title": "Ганаш от манго и пушен пипер"}
{"url": "https://www.dnevnik.bg/sport/2019/10/26/3982125_grigor_dimitrov_zapochva_sreshtu_francuzin_na_mastursa/", "text": "Григор Димитров ще срещне французина Юго Умбер в първия кръг на \"Мастърс\" турнира в Париж. Надпреварата във френската столица е последната за годината за българина, с която той ще приключи сезона си. Умбер получи \"уайлд кард\" от организаторите, след като в момента се намира на 63-о място в световната ранглиста. Французинът е на 21 години и игра полуфинал на турнира в Антверпен, където загуби от Анди Мъри. Най-доброто представяне на Умбер през сезона беше на \"Уимбълдън\", където достигна до осминафиналите и загуби от Новак Джокович. Преди това французинът отстрани Гаел Монфис и Фелик Оже-Алиасим. Дотук Димитров никога не е играл срещу Умбер. Бившият №3 в света е в горната половина на схемата, като във втори кръг го чака среща с Давид Гофен. Ако стигне по-напред българинът може да играе с Доминик Тийм (трети кръг), а в същата четвъртина е и Даниил Медведев, който го отстрани на US Open. Турнирът в Париж започва на 28 октомври. Участие в него ще вземат всички най-големи звезди, като Новак Джокович, Рафаел Надал и Роджър Федерер потвърдиха присъствието си.", "date": "2019.10.26", "title": "Григор Димитров започва срещу французин на мастърса в Париж"}
{"url": "https://www.dnevnik.bg/ot_vas/galeriiotvas/2019/10/26/3982136_chitatelska_fotofaleriia_dolinata_na_hramovete/", "text": "Долината на храмовете се намира в непосредствена близост до град Агридженто, Сицилия, чието древно име е Акрагас. Това е била една от най-процъфтяващите гръцки западни колонии през V век пр. Хр.", "date": "2019.10.26", "title": "Читателска фотофалерия: Долината на храмовете"}
{"url": "https://www.dnevnik.bg/bulgaria/2019/10/26/3981838_v_noshtta_sreshtu_nedelia_chasovnikut_se_vrushta_s/", "text": "България преминава към зимното часово време в нощта на 26 срещу 27 октомври. Стрелките на часовника се връщат с час назад в 4.00 часа сутринта на 27 октомври и така денят ще започва и завършва с един час по-рано. Зимното часово време ще бъде в сила до последната седмица на март 2020 г., когато отново се преминава към лятно часово време, за да се използва максимално слънчевата светлина. В България смяната на времето започва от 1979 г. През септември 2018 г. Европейската комисия предложи ЕС да сложи край на смяната на времето през март 2019 г. Ускореният график, предвиждан от еврокомисията, обаче беше поставен под въпрос още през октомври, тъй като някои страни членки предупредиха, че те няма да могат да вземат необходимите мерки да се приспособят в области, като въздушния транспорт например. вродепутатите подкрепиха през март идеята да бъде спряна смяната на времето през 2021 година. Обществена консултация в ЕС миналата година показа, че 84 на сто от европейските граждани са против смяната на часовото време.", "date": "2019.10.26", "title": "В нощта срещу неделя часовникът се връща с час назад"}
{"url": "https://www.dnevnik.bg/sviat/2019/10/26/3981879_frenskata_spirachka_pred_skopie_e_problem_za_dogovora/", "text": "Трудностите за Северна Македония при отложено начало на преговорите с Европейския съюз може и да не са само вътрешнополитически. Преди няколко дни правни експерти обърнаха внимание на подробности от договора, който премиерът Зоран Заев подписа с бившия си колега Алексис Ципрас на брега на Преспанското езеро. Проблемът е, че една от \"червените линии\", които Гърция защити успешно, е под въпрос поне засега. Македония сключи договора с Гърция през юни миналата година, а в началото на тази официално се преименува на Северна Македония. Второто име засега е строго обвързващо и във външнополитически, и във вътрешнополитически план. Именно това е принципът \"ерга омнес\", към който се придържаше Атина: Скопие да ползва новото име не само в международните си и двустранни комуникации, а и официално в политическия и обществен живот на страната. Преди няколко дни обаче правният експерт Евангелос Венизелос заяви, че чл. 1, ал. 10 на договора предполага преходният период за вътрешната употреба на името да е обвързан с преговорите за членство в ЕС, пише \"Катимерини\". \"Провалът да се отворят преговорите\" следователно \"предполага отлагане в използването на името\", цитира го вестникът. Конкретните условия, записани в Преспанския договор , са за промяна на терминологията в документите за вътрешна употреба в Северна Македония до пет години след отварянето на преговорни глави. То не може да стане, без да са започнали преоворите, и липсата на дата поставя въпроса кога ще започне да тече срокът. Вероятно и това беше сред причините за яростния спор, който отприщи решението на Франция между правителството на Ципрас и сегашното, на наследника му Кириакос Мицотакис. За консерваторите, както и за част от противниците на договора със Северна Македония, въпросът е дали кабинетът на Ципрас не направи твърде големи отстъпки; уверението, че това би отворило пътя на Скопие към ЕС и НАТО и че си струва регионът да е единен срещу общите предизвикателства, сега изглежда за критиците му като фалшиво обещание.", "date": "2019.10.26", "title": "Френската спирачка пред Скопие е проблем за договора с Атина"}
{"url": "https://www.dnevnik.bg/sport/2019/10/26/3980567_revoljucionnite_maratonki_koito_predizvikaha_vulneniia/", "text": "В един грандиозен уикенд бяха постигнати две  забележителни постижения в маратона . Първото беляза слизане под митичната граница от 2 часа, а по-късно  беше подобрен рекордът при жените . И двете бяха изпълнени с помощта на обувки от \"друго измерение\". На 12 октомври при перфектно подбрани условия във Виена, придружен от 41 пейсмейкъри от световна класа, кениецът  Елиуд Кипчоге преобърна понятието за човешките възможности , като стана първият човек, който пробяга маратона за по-малко от два часа. Ден по-късно в Чикаго падна и 16-годишният рекорд при жените, дело на друг кенийски представител. Бригид Косгей пресече финалната линия за 2.14:04 ч., за да разбие с 81 секунди постижението на Паула Радклиф. Две различни състезания на две различни трасета и на два различни континента, но с едно голямо сходство. И в двете постижения състезателите носеха революционни и специално проектирани обувки от \"Найки\", за които критиците твърдят, че имат пружинен механизъм, който подпомага по-бързото бягане. Изключителното им представяне предизвика дебат, който продължава да вълнува. Дали тези подвизи бяха триумф на човешкия дух или са плод на своеобразен \"технологичен допинг\", питат се специалисти?      \"Технологията винаги се подобрява. Мисля, че трябва да въведем правила, за да сме сигурни, че битките на спортната арена възможно най-справедливи, но в природата на хората е, че ние непрекъснато се подобряваме\", заяви Радклиф пред \"Ройтерс\". Бягането се разви драстично от 1960 г., когато босият етиопец Абебе Бикила спечели маратон на олимпийските игри в Рим за 2.15:16 ч. За сравнение първите пет най-бързи времена в маратона заедно с неофициалния рекорд на Кипчоге бяха пробягани с революционни обувки в последните 13 месеца. Маратонките на  Кипчоге , които са от серията Nike ZoomX са изработени от карбонови нишки и му позволиха да бяга с 4% по-бързо. Подметката на обувката е огромна, като вътрешната част е изрязана, а под меката част на стъпалото са разположени две пружиниращи приставки. В правилата на Международната федерация по лека атлетика (IAAF) пише, че един спортист може да бяга бос или дори с една обувка, но правило 143.2 гласи: \"Обувките не трябва да бъдат изработени по начин, по който да дават на спортистите каквато и да е несправедлива помощ или предимство\" и че \"всеки вид обувка трябва да бъде достъпна за всички \". Според информация на \"Ройтерс\" IAAF вече са започнали разследване дали новите обувки отговарят на разпоредбите. Леката атлетика далеч не е първият спорт, който се бори с технологиите. Костюмите в плуването, тенис ракетите, топките за голф и всякакъв вид друга екипировка принуждават ръководните органи в различните спортове да се придържат към строги правила. Плуването направи изключителната стъпка през 2010 г. за забрана на високотехнологичните костюми, след като на почти всяко състезание бяха поставяни десетки рекорди. \"Подобно на изкачването на Еверест, бегачите ще продължат да се опитват да достигнат по-високи върхове, независимо дали е с високотехнологични обувки или с боси крака\", разказва Радклиф.", "date": "2019.10.26", "title": "Как \"бързите\" маратонки предизвикаха вълнения покрай рекордите в маратона"}
{"url": "https://www.dnevnik.bg/photos/2019/10/26/3982167_fotogaleriia_okolo_edin_milion_protestirashti_poiskaha/", "text": "Около един милион души участваха в мирна демонстрация в чилийската столица Сантяго в петък и поискаха радикални реформи в страната, предаде ДПА. \"Днес Чили преживява исторически ден. Регионът на Сантяго (административна единица - б.ред.) играе водеща роля в мирното шествие на около един милион души, които представляват мечтата за едно ново Чили\", написа кметът на столицата Карла Рубилар в Туитър.", "date": "2019.10.26", "title": "Фотогалерия: Около един милион протестиращи поискаха реформи в Чили"}
{"url": "https://www.dnevnik.bg/razvlechenie/2019/10/26/3982213_dj_k_rouling_zapochva_kampaniia_sreshtu/", "text": "Добронамерени западни ученици и студенти, които пътуват като доброволци в сиропиталища, подпомагат злоупотребата и трафика с деца в тях. Това заяви британската писателка Дж.К. Роулинг при представянето на кампанията си против т.нар. \"доброволнически туризъм\" (на англ. voluntourism). Подпомогнати от дарения и международни помощи, сиропиталищата са примамлив бизнес, който осигурява дом за милиони деца. \"Но най-малко осем от десет деца в тези домове имат жив родител, който често живее в бедност, а множество деца биват принудително вкарвани в такива домове\", сочат данни на благотворителната органзиация Lumos, основана от авторката на героя Хари Потър. \"Някои сиропиталища са създадени буквално, за да използват деца - с други думи децата са тяхната стръв за международни дарения\", заяви писателката по време на конференцията One Young World. \"Често тези млади (пътешественици) ще си отидат (от тези домове), вярвайки, че са сторили добро и биват ужасени, когато пред тях се представят фактите и осъзнаят, че може би са допринесли за продължението на тази злоупотреба.\" Крайната бедност, войната и бедствията принуждават множество семейства да се откажат от децата си и да ги оставят за отглеждане в домове, твърди организацията Lumos. Много от тях обаче могат да продължат да бъдат отглеждани от своите семейства или близки, ако имат достатъчно подкрепа. При представянето на кампанията си #HelpingNotHelping Роулинг бе придружена от двама млади души, които са били в подобни сиропиталища и призоваха децата като тях да останат със семействата си. Рут Вачука, която израства в сиропиталище в близост до резерват за жирафи в Кения, разказва, че е виждала как чуждестранните доброволци са се отнасяли към дома им като към туристическа атракция. \"Можете да си представите колко много души идват в Африка, за да видят жирафите. Така те отиват в център за жирафи и правят снимки; идат след това в сиропиталището и снимат и мен. Не бива никога да позволяваме децата да изглеждат като туристическа атракция\", казва тя. Елуксон Таси, който като дете живее в сиропиталище в Хаити, пък разказва, че е виждал поток от доброволци, пристигащи с обещания за сигурност и любов, след което обаче си заминават и никой никога не ги вижда повече. Кампанията #HelpingNotHelping призовава бизнеса, училищата и университетите да спрат даренията си за сиропиталища, както и да не подкрепят, рекламират или участват в подобни посещения в домове за деца, лишени от родителска грижа. Роулинг заяви, че вместо това младите пътешественици могат да подкрепят проекти, които се борят с бедността или подкрепят малки общности в нужда. \"Ако тези пари и тази енергия бъдат пренасочени в благотворителности и проекти, които подкрепят общностните услуги или семействата, бихме решили този проблем в рамките на няколко десетилетия\", казва тя. В своите официални препоръки към пътуващите извън страната британското правителство предупреждава, че доброволчеството в сиропиталища \"може да има сериозни нежелани последствия за чувствителните деца\" и \"може несъзнателно да допринесе към експлоатацията на деца\".", "date": "2019.10.26", "title": "Дж. К. Роулинг започва кампания срещу благотворителния туризъм в сиропиталища"}
{"url": "https://www.dnevnik.bg/sport/2019/10/26/3982217_angliia_detronira_nova_zelandiia_i_shte_igrae_vuv/", "text": "Националният отбор на Англия по ръгби се класира на  финал на световното първенство по ръгби , след като детронира действащия първенец Нова Зеландия. Англичаните изиграха впечатляващ мач в Йокохама и се наложиха с 19:7. Това беше 42-а среща между две от най-силните нации в ръгбито, а Англия постигна едва осмия си успех. Срещата им беше втора на световни първенства, след като преди 20 години Нова Зеландия спечели в Лондон. Англия слага край на царуването на новозеландците в световните първенства, което продължи осем години. Тимът, воден от Стив Хансен, спечели титлите през 2011 и 2015 г. Четири години след краха си в домакинското си първенство пък, Англия стига до финала. Тимът не е играл в мача за титлата от 2007 г., когато загуби с 6:15 от Южна Африка. През 2003 г. Англия стана световен шампион в мач срещу Австралия.   В двубоя в Йокохама англичаните впечатлиха с отлична организация в защита и много самоотвержена игра. Тимът на Еди Джоунс поведе с 10:0 до почивката, след което направи много силно второ полувреме, в което ограничи световните шампиони до само едно есе. Много силен мач направи Джордж Форд, който отбеляза четири наказателни удара. Последният от тях дойде 12 минути преди края на мача и се оказа от голямо значение. Още във втората минута Англия поведе след есе на Хендрик Туйлаги, след което капитанът Оуен Фарел отбеляза от допълнителния удар. Последва наказателният удар на Форд в 40-ата минута и Англия водеше с 10 точки. През втората част Нова Зеландия започна с няколко грешки в атаката си и едва в 57-ата минута отбеляза есе чрез Савеа. Пасивът намаля до три точки след изстрел на Мо’Унга, но след тва Англия заздрави защитата си. В 63-ата и 69-ата минута Форд отбеляза два наказателни удара и така даде комфортен аванс на тима си. В края имаше много драматични моменти и отчаяни опити на новозеландците за връщане в мача, но времето не стигна. Във финала Англия ще спори с Уелс или Южна Африка, които се изправят един срещу друг във втория полуфинал в неделя.     ", "date": "2019.10.26", "title": "Англия детронира Нова Зеландия и ще играе във финала на световното по ръгби"}
{"url": "https://www.dnevnik.bg/sviat/2019/10/26/3981955_buntut_koito_obedini_livancite_i_moje_otnovo_da_gi/", "text": "Корупцията ни изяде до кокал\" - странно признание от действащ президент. Не и в Ливан. В телевизионно обръщение в четвъртък президентът Мишел Аун заяви, че е готов за среща с демонстрантите, които над седмица са на улицата с искане за оставки и промята на системата. Призивът му обаче бе отхвърлен - преди оставка не може да има диалог, смятат демонстрантите. Няколко часа по-късно обаче избухнаха сблъсъци с полицията, демонстранти и поддръжници на структурата с несъразмерно влияние върху иранската политика. Възникна очакваният въпрос дали недоволството, обединило жителите на Ливан, може да ги изправи едни срещу други. Омръзнало им е от системата Премиерът Саад Харири обяви списък с реформи (и дори намали наполовина министерските заплати и обеща да върне откраднати от държавата средства в размер на милиарди долари), след като демонстрациите започнаха. Вълнението бе изблик на недоволство заради пакет мерки, сред тях въвеждане на данък за ползване на \"Уотсап\" и други приложения за разговори. Ливанци казват, че им е омръзнало от дългогодишната икономическа стагнация. Банки, училища и университети останаха затворени. Протести имаше и в столицата Бейрут, и в дълго считани за консервативни градове като Триполи, и другаде. На Площада на мъчениците в Бейрут сега има палатки, където няколко граждански организации твърдят, че са готови да останат дълго. Омръзнало им е и от системата, разпределяща ръководните постове в страната на базата на религията, продължила да действа след 15-годишната гражданска война, приключила през 1990 г. Това споразумение помогна за мира и относителната стабилност, които Западът вижда на малко други места в Близкия изток. Например президентът по конституция е християнин, премерът - сунит, председателят на парламента - шиит. Основите на тази система, още от колониалния период, са и опит да се създаде система, която ще представлява всички религиозни групи в страната.      То обаче не помага за по-добро управление на страната, а демонстрантите твърдят, че целият политически елит е използвал тези години основно за да се обогати, вместо да търси начин да подобри живота на избирателите (младежката безработица е около 40%, страната е белязана от огромно неравество; на 1% от жителите се пада четвърт от националния доход; Световната банка определя като \"бедни\" една четвърт от жителите). Демонстрантите, както и много изследователи, отбелязват, че политическите фракции работят за подкрепа само от собствените си общности, вместо да мислят за \"ливанците\". Управляващата класа не се е променила особено - понякога баща се сменя от син. Такъв е случаят със сегашния премиер Саад Харири, син на убития в средата на миналото десетилетие Рафик Харири. Не бяха само данъците. Опустошителни пожари в страната отпреди няколко дни също породиха недоволство - защо е толкова трудно да се управлява Ливан, питат протестиращите. В електроподаването има смущения, качеството на водоснабдяването е ниско, сметките за обаждания - много големи.      \"Всички сме едно семейство\" или не съвсем Зад този гняв не стои организация и ливанските власти се надяват, че заради липсата на лидер мощта им ще отслабне и все по-малко хора ще излизат на улицата. \"За пръв път има истинско единство, а не фалшиво, каквото сме виждали преди това,\" казва пред Би Би Си 29-годишен протестиращ. \"Хората осъзнават, че християнин, който живее в крайна бедност, не е по-различен от сунит или шиит, който живее в крайна бедност.\" Усещането е, че \"Ливан се прероди\" през изминалата седмица, отбеляза наскоро Би Би Си. \"Хората, маргинализирани от десетилетия, внезапно чувстват, че могат да държат отговорен политическия си елит и да искат промени.\" Едва ли обаче ливанските лидери ще се предадат без съпротива. Те вероятно разчитат и на друг възможен сценарий - насилието, което би ги делегитимирало. Имаше такова в началото на протестите, а и в последните дни, при нападения срещу магазини и банки в заможни квартали на Бейрут (преобладаващото настроение все пак се описва от чуждите медии като \"карнавал\"), не се стига (с някои изключения) и до сериозни сблъсъци с полицията. В сряда официалният канал в \"Туитър\" на ливанската армия публикува съобщение: \"Всички сме ливанци. Всички сме едно семейство.\" По-малък е оптимизмът заради последиците, които ситуацията може да има върху подкрепяното от Иран шиитско движение \"Хизбулла\" - могъщият му лидер Хасан Насралла, който има значителна подкрепа в южната част на страната, също се смята от част от протестиращите за фигура от \"стария\", корумпиран елит. Това обаче може да предизвика по-сериозно напрежение между тях и най-твърдите му поддръжници. Сблъсъци имаше и снощи. Напрежението последва реч, в която Насралла подкрепи протестите, но застана и зад Харири (нямало да обяви такъв бюджет с подобни ниски данъци, ако не били демонстрациите) и каза, че отхвърля свалянето на властите: \"Ливан навлеве в опасна фаза, има изгледи страната ни да е на прицел на международни, регионални сили.\" \"Ройтерс\" същевременно отбелязва, че според анализатори у влиятелната \"Хизбулла\" може а и ключът за решаване на кризата.      Не изглежда вероятно и Харири и кабинетът му да подадат оставка - те смятат, че след такъв ход Ливан би затънал още по-дълбоко в кризата. Бейрут предупреди, че държавата може да остане без средства до края на годината, а международните кредитори и потенциални държавни (например от Персийския залив) искат реформи, преди да са готови да отпуснат средства. \"Войната продължава в Ливан. Не е война с Бомби, а икономическа и трябва да се борим, за да спасим страната си. Не (го правим) за нас, (правим го) за децата си. Преживяхме война и не искаме децата ни да я живеят отново,\" казва за \"Ал Джазира\" протестиращият Самир Диало, участник в демонстрациите всеки ден заедно със съпругата и дъщеря си. Каквото и да се случи, за пръв път в историята на страната огромна група протестира под ливанския национален флаг, без да мисли само за символите на групата си. \"Всички са едни и същи: Харири, Насралла, Аун, (външният министър Джебран) Басил,\" казва за изданието \"Араб нюз\" протестиращ след снощните сблъсъци. \"Вижте какво правят. Не сме ли всички ливанци? Затова трябва да премахнем религията от политиката.\"", "date": "2019.10.26", "title": "Бунтът, който обедини ливанците (и може отново да ги раздели)"}
{"url": "https://www.dnevnik.bg/detski_dnevnik/2019/09/25/3982040_klara_shuman_-_edna_ot_nai-vliiatelnite_jeni_v/", "text": "В продължение на 61 години Клара Шуман е позната на света като пианистка с необикновен талант и артистични възможности. Междувременно, обаче, тя е композитор, преподавател, майка на осем деца, кумир на много от интелектуалците на времето си и не на последно място - муза, пазител и съпруга на прочутия музикант Роберт Шуман. Родена като Клара Вик преди точно 200 години, пианистката демонстрира таланта си от най-ранна възраст като за всички е ясно, че тя е дете-гений. С нейното музикално образование се заема баща й, Фридрих Вик, който е прочут учител по пиано и по пеене, музикален критик, есеист и книжар. Въпреки че той е преподавател и на големия музикант от 19-ти век, Ханс фон Бюлов, Клара безспорно е най-успешната ученичка на баща си с международна кариера, започнала когато тя е само на единадесет години. Друг негов ученик, обаче, се оказва Роберт Шуман, а срещата между него и осемгодишната Клара се оказва съдбоносна. Към този момент младата пианистка вече е преминала през развода на родителите си и отчуждението от майка си. Бащата компенсира тази липса с абсолютно покровителство над нейния професионален и личен живот. Именно поради тази причина години по-късно той ще се противопостави категорично срещу любовта между тийнейджърката Клара и девет години по-възрастния Роберт. Богато разкрасявана, но винаги интригуваща със своя краен романтизъм, още от запознанството им връзката между Роберт и Клара започва с житейски обрати. Младият музикант се отказва от следването си по право, за да започне уроци с Фридрих Вик, живеейки в неговия дом в продължение на година. Заражда се приятелство, което винаги кръжи около професионалните успехи на двамата приятели. Роберт помага на Клара в оркестрацията на нейния Концерт за пиано и оркестър, който тя пише на тринадесетгодишна възраст: Кариерата на Клара се развива главоломно, тя свири пред самия Гьоте, а Николо Паганини сам й предлага да музицират заедно на сцена. Изпълненията й са възхвалявани от всички големи музиканти на деня, включително изключителни пианисти като Фредерик Шопен. Приятелството й с виртуозния цигулар Йозеф Йоахим е неотменна част от тяхното сценично партньорство с над 200 концерта на десетки международни сцени. Вдъхновена от изумителното майсторство на Йоахим, Клара му посвещава своите приказно красиви романси за цигулка: Междувременно, близостта с Роберт е преминава в истинска любов и той предлага брак на осемнадесетгодишната Клара, който тя приема. За съжаление, обаче, баща й е толкова силно против тази идея, че младите са принудени да се отнесат към съда. След тригодишен спор те получават заветното разрешение и започват пълноценния си семеен живот, водейки общ личен и музикален дневник, който остава важно свидетелство за техния необикновен път. Тъкмо в началото на общото им битие, Клара пише най-популярната си творба - Клавирно трио в сол минор: Тринадесет години след сватбата Клара записва в дневника едно възклицание, което ознаменува появата на един безкрайно млад и тогава все още напълно неизвестен композитор: \"като че ли изпратен право от Бога\". Тези думи се отнасят за двадесетгодишния Йоханес Брамс, който е представен на семейство Шуман от техния голям приятел Йозеф Йоахим. Младият Йоханес представя част от музиката си на именитото семейство, а те са толкова възхитени, че Роберт пише прочута възхваляваща статия за него, която му отваря вратите към голяма композиторска кариера. Брамс става толкова близък със семейството, че в известен смисъл се превръща и в част от него. Той носи силна подкрепа на Клара в последващите три години, които се оказват последни в живота на Роберт. Това е тежък момент за всички тях, тъй като прочутият композитор ги прекарва затворен в психиатрична клиника, след като прави опит за самоубийство, а през това време на Клара не й е разрешено да го посещава. Тя успява да го види няколко дни преди смъртта му, когато за него вече е трудно да я разпознае. Брамс, от своя страна, има възможността да посещава Шуман, а в същото време поддържайки духа на Клара, композирайки музика, с която да я разтуши: Смела, решителна и дейна, Клара е пословична със силния си характер. По време на размирици в Дрезден три от децата й остават в града с детегледачка, докато всички останали са принудени да се евакуират. Клара не се подчинява на забраната, а преминава директно през въоръжената охрана, за да спаси децата си и да се върне обратно извън града. След смъртта на съпруга си, Клара остава изцяло отговорна за осигуряването на семейния бюджет. До този момент тя също е изпълнявала тази функция, поради добрите приходи от концерти, които е получавала. Освен да бъде сред първите солисти на новосъздадената Берлинска филхармония, тя прави премиерните изпълнения на много от произведенията на Роберт, както и на творби от своите съвременници Брамс, Шопен и Менделсон. Концертният й живот е бил наситен дори по съвременните стандарти - запазени са над 1300 програми от нейни концерти. Освен като концертиращ музикант, Клара Шуман е активна и в сферата на образованието. Тя е първият преподавател по пиано в консерваторията във Франкфурт и единствена жена там, а десетки нейни ученици успяват да развият международни кариери. Клара Шуман има дълъг живот, в който музиката, любовта и личните трагедии са неразривно свързани. Освен, че любимият й Роберт я напуска твърде рано, тя надживява четири от осемте си деца, като две от тях включително й оставят внуци, които Клара отглежда. В последните си години губи слуха си, както любимия й Бетовен, чиито произведения изпълнява с огромен успех. Умира от инсулт, а загадка остава естеството на връзката й с Йоханес Брамс, писмата от когото тя изгаря в по-голямата си част. Не без значение е фактът, че последното произведение, което изпълнява са \"Вариации по тема от Хайдн\" от Йоханес Брамс.", "date": "2019.10.26", "title": "Клара Шуман - една от най-влиятелните жени в класическата музика"}
{"url": "https://www.dnevnik.bg/photos/2019/10/26/3982193_snimka_na_denia_v_podgotovka_za_helouin/", "text": "Във Вавре, Белгия, се проведе традиционният парад, който предшества Хелоуин.", "date": "2019.10.26", "title": "Снимка на деня: В подготовка за Хелоуин"}
{"url": "https://www.dnevnik.bg/sport/2019/10/26/3982329_tiineidjurka_ot_nova_zelandiia_pobedi_shifrin_v/", "text": "Сезонът в  Световната купа по ски алпийски дисциплини  започна с изненадваща победа на новозеландката Алис Робинсън в гигантския слалом в Зьолден, Австрия. Едва на 17 години тя спечели първата си победа, като надви носителката на Големия кристален глобус Микаела Шифрин. Робинсън завърши с време от 2:17.36 минути в двата манша и изпревари с едва шест стотни американката. Шифрин водеше след първия манш, като имаше аванс от 14 стотни пред новозеландката, а всички останали бяха далеч назад. Във втория манш Робинсън записа 14-о време, а Шифрин едва 18-о. За младата новозеландка това е едва второ качване на подиума в Световната купа. Тя беше втора в гигантския слалом в Солдеу. Дотук в 10 старта Рообинсън имаше едва две завършвания преди да грабне победата. Трета на подиума в Зьолден се качи Теса Уорли от Франция, която спечели в австрийския курорт преди година. Робинсън е първата скиорка, родена през 21 век, която печели старт в Световната купа. Тя е и едва третата представителка на Нова Зеландия с победа след Клаудиуя Риглер и Анелис Кобергер.", "date": "2019.10.26", "title": "Тийнейджърка от Нова Зеландия победи Шифрин в първия старт в алпийските ски"}
{"url": "https://www.dnevnik.bg/photos/snimka_na_denia/2019/10/26/3981707_snimka_na_denia_meduza_v_goliamata_mechka/", "text": "Телескопът \"Хъбъл\" на НАСА успя да снима интересно космическо явление, което е локализирано на 130 млн. светлинни години и се намира в съзвездието Голямата мечка. Визуално то прилича на медуза. Предполага се, че кадърът е на по-стара галактика, която буквално поглъща по-малка, богата на газ система, изхвърляйки потоци от звезди и прах в космоса.", "date": "2019.10.26", "title": "Снимка на деня: Медуза в Голямата мечка"}
{"url": "https://www.dnevnik.bg/sport/2019/10/26/3982331_siti_razgromi_astun_vila_i_se_dobliji_na_tri_tochki_ot/", "text": "Шампионът на Англия \"Манчестър сити\" спечели двубоя си от 10-ия кръг на Висшата лига, като разгроми с 3:0 гостуващия \"Астън вила\". Новакът не успя да вземе нищо от стадион \"Етихад\", въпреки че изигра добро първо полувреме, в което не допусна гол. Успехът позволи на \"Сити\" да се доближи на три точки от лидера \"Ливърпул\", който ще изиграе двубоя си от кръга в неделя, приемайки \"Тотнъм\". Точни за \"гражданите\" бяха Рахийм Стърлинг, Кевин Де Бройне и Илкай Гюндоган. И трите гола за \"Сити\" паднаха след почивката. Съставът получи и червен картон, след като в края на срещата за втори жълт картон беше изгонен Фернандиньо. Футболистите на Пеп Гуардиола имаха пълен контрол над двубоя от самото начало. \"Сити\" притежаваше топката в по-големи периоди и се настани пред вратата на гостите. Първият шанс за \"гражданите\" се откри в петата минута, когато след продължителна атака топката стигна до Габриел Жезус. Бразилецът се завъртя около оста си и стреля, но ударът му мина встрани.   Последваха силни минути за домакините, но или ударите бяха неточни, или последното подаване беше грешно, което позволи на \"Вила\" да държи нулевото равенство. В 24-ата минута домакините поискаха дузпа за игра с ръка на футболист на гостите, но VAR показа, че нарушение няма. Малко по-късно и \"Вила\" беше с претенции към рефера, искайки дузпа за игра с ръка на Джон Стоунс. До края на първото полувреме \"Сити\" направи един голям пропуск чрез Давид Силва. Капитанът на домакините получи отлично подаване от Стърлинг, но не улучи вратата. След паузата \"Сити\" се нуждаеше от няколко секунди, за да поведе в резултата. Точно 20 секунди изминаха от началния удар и момента, в който Стърлинг изведе \"гражданите\" напред. Едерсон изрита топката от наказателното поле, защитникът на \"Вила\" Тайрън Мингс не се намеси добре и игра с глава, само да я прати към Стърлинг. Нападателят на \"Сити\" изскочи сам срещу вратаря и реализира под плонжа му - 1:0.      За Стърлинг това беше 13-и гол от началото на сезона и общо 35-и през 2019 г. Ранното попадение позволи на \"Сити\" още по-лесно да контролира двубоя и бързо успя да си осигури победата. В 65-ата минута Кевин Де Бройне удвои след опит за центриране, който обаче не беше засечен и влетя в мрежата. Попадението дълго време беше разглеждано заради съмнения за засада, в момента, в който белгиецът игра с топката. В крайна сметка голът беше зачетен. Само пет минути по-късно Илкай Гюндоган се разписа и направи аванса на домакините още по-убедителен.      До края на срещата \"Сити\" направи още няколко пропуска, а \"Вила\" опита да се отчете с поне един гол. В заключителните минути Фернандиньо извърши нарушение в центъра на терена и беше изгонен за втори жълт картон. \"Вила\" имаше най-дбрия си шанс в последната минута на добавеното време, когатоо обаче Едерсон спря Киърън Дейвис, а секунди по-късно Джак Макгин удари греда. Малко по-рано това се случи и с Жезус, който уцели греда за \"Сити\".", "date": "2019.10.26", "title": "\"Сити\" разгроми \"Астън вила\" и скъси разликата до върха"}
{"url": "https://www.dnevnik.bg/sviat/2019/10/26/3982336_turciia_e_deportirala_nai-malko_30_hil_siriici_v/", "text": "Най-малко 30 хил. сред вътрешно разселените жители на Сирия са се върнали в селищата в североизточната част на страната, които са под контрола на турската армия след началото на военната операция \"Извор на мира\". Това съобщи пред медии говорителят на Службата на ООН за координиране на хуманитарните въпроси Йенс Ларке, цитиран от БТА. Броят на вътрешно разселените в Североизточна Сирия към 23 октомври е бил над 139 000 души, посочи той и допълни, че след началото на турската операция над 11 000 граждани на Сирия са преминали в Ирак.  За едно денонощие от Ливан и Йордания в Сирия са се върнали почти 900 души, се посочва на сайта на руското министерство на отбраната. Вчера правозащитната организация \"Амнести интернешънъл\" разпространи доклад, според който Турция принудително изпраща сирийски бежанци в сирийски район към границата, където иска да създаде т.нар. безопасна зона. Анкара твърди, че няма депортации, а единствено доброволни връщания и вече няколкостотин хиляди души са направили такава стъпка.", "date": "2019.10.26", "title": "Турция е депортирала най-малко 30 хил. сирийци в бъдещата \"безопасна зона\", твърди ООН"}
{"url": "https://www.dnevnik.bg/razvlechenie/2019/10/26/3982335_moje_li_harvi_uainstiin_da_tursi_uteha_za_jivota_si/", "text": "Представете си, че ви предстои да излезете на сцената в малко заведение, за да покажете таланта си като жена комик и в един момента в публиката се настани Харви Уайнстийн. Как бихте реагирали? Ще си тръгнете в знак на протест, ще се покриете или ще се правите, че нищо не се е случило? В подобна ситуация преди няколко дни се озовава Кели Бакман. Тя тъкмо трябвало да излезе на сцената в т.нар. \"Час на актьора\" - събитие за изгряващи таланти в нюйоркско заведение, когато на една от масата се настанил пуснатият под гаранция от 1 млн. долара бивш холивудски продуцент Харви Уайнстийн, на който му предстои дело през януари. Онова, което тя прави, разказва \"Гардиън\", е веднага да реагира на ситуацията и да включи обстоятелството в монолога си. Споменава \"големия слон в помещението\", а в почивката две от колежките й Амбър Роло и актрисата Зои Стъклес се конфронтират с продуцента на неговата маса, като една от тях яростно се възмущава как може да стои на няколко крачки от \"изнасилвач\" и \"никой няма да каже нищо по въпроса\". Двете са изведени от заведението, а част от събитието е документирано във видео. По-късно говорителят на Уайнстийн - Джуда Енгелмайер казва в изявление, че с Уайнстийн са се отнесли несправедливо, докато той е бил навън с приятели, \"наслаждавайки се на музика и в опит да открие утеха в неговия преобърнал се живот\". Тя описва ситуацията като изключително груба и като \"пример как правовият процес днес е смазан от обществеността\". В коментара си за ситуацията \"Гардиън\" пита: Какво въобще си е мислил Уайнстийн? Толкова ли е лишен от срам и самоосъзнаване, че да не вземе предвид ефекта от присъствието си на събитие, изпълненое с млади, жени изпълнителки? Или пък просто е опипвал почвата на настоящата си популярност?  Независимо какъв е отговорът, едно изглежда неоспоримо в разигралия се епизод. Как хора като Уайнстийн, обвинени от над 80 жени в изнасилване, сексуално посегателство и злоупотреба, могат да се разминат с последствията от стореното, пише Стив Роуз в коментара си за \"Гардиън\". Тази публична поява на Уайнстийн всъщност може да се определи като идеална илюстрация на феномена \"публично мълчание\", което се основава на някакво общо благоприличие и учтивост, смята авторът. \"Гардиън\" допълва, че много от актьорите онази вечер в \"Часът на актьора\" са били изумени от пристигането на Уайнстийн. Дори не вярвали, че наистина е той, но много малко от тях всъщност са казали нещо по този повод. На коментарите на Бакман част от публиката дори отговорила с \"Млъкни!\", после от компанията на Уайнстийн обидили актрисата Роло, а един от актьорите защитил продуцента с довода, че който и да е слона в стаята, той е направил \"Добрият Уил Хънтинг\", а това бил адски добър филм. Заведението също се е извинило с това, че държи всички негови клиенти да бъдат третирано еднакво. Технически, Уайнстийн е невинен до доказване на противното, независимо от количеството доказателства и свидетелски показания срещу него. Делото предстои. Остава обаче въпросът, смята изданието, дали един обвинен в толкова много неща човек трябва да има гарантирано спокойствието да търси \"утеха\" на публично място, без значение дали това притеснява част от хората наоколо. Ще има известна доза ирония, ако въпросните три актриси успеят да придобият по-голяма популярност след случилото. Бакман вече споделя, че последователите й в \"Туитър\" са се увеличили. Тя няма да е първата жена в шоубизнеса, която да се окаже в по-добра ситуация след срещата си с Уайнстийн, от онази, в която е била, преди това. Но това не отменя проблемът със системата, която благоприятства злоупотребите на мъжете с власт. В коментара си за изданието журналистът Стив Роуз пише: \"Някои биха казали, че в крайна сметка в случая е победила свободата на словото, а ако Уайнстийл е опипвал почвата, то определено се е изкалял.\"", "date": "2019.10.26", "title": "Харви Уайнстийн - \"слонът в помещението\", който не искаме да признаем, че виждаме"}
{"url": "https://www.dnevnik.bg/ot_vas/galeriiotvas/2019/10/26/3982297_chitatelska_fotogaleriia_la_martorana/", "text": "Намираща се на пиаца „Белини“ в Палермо и с най-обикновена испанска барокова фасада, тази църква от XII век е величествена останка от епохата, когато Палермо е бил най-богатото пристанище в Западна Европа.", "date": "2019.10.26", "title": "Читателска фотогалерия: Ла Марторана"}
{"url": "https://www.dnevnik.bg/bulgaria/2019/10/26/3982339_novo_ognishte_na_afrikanska_chuma_po_svinete_e/", "text": "Ново огнище на чума по свинете е регистрирано в област Смолян. Заразен мъртъв глиган е регистрирано в района на рудоземското село Мочура, съобщава БНР. За обявената инфектирана зона е издадена заповед на Регионалната дирекция по горите в Смолян за ограничаване на достъпа до горски територии, която включва забрана за дърводобив, лов и туризъм до 22 ноември. В района, в който е наложена забраната за достъп, ще се разрешава извършването на неотложни дейности след разрешение от Областната епизоотична комисия. В началото на октомври ограниченията за останалите 5 инфектирани зони в смолянска област бяха отменени.", "date": "2019.10.26", "title": "Ново огнище на африканска чума по свинете е регистрирано в Смолянско"}
{"url": "https://www.dnevnik.bg/kultura/2019/10/26/3982207_devette_jivota_na_mik_harvi/", "text": "Понякога музикалните легенди не идват с шум и не свирят в големи зали: Мик Харви, китаристът на Пи Джей Харви и дългогодишна част от Nick Cave and The Bad Seeds, ще бъде на сцената на Mixtape 5 във вторник, 29 октомври. До него ще бъдат китаристът Джей Пи Шилоу, басистът Глен Луис и бившият барабанист на Sonic Youth Стив Шели. Малко предистория: Мик Харви е роден през 1958 г., отрасва в Мелбърн, а в самото начало на 80-те музиката го води първо към Лондон, а после Западен Берлин, който започва да приютява музикантите, които не намират себе си в познатия формат. През 1983 г. той и Ник Кейв, преди това членове на The Birthday Party, основават Nick Cave and The Bad Seed, а в средата на десетилетието в групата присъства Хюго Рейс, многократно свирил в България през последните години.      През следващото десетилетие Мик все по-често се отдава на самостоятелни проекти и композиране на филмова музика, а през 2009 г. окончателно напуска групата. Работата му с Пи Джей Харви продължава през годините, а експерименталното записване на последния й албум (The Hope Six Demolition Project), вдъхнови документалния филм A Dog Called Money - в момента той е по кината във Великобритания, а миналата година направи българската си премиера на Sofia Film Fest.  Това, което винаги съпътства албумите на Мик Харви, е концепцията. Той има три албума с кавъри на едно от най-знаковите имена във френската музика през ХХ век, Серж Генсбур, съответно с преведени от самия него на английски (и в  един случай на немски ) текстове. \"До известна степен е несъзнателно, но винаги съм правил тематични албуми. Мисля, че помага песните да гравитират около една основа и да звучат като част от цялостна работа\", казва той пред \"Дневник\". Това изисква и съответната концентрация: \"Когато записвам се старая да съм далеч от всичко, което може да ме разсея. Трябва човек да пази целостта на идеите си всеки външен шум може да им навреди.\" Последният му проект е The Fall and Rise of Edgar Bourchier and the Horrors of War, където песните (по изненадващо слушаем начин) разказват за поет, изпратен да се сражава в Първата световна война. \"През годините често се е случвало да чета документални книги за историята около събитията през Първата световна война. Темата винаги ме е интересувала.\" Голяма част от текстовете са посветени на чувството на дезориентация, пост-травматичен стрес, понятието за добро и зло, загубата на дома. Дали Мик влага нещо от номадските си години в това? \"Колкото и объркан да те оставя едно дълго турне, не бих искал да сравнявам двете неща – не може да се сравни с травмите, които носи едно военно преживяване.\" Той идва в София малко след като светът усилено говори за бившата му група - след напускането му, Nick Cave and The Bad Seeds уловиха ново поколение слушатели с последните си албуми, а най-новият, Ghosteen излезе внезапно и ще бъде последван от турне през 2020 г. \"Не се дистанцирам от това, което правят сега, винаги ми е интересно да чуя новите им неща. Но ми направи впечатление, че групата е вече невидима в записите - звучи ми като 99% Ник Кейв и Уорън Елис, без намеса от другите. Имам чувството, че напускането ми ги направи по-смели в решенията си и ги провокира да отидат в различна посока, въпреки че щеше да е хубаво това да не е нужно, за да се случи.\"      Мик Харви изглежда като нестандартно амбициозен композитор във време, в което албумите губят важността си и комерсиалната си стойност. Чувства ли се като изчезващ вид? \"В крайна сметка, като артист, работата ти е да направиш нещо, което чувстваш като важно сам за себе си, но индивидуалните компоненти на това, което създаваш, също да имат стойност. Аз не мога да контролирам как хората слушат музиката ми, така че просто съм щастлив, че тя продължава да намира пътя си към хората все още.\" ", "date": "2019.10.26", "title": "Деветте живота на Мик Харви"}
{"url": "https://www.dnevnik.bg/sport/2019/10/26/3982343_baiern_izleze_nachelo_v_germaniia_sled_purva_pobeda_ot/", "text": "\"Байерн\" (Мюнхен) се изкачи на първо място в Бундеслигата, след като спечели двубоя си от 9-ия кръг в шампионата. Баварците се наложиха у дома над \"Унион\" (Берлин) с 2:1. Това беше първа победа от три мача насам за тима на Нико Ковач. Точни за успеха на шампионите бяха Бенжамен Павар през първата част и Роберт Левандовски след почивката. Полякът се разписа в девети пореден мач и вече има 215 гола в Бундеслигата. Той записа рекорд със серията си от попадения. \"Унион\" можеше да си тръгне с нещо от Мюнхен, след като Себастиан Андерсон пропусна дузпа в 58-ата минута. Тимът от столицата все пак стигна до гол, именно с удар от 11-те метра, дело на Себастиан Полтер в 86-ата минута. Другият претендент за титлата \"Борусия\" (Дортмунд) допусна грешна стъпка, като завърши 0:0 в дербито с \"Шалке\". За 11-и път двата големи съперника завършиха без голове в историята на този сблъсък. В класирането \"Байерн\" е начело с 18 точки, пред \"Фрайбург\" със 17 и \"Борусия\" с 16. В неделя таблицата може да промени своя вид, след като \"Борусия\" (Мьонхенгладбах) и \"Волфсбург\", коит имат по 16 точки, тепърва ще играят.", "date": "2019.10.26", "title": "\"Байерн\" излезе начело в Германия след първа победа от три мача"}
{"url": "https://www.dnevnik.bg/kultura/2019/10/18/3973243_otkus_ot_literaturni_izkusheniia_na_venceslav/", "text": "                         Излезе от печат сборникът \"Литературни изкушения\" – впечатляваща колекция от есета, дело на Венцеслав Константинов. \"Литературни изкушения\" съдържа най-въздействащите текстове от петте есеистични книги на автора, който ни напусна неотдавна. Синтез на впечатляваща културна информация, есетата съчетават опита на Венцеслав Константинов като проникновен преводач интерпретатор, задълбочен литературен изследовател и талантлив писател. С изискан стил авторът споделя размишленията си върху значими европейски писатели, художествени тенденции и литературни теми, навлиза в световете на немската, австрийската и швейцарската литература, осмисля някои от големите литературни митове (Доктор Фауст, Дон Жуан, Вилхелм Тел). Венцеслав Константинов е изтъкнат есеист, писател и преводач, един от най-вдъхновените изследователи и популяризатори на немскоезичната литература в България. Преводите му са събрани в 80 издания. Автор е на есеистичните книги \"Писатели за творчеството\", \"Флейтата на съня\", \"Гоблен, извезан с дяволски опашки\", \"Немски литературни простори\", \"От Танхойзер до Шумахер\", на антологиите \"Великите немски поети от ХІІ до ХХ век\", \"66 съвременни немски поети\", на книгите с афоризми \"Тайният живот на дъжда\", \"Смехът на совата\" и \"Котката на Сократ\", на стихосбирката \"Невидимите сигурни неща\" и \"Подковаване на скакалец. Роман в спомени\". Носител е на Наградата за преводаческо изкуство на Федералното министерство за образование и култура във Виена, на Наградата на Съюза на преводачите в България за цялостно творчество, на Наградата на София за литература. ДОН ЖУАН ПРЕЗ ПОГЛЕДА НА МАКС ФРИШ Известно е определението, че ако Прометей е най-чистото създание на елинската народна мисъл, а Фауст – типичен представител на немската национална същност, то Дон Жуан е олицетворение на романския дух. Образът на присмехулника, измамника и прелъстителя, който се одързостява да се постави над божествения ред и човешкия морал, съществува още в испанския фолклор. Но неговият литературен път започва през XVII век с драмата \"Севилският измамник и Каменният гост\" на монаха Габриел Телес, добил световна слава под псевдонима Тирсо де Молина. За четири столетия образът на Дон Жуан претърпява множество художествени превъплъщения – да споменем само тълкуванията на Молиер, Моцарт, Хофман, Киркегор, Байрон, Пушкин и Бърнард Шоу, – но найзначимото от тях в по-късно време е комедията на Макс Фриш \"Дон Жуан, или Любовта към геометрията\", публикувана през 1953 година. Към текста на драмата швейцарският писател е добавил едно есе, в което излага представата си за съвременния лик на Севилския измамник. Мъжествеността Дон Жуан, като всеки литературен герой, има свой кръг от сродни по дух образи, отбелязва Макс Фриш. И колкото и да се различават от него Икар или Фауст, те все пак са му по-близки от Казанова. Тъй че не е необходимо актьорът да си напряга ума как да замае главите на дамите в партера. Дон-Жуановата слава на прелъстител е недоразумение от страна на дамите. Той е интелектуалец, макар че физически е добре сложен и няма нищо общо с очилатия кабинетен учен. Онова, което го прави неотразим за дамите на Севиля, е преди всичко неговата духовност. Тя се възприема като оскърбление, понеже е насочена не към жената, а към съвсем други цели и поначало определя на жената само епизодична роля – с всеизвестния резултат, че този епизод поглъща целия живот на Дон Жуан. Той е красив в своята неустрашимост пред житейските изпитания. Съвсем не е наконтен хубавец, нито пък Херкулес. Строен е като тореадор, почти хлапак. Подобно на тореадора се сражава с бика, но сам той не е бик. Ръцете му са нервни – изящни, но не изнежени. Постоянно се налага въпросът: мъж ли е той? Дон Жуан би могъл да бъде танцьор. Неговата мъжественост се движи близо до границата с женствеността. За него тя не е нещо самопонятно, а по-скоро е скъпоценно притежание, което трябва постоянно да се защитава, понеже е застрашено. Лицето на Дон Жуан се отличава с будния поглед на човек, над когото е надвиснала опасност. Що се отнася до неверността – най-популярния недостатък на всеки Дон Жуан, – това означава според Макс Фриш следното: не заради новата страст той изоставя предишната; отблъсква го всичко, което не отговаря на истината. Той изоставя всяка жена не от любов към следващата, а от любов към нещо по-възвишено от жената – например геометрията. Неговата невярност произлиза не от прекалено мощен нагон, а от страха да не се самоизмами, да не изгуби себе си – това е будният страх от женственото в самия него. Дон Жуан не познава любовта. Чувството, което изживява, крие в себе си нещо зловещо-отвратително – напомня влажно тропическо слънце над вонящо от разложение блато, напомня джунгла от пълзящи и виещи се растения, където не може да се премине без гола шпага. Дон Жуан е сам и сред мъжете, продължава Макс Фриш. В живота му винаги ще се намери някой Сганарел или Лепорело, но не и Хорацио. Мъжете го отбягват. Дон Жуан е необщителен, понеже сред мъже изглежда сам на себе си женствен. Както повечето от нас, възпитани от литературата, младият Дон Жуан е убеден, че любовта, която ще го споходи някой слънчев ден, ще бъде насочена непременно към една-единствена жена, да речем към доня Ана, която е пробудила у него тази любов. Но още в самото начало предугажда каква огромна роля играе тук половият нагон, а когато от собствен опит узнава колко лесно заменим е обектът на младежките му въжделения, той, още юноша, в когото се разбужда личността, се усеща дълбоко в себе си уплашен и смутен. Има чувството, че е само едно късче природа, сляпо и жалко, че Небето му се подиграва заради стремежа му към духовност. Тази травма поражда у него неукротимата потребност да осмее Небето, да го предизвика на двубой чрез присмех и злодеяния, а това ще рече, че все пак Дон Жуан приема съществуването на Небе. Испания За Макс Фриш е особено важна срамежливостта на Дон Жуан, която не му пречи да бъде нагъл, защото е скрита – външно тя не се проявява. Тогава каква е неговата националност, неговата душевност? Ето отговора на швейцарския писател: \"Испанското в Дон Жуан... Това може да се пренебрегне, но я се опитайте да напъхате Дон Жуан в друг национален костюм, например немски, англосаксонски или славянски, и веднага ще стане ясно: независимо от по-широкото тълкуване на образа Дон Жуан винаги е бил и ще си остане творение на испанския дух. Испанецът (поне такива са впечатленията ми от едно кратко пътуване в тази страна) не познава никакво \"може би\", никакво \"и така, и иначе\", а единствено \"да\" или \"не\". Също така той познава само два вида вино – червено или бяло! Нюансите са му чужди. В това има нещо величествено, проникнало чак до всекидневния бит. На испанеца са чужди колебанието, смесването на нещата, средните положения, но също и богатството на отсенките. Чужди са му и психическата уравновесеност, душевният уют, а също, пак в този смисъл, състраданието – както малкото, така и голямото – иска ми се дори да кажа: чужда му е хуманната любов. Когато испанецът каже: \"Обичам те!\", това означава: \"Желая те!\". А смелостта му – каквато безсъмнено притежава и Дон Жуан – ни изглежда често като поза, от която черпи сили самотният фаталист под пустинната синева на испанското небе: живот или смърт, има ли значение! Също в техните танци има нещо дръзко, високомерно, предизвикателно. Настроението се отхвърля като нещо недостойно, стъпква се в праха – жестоко, направо презрително. А колкото и страст да е вложена в техния танц, той никога не завършва с опиянение, с блажено душевно отпускане, тъкмо обратното – с тържество над опиянението, с внезапна поза на абсолютно самообладание. И на гордост, разбира се. При това в гордостта винаги има нещо кухо, нещо компенсиращо. Наслада от живота? По-голяма е тук насладата от покоряването, това е повече испанско. Сребристо-белият тореадор, изправен срещу черния бик, човекът, който с оръжието на духа влиза в смъртоносна схватка – това е Дон Жуан. В последна сметка и за тореадора главното не е да съхрани живота си. Победата му не се изразява в това. Прави го победител грацията, геометричната точност на неговите движения, танцовите стъпки – всичко това той противопоставя на могъщия бик. Тъкмо тази победа на артистичния дух изпълва арената с възторг. Черният звяр, срещу който застава Дон Жуан, е нагонната сила на пола, която обаче, за разлика от тореадора, той не може да убие, без да унищожи самия себе си. В това се състои разликата между арена и живот, между игра и битие... Най доброто въведение към Дон Жуан – като изключим Киркегор – си остава посещението на испанска корида. Смъртта Дон Жуан, който не убива, е немислим дори в рамките на една комедия. Смъртоносното му е така присъщо, както детето на жената. Учудващото е, че сме склонни да не го виним и за убийствата му, за тях му държим по-малко сметка, отколкото на един генерал. А съвсем не дребните му престъпления, за които би трябвало да го осъди всеки почтен съд (следователно и почитаемата публика), някак се изплъзват от нашето възмущение. Едва ли можем да си представим един Дон Жуан, който завършва дните си в затвора! Негов затвор е светът; или казано по друг начин: Дон Жуан ни е интересен само дотолкова, доколкото е в състояние да се измъкне от нашия упрек – като метеор, като сгромолясване мимо волята му, като сблъсък, чиито гибелни последици показват колко сме далеч от рая. Ако живееше в наши дни, Дон Жуан (какъвто аз си го представям) би се занимавал навярно с ядрена физика: за да познае истината. Ала конфликтът му с женското начало, тоест с безусловния стремеж да се съхрани животът, би останал същият. И като атомен физик той рано или късно ще се изправи пред избора: смърт или капитулация – капитулация на онзи мъжки дух, който, останал самовластен, очевидно е готов да взриви мирозданието, щом само придобие техническата възможност за това. Меланхолията Зад всеки Дон Жуан стои скуката, макар и прикрита умело от безразсъдна смелост. Това е скука, изпълнена не с прозевки, а с лудории – скука на духа, който жадува абсолютното, но се е убедил, че никога не ще може да го постигне. Накратко, това е великата скука на меланхолията, горестта на едно сърце, в което отмират желанията, тъй че единственото, което му остава, е остроумието. Един Дон Жуан без остроумие би се обесил. Според Романо Гуардини: \"Меланхоликът жадува да срещне абсолютното, но във вид на любов и красота. Това е жажда за същото, което Платон нарича същинска цел на Ероса, жажда за най-висшето благо, което е и самата действителност – непреходна и безгранична. Този копнеж по абсолютното е свързан при меланхолика със съзнанието за неговата непостижимост. Меланхолията – това е болката от раждането на вечното в човека.\" Абсолютното... Едва ли може да се очаква от един съвременен драмописец да го вложа в образа на Каменния гост. Но какво да правим с това призрачно-зловещо плашило? Дон Жуан е немислим без него – без тази заемка от всевъзможни легенди. А само с пародия няма да превъзмогнем това наследство. Пародията предполага, че зрителят дълбоко в сърцето си все още вярва в историята, която се пародира. Но кой от нашите зрители вярва, че един обруган покойник действително може да възкръсне и да седне на трапезата ни? Не, в това вече не вярваме. Едничкото, което ни остава, е поезията и в този смисъл класическата легенда за низвергването на богохулника в пъкъла ще продължи да живее. Отчаян от невъзможността на своето съществование, при което тя се проявява не като метафизична гръмотевична буря, а като обикновена скука, сега вече самият Дон Жуан инсценира легендата за сгромолясването си в ада. Наистина той я показва като опера, като измама, чрез която иска да се спаси; представя я като изкуство, което само приема вид на нещо абсолютно; превръща я в поезия. Ала в последна сметка се оказва, че тази легенда, с която той се надсмива над целия свят, е всъщност само външен, зрим израз на неговия действителен, вътрешен и иначе невидим, на неговия безизходно истински край.\" Дон Жуан на Макс Фриш не успява да избяга от своето театрално съществуване; той прилича на актьор, попаднал случайно в друга, непозната му пиеса. Затова се измъчва от вътрешни противоречия – конфликтът вече не е между него и света, той е проникнал в самия него.", "date": "2019.10.26", "title": "Откъс от \"Литературни изкушения\" на Венцеслав Константинов"}
{"url": "https://www.dnevnik.bg/razvlechenie/2019/10/26/3982346_nai-chetenoto_v_dnevnik_izborut_na_ivan_geshev_i/", "text": "                         1.  Как Иван Гешев беше избран за главен прокурор (хронология)  - 42919 прочитания 2.  Бъдещият главен прокурор се показа в целия си блясък  - 41265 прочитания 3.  Охраната на Борисов ще бъде смъмрена, след като видео показа как шофира  - 39825 прочитания 4.  Приятелката на Борислав Игнатов заведе иск за 1 млн. лева срещу \"Пик\"   - 39813 прочитания 5.  \"Маркет Линкс\": Оспорван вот с висока активност, Манолова води пред Фандъкова  - 30330 прочитания 6.  Плевнелиев призова Румен Радев да върне избора на нов главен прокурор  - 26348 прочитания 7.  Издателят на \"Пик\" нападна критик на Иван Гешев: Ти ще ми паднеш бе, ей   - 26088 прочитания 8.  Бойко Борисов: Валери Симеонов и Цветан Цветанов са дует сега  - 25019 прочитания 9.  Нискобюджетната Eurowings започва да лети от и до София  - 23918 прочитания 10.  \"Това е дъното – агитките и властта в мрачна симбиоза\"  - 20993 прочитания", "date": "2019.10.26", "title": "Най-четеното в \"Дневник\": Изборът на Иван Гешев и охраната на Бойко Борисов"}
{"url": "https://www.dnevnik.bg/sviat/2019/10/26/3982354_britanskata_policiia_povdigna_obvinenie_na_shofyora_na/", "text": "Британската полиция съобщи, че е повдигнала обвинения в непредумишлено убийство на 39 човека срещу шофьора на камиона, в който бяха намерени телата на загиналите. 25-годишният северноирландец Морис (Мо) Робинсън ще бъде изправен в понеделник пред съд в град Челмсфорд, съобщава БТА. Повдигнати са му обвинения в непредумишлено убийство на 39 човека, трафик на хора, подпомагане на нелегална имиграция и пране на пари. Мо Робинсън е първият обвинен във връзка със случая. Още четирима души бяха арестувани, след като по-рано тази седмица във Великобритания бе открит хладилен камион, с българска регистрация, с телата на 39 човека. Британската полиция все още не е установила самоличността на мъртвите хора. Има индикации, че много от жертвите са виетнамци.", "date": "2019.10.26", "title": "Британската полиция повдигна обвинение на шофьора на камиона с десетките загинали край Лондон"}
{"url": "https://www.dnevnik.bg/photos/2019/10/26/3982180_fotogaleriia_hramut_v_luksor/", "text": "Храмът в Луксор е голям древноегипетски храмов комплекс, намиращ се на източния бряг на река Нил. В древността градът е познат като Тива.", "date": "2019.10.26", "title": "Фотогалерия: Храмът в Луксор"}
{"url": "https://www.dnevnik.bg/razvlechenie/2019/10/26/3982355_djein_fonda_prie_nagrada_bafta_nasred_poredniia_si/", "text": "Джейн Фонда прие престижното отличие \"БАФТА Лос Анджелис\", докато бе отвеждана с белезници след ареста й по време на протест за климата във Вашингтон. Американската актриса и активист получи награда на името на Стенли Кубрик за съвършенство във филмовото изкуство на годишната церемония на БАФТА Британия, която е американско подразделение на Британската академия за филмово и телевизионно изкуство. Въпреки това тя не успя да присъства лично на събитието в петък вечер, което се проведе в хотел \"Бевърли Хилтън\", за да приеме наградата и както е обичайната практика, изпрати видео съобщение вместо това. Кадри от ареста на 81-годишната знаменитост във Вашингтон бяха излъчени пред публиката на церемонията. На тях носителката на \"Оскар\" вика отдалеч: \"БАФТА, благодаря. Много съм поласкана.\" Фонда бе една от 17-те протестиращи за спешни мерки по въпросите за климата в щатската столица заради незаконна демонстрация. Отношението на полицията актрисата определи като \"изключително мило и професионално\". Тя сподели, че се е преместила в столицата, за да може да участва по-дейно в борбата с пагубното въздействие върху климата. Актрисата, която обяви, че се надява да вдъхнови и други по-възрастни активисти, разкри, че планира да бъде арестувана всеки петък по време на протести. Така след първия арест на 11 октомври, тя бе арестувана и миналия петък - 18 октомври. Сред предишните носители на наградата \"БАФТА Лос Анджелис\" на името на Стенли Кубрик, която се връчва на \"легендарни личности, чиято работа е белязана с неподправения белег на авторство и изобретателност\", са Кейт Бланшет, Джордж Клуни и Мерил Стрийп.", "date": "2019.10.26", "title": "Джейн Фонда прие награда БАФТА насред поредния си арест на протест за климата"}
