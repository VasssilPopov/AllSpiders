{"url": "https://www.dnevnik.bg/photos/2018/03/24/3152212_fotogaleriia_jeni_sreshtu_abortite/", "text": "Хиляди хора се включиха в протестите на жени във Варшава и в други полски градове, изразяващи тяхното противопоставяне срещу ново предложение за затягане на Закона за абортите. В столицата Варшава протестиращите държаха плакати с надписи \"Свободен избор\" и \"Жената е човешко същество\".", "date": "2018.03.24", "title": "Фотогалерия: Жени срещу абортите"}
{"url": "https://www.dnevnik.bg/sport/2018/03/24/3152257_uefa_shte_plati_nad_75_miliona_evro_na_uchastnicite_v/", "text": "Общо 94 милиона долара (76.25 милиона евро) ще раздаде Европейската футболна централа (УЕФА) на участниците в новия турнир  Лига на нациите , който започва през есента. В петък организацията прие наградния фонд. Първите 12 отбора в ранглистата на УЕФА, които ще разделени в първите четири групи от Дивизия А ще получат по 1.5 милиона евро. Това ще бъде такса солидарност за самото им участие в надпреварата. Победителят във всяка една група ще получи още 1.5 милиона евро като бонус. Победителите от четирите групи в Дивизия А ще се класират за финалния турнир следващия юни, в който могат да заработят още 4.5 милиона, в случай че спечелят титлата. От УЕФА добавиха, че максималният награден фонд, който един отбор може да получи е 7.5 милиона евро. За останалите три потока сумата, която се превежда за участие и бонусите за победа в групата са както следва: дивизия В – 1 милион евро, дивизия С – 750 хиляди евро и дивизия D – 500 хиляди евро. Съответно крайните победилите от дивизии B, C и D ще получат по 3.5, 2.5 и 1.5 милиона евро. България е в  Дивизия С на турнира и е в група 3  заедно с Норвегия, Словения и Кипър. Мачовете от Лигата на нациите ще се изиграят между септември и ноември.", "date": "2018.03.24", "title": "УЕФА ще плати над 75 милиона евро на участниците в Лигата на нациите"}
{"url": "https://www.dnevnik.bg/sviat/2018/03/24/3152260_trump_zabrani_na_povecheto_transseksualni_da_slujat_v/", "text": "Президентът на САЩ Доналд Тръмп издаде заповед, забраняваща транссексуални да служат в армията, освен \"при ограничени обстоятелства\", съобщава БТА. Да се задържат военнослужещи с история или диагноза \"полова дисфория\", които могат да се нуждаят от значителна медицинска терапия, е \"значителен риск за ефективността на армията\", посочва Белият дом. Понятието \"полова дисфория\" се използва за означаване на усещането за липса на синхрон между половата идентичност и външния вид. Президентът изненада ръководството на Пентагона миналата година с туит, в който обяви, че ще отхвърли плана на предшественика си Барак Обама да се позволи на транссексуалните открито да служат в армията. Опитите на Тръмп да наложи забрана срещнаха юридически пречки и Пентагонът започна да разрешава на транссексуалните да кандидатстват за военна служба през януари.", "date": "2018.03.24", "title": "Тръмп забрани на повечето транссексуални да служат в армията"}
{"url": "https://www.dnevnik.bg/bulgaria/2018/03/24/3152262_bulgarskite_vlasti_otrekoha_za_goneneto_na_ruski/", "text": "След като в редица чужди медии се появи информация, че България ще е една от европейските страни, които ще подкрепят Великобритания и  ще изгони руските дипломати  на територията ѝ, от външното министерство уточниха, че към момента подобно решение не е вземано. Информацията беше разпространена от медии като американската телевизия \"Си Ен Ен\" и британските вестници \"Таймс\" и \"Гардиън\". Според нея България ще бъде солидарна с Великобритания, на чиято територия беше отровен бившият руски шпионин Сергей Скрипал. Обединеното кралство обвини директно Русия за случая и изгони 23 дипломати на страната. Вчера имаше среща на високо равнище на 28-те лидери на ЕС, на която те се съгласиха с позицията на Великобритания, че е \"много вероятно Русия да е отговорна\" за нападението с нервнопаралитично вещество срещу Скрипал и дъщеря му. Очаква се в началото на следващата седмица редица европейски страни също да изгонят руските дипломати на територията им. Председателят на парламентарната група на управляващата партия ГЕРБ Цветан Цветанов добави, че на този етап България няма да се присъедини към другите членки на ЕС, които ще гонят руски дипломати. Той поясни, че когато има нарушаване на националната сигурност се предприемат подобни действия. \"Към настоящия момент нямаме такива данни, за да пристъпим към такива действия\", каза Цветанов.", "date": "2018.03.24", "title": "Българските власти отрекоха, че руски дипломати ще бъдат гонени"}
{"url": "https://www.dnevnik.bg/bulgaria/2018/03/24/3152263_borisov_poiska_nai-tejkite_nakazaniia_za_granicharite/", "text": "Премиерът Бойко Борисов поиска да бъдат наложени \"максимално тежки наказания\" за служителите на Гранична полиция на летище София, които във вторник са допуснали пътниците на полет от Париж до София, да преминат без задължителните гранична и паспортна проверка. Това се разбира от съобщение, разпространено от правителствената информационна служба. За случая от 20 март тази седмица, съобщи  вчера \"Дневник\". По-късно през деня днес се очаква вътрешният министър Валентин Радев и главният секретар на МВР Младен Маринов да дадат брифинг по случая. Премиерът ги е извикал днес и е поискал още в кратки срокове да бъде извършен анализ на работа на граничната служба на Аерогара София и да бъдат предприети адекватни мерки за реорганизацията й.", "date": "2018.03.24", "title": "Борисов поиска най-тежките наказания за граничарите, пуснали пътници без проверка"}
{"url": "https://www.dnevnik.bg/sport/2018/03/24/3152266_cska_zagubi_ot_12-iia_vuv_vtora_liga_v_kontrolna/", "text": "ЦСКА използва паузата в първенството, за да играе контролен мач, който обаче завърши със загуба. Червените, които са на второ място в елитната група, отстъпиха с 2:3 на \"Струмска слава\" – 12-и във Втора лига. Двубоят се игра на базата на ЦСКА в Панчарево, която беше пригодена за футболен мач, въпреки обилния снеговалеж. Още в шестата минута ЦСКА откри резултата чрез Хеан Бланко от дузпа. Наказателният удар беше отсъден за нарушение срещу Роланд Алберг. Червените пропуснаха още един добър шанс за гол и вмесот да удвоят преднината си, получиха попадение. В 35-ата минута Каранейчев прехвърли Георги Китанов. Втората част започна с два бързи гола на \"Струмска слава\" в рамките само на две минути. Между 52-ата и 54-ата Кристиян Тасев се разписа два пъти и изведе гостите от Радомир напред. ЦСКА върна едно попадение чрез Алберг в 67-ата минута и така приключи двубоя. Следващата събота ЦСКА започва участието си в плейофите на първенството, като се изправя срещу \"Ботев\" (Пловдив) на \"Българска армия\".", "date": "2018.03.24", "title": "ЦСКА загуби от 12-ия във Втора лига в контролна среща"}
{"url": "https://www.dnevnik.bg/sport/2018/03/24/3152268_ronaldo_veche_e_treti_sred_golmaistorite_za_nacionalni/", "text": "С двата си гола в приятелския мач срещу Египет, Кристиано Роналдо се изкачи на трето място във вечната ранглиста по попадения за националните отбори. Капитанът на Португалия донесе успеха на своя тим с 2:1 с голове в 92-ата и 95-ата минута. Преди това Египет беше повел с точен изстрел на Мохамед Салах още преди почивката. Роналдо вече има 81 гола в 148 мача за своята родина. Той изпревари на третото място японеца Кунишиге Камамото (80 гола в 84 мача между 1964 и 1977 г.). Единствените двама с повече голове от португалеца са Ференц Пушкаш и Алие Даей. Унгарската легенда има 84 гола в 89 срещи в периода 1945-56. Даей, който игра 13 години за националния отбор на Иран, държи рекорда със 109 попадения в 149 мача. От действащите футболисти в топ 20 има само двама – Лионел Меси със 61 гола в 123 мача за Аржентина и Давид Видя (59 гола в 98 мача). Испанецът обаче прекрати кариерата си в националния тим.", "date": "2018.03.24", "title": "Роналдо вече е трети сред голмайсторите за национални отбори"}
{"url": "https://www.dnevnik.bg/bulgaria/2018/03/24/3152271_purvi_doshul_purvi_obslujen_pri_otpuskaneto_na_pari_za/", "text": "Общо 120 млн. евро ще бъдат отпуснатите от Европа пари за осигуряването на интернет връзка в малките селища в България. Инициативата WiFi4EU или \"Интернет за всеки\", трябва да бъде реализирана в следващите две години. 193 общини от страната вече са подали документи, а общият брой на кандидатствалите е 7502, съобщиха от транспортното министерство. На съвместна пресконференция еврокомисарят Мария Габриел и министърът на транспорта Ивайло Московски обясниха и какъв ще бъде принципът, на който ще се отпуска финансиране. \"Първи дошъл, първи обслужен\", по думите на еврокомисарят. Крайният срок за кандидатстване по програмата е 15 май. В рамките на първия конкурс ще бъдат финансирани първите 1000 общини чрез специален алгоритъм. Ако един проект не бъде одобрен на първия етап, той ще може да бъде подаден за финансиране от някой от следващите 4 конкурса.", "date": "2018.03.24", "title": "\"Първи дошъл, първи обслужен\" при отпускането на пари за интернет в малките селища"}
{"url": "https://www.dnevnik.bg/bulgaria/2018/03/24/3152272_da_bulgariia_povedenieto_na_borisov_spriamo_rusiia/", "text": "Поведението на премиера Бойко Борисов и отказа му да се консолидира с общата позиция на държавните и правителствени ръководители на страните от Европейския съюз във връзка извършената атака с нервнопаралитичен газ във Великобритания \"представлява ясен знак на отказ от солидарност от страна на България с останалите европейски партньори в изключително деликатен за Европейския съюз и НАТО момент\". Това се казва в позиция на партия \"Да, България\", разпространена до медиите. Вчера имаше среща на високо равнище на 28-те лидери на ЕС, на която те се съгласиха с позицията на Великобритания, че е \"много вероятно Русия да е отговорна\" за нападението с нервнопаралитично вещество срещу бившия руски шпионин Сергей Скрипал и дъщеря му. Българският премиер Бойко  Борисов каза, че  позовавайки се на своя опит в стотици разследвания като главен секретар на МВР \"обикновено в такива случаи не е това, което изглежда на пръв поглед\", а запитан дали Русия стои зад нападението на Скрипал, отговори, че е мнителен човек и ще коментира, когато поръчителят стане известен. \"Подобен акт подкопава и без това отслабеното доверие, което партньорите ни имат към нас. То поставя под въпрос действителната принадлежност на България към Европейския съюз и НАТО, както и цялостното развитие на страната ни като европейска демократична държава\", пишат от \"Да, България\", които уточняват, че с писмото си искат да \"бият тревога\". Според партията на бившия правосъден министър Христо Иванов поведението на министър-председателя по време на Европейския съвет в Брюксел е \"още по-смущаващо на фона на липсата на каквито и да е действия от негова страна и от страна на правителството и на компетентните правоохранителни органи срещу антидемократичната и антиевропейска пропаганда, провеждана в България чрез псевдо медии и сайтове за дезинформация и фалшиви новини, някои контролирани от Делян Пеевски, а други открито свързани с руските икономически политически интереси\". \"Особено скандалното е, че тези \"медии\" се финансират отчасти със средства от държавния бюджет и европейските фондове\", пишат още от партията. \"Действията на Бойко Борисов на заседанието на Европейския съвет в Брюксел са повод да бием тревога, че в страната се провежда целенасочена и широкомащабна дезинформационна кампания, целяща да срине подкрепата на българското общество за демокрацията като форма на обществена организация и да настрои гражданите срещу принадлежността на България към Европейския съюз, като създаде предпоставки за установяване на открито авторитарно управление\", смятат от \"Да, България\". Вчера след съвета на лидерите от ЕС стана известно, че се очаква се в началото на следващата седмица редица европейски страни също да изгонят руските дипломати на територията им. Тази сутрин  в чуждестранни медии  се появи информация, че подобни действия може да предприеме и България. Много бързо обаче  българските власти отрекоха  подобно нещо.", "date": "2018.03.24", "title": "\"Да, България\": Поведението на Борисов спрямо Русия поставя под съмение демократичното развитие на страната"}
{"url": "https://www.dnevnik.bg/citat_na_deniia/2018/03/24/3152275_citat_na_denia_sluchaiat_s_letishte_sofie_e_edno/", "text": "Това заяви вътрешният министър Валентин Радев на брифинг пред МВР по повод случая от вторник, когато над 40 души са преминали в България на летище София без паспортна и гранична проверка. По-рано днес премиерът  Бойко Борисов поиска максималните наказания  за служителите, които не са били по местата си и по този начин са допуснали преминаването на пътниците от полет Париж- София на \"България еър\".", "date": "2018.03.24", "title": "Цитат на деня: Случаят с летище София е едно петънце, трябва да го изчистим бързо"}
{"url": "https://www.dnevnik.bg/sviat/2018/03/24/3152278_skripal_e_iskal_ot_putin_razreshenie_da_se_vurne_v/", "text": "Отровеният в британския град Солсбъри бивш служител от руското военно разузнаване Сергей Скрипал е отправил преди години до президента Владимир Путин молба да му бъде разрешено да се завърне в Русия. Това съобщи днес \"Би Би Си\", като се позова на Владимир Тимошков, който съученик на Скрипал. От своя страна Кремъл опроверга тази информация. Тимошков твърди, че е разговарял със Скрипал по телефона през 2012 година, когато бившият разузнавач, осъден в Русия за шпионаж в полза на Лондон, вече е живеел във Великобритания. Скрипал разказал, че е изпратил на Путин писмо, в което моли за прошка. \"Писал е до Владимир Путин да бъде помилван докрай и да получи разрешение за връщане в Русия, защото там са майка му, брат му, всичките му роднините\", заявява Тимошков и добави, че Скрипал съжалявал за ролята си на \"двоен агент\". На 4 март бившият полковник от руското Главно разузнавателно управление (ГРУ) Сергей Скрипал, живеещ във Великобритания след размяна на шпиони с Русия, и дъщеря му Юлия са били отровени според Лондон в Солсбъри с нервнопаралитично вещество. Британските власти заявиха, че това вещество е разработено в Русия и обвиниха Москва, че е замесена в инцидента. Руските власти категорично отрекоха и посочиха, че нито в Съветския съюз, нито в Русия е имало програми за разработване на такова вещество. Лондон изгони 23 руски дипломати и обяви други антируски мерки, след което Москва предприе ответни стъпки - изгони от Руската федерация аналогичен брой служители в британското посолство, разпореди да се закрие генералното консулство на Великобритания в Санкт Петербург и да бъде спряна дейността на Британския съвет в Русия.", "date": "2018.03.24", "title": "Скрипал е искал от Путин разрешение да се върне в Русия"}
{"url": "https://www.dnevnik.bg/sport/2018/03/24/3152285_marten_furkad_specheli_svetovnata_kupa_po_biatlon_za/", "text": "Кръг преди края на сезона в Световната купа Мартен Фуркад си гарантира спечелването на Големия кристален глобус в биатлона. За седма поредна година французинът триумфира с отличието, като показа невероятно постоянство през целия сезон. Фуркад триумфира в последното преследване в руския зимен център Тюмен, побеждавайки големия си съперник Йоханес Тингес Бьо. Французинът подобрява собствения си рекорд, след като преди него никой не е печелил толкова поредни големи глобуси в биатлона. След като преди година се изравни с легендарния  Оле Ейнар Бьорндален  по световни купи, сега биатлонистът от Перпинян излиза еднолично начело. Преди последния масов старт, който е в неделя Фуркад математически си гарантира, че не може да бъде изпреварен от Бьо. Той има 1116 точки, а норвежецът остава с 1028 след 21 надпревари. В 20-те старта, в които взе участие французинът постоянно беше на подиума, като спечели девет надпревари. Освен това Фуркад спечели и трите малки купи в отделните дисциплини –  спринт , индивидуално и преследване. В неделя той може да спечели и тази в масовия старт. В Тюмен Фуркад завърши за 32:02.7 минути и направи само една грешка в стрелбата си. Той беше много стабилен през цялата дистанция и не допусна никой да го доближи в трасето от 12.5 километра. Бьо завърши на 47.9 секунди след победителя, след като направи една грешка при третата си стрелба. Той обаче компенсира с невероятно бягане, след като стартира едва 14-и. Норвежецът беше най-бърз в бягането, с повече от 30 секунди пред Фуркад. Подиумът допълни италианецът Лукас Хофер, който беше единственият биатлонист без грешка в стрелбата. Хофер, подобно на Бьо стартира със заден номер, но беше много стабилен по всички показатели. В крайна сметка той завърши с пасив от 1:08.4 минути след победителя. Българските биатлонисти не успяха да влязат сред първите 30 в преследването. Владимир Илиев пристигна 40-и с общо седем грешки в стрелбата с изоставане 4:49 минути след Фуркад. Илиев обаче направи много добро бягане, като имаше 10-и резултат. Красимир Анев е 41-и с четири грешки на 5:06 минути, а Антон Синапов – 55-и на 6:50 със седем пропуска.", "date": "2018.03.24", "title": "Мартен Фуркад спечели Световната купа по биатлон за седма поредна година"}
{"url": "https://www.dnevnik.bg/sport/2018/03/24/3152289_junoshite_do_19_godini_se_prostiha_s_nadejdite_si_za/", "text": "Юношеският национален отбор до 19 години записа първа загуба в  елитния кръг от квалификациите за Евро 2018 . Поражението с 0:2 от Франция слага край на надеждите на тима за класиране на шампионата, след като първото място вече е извън възможностите на България. Франция стигна до успеха с две попадения на Набил Алуи, който вкара в 26-ата и 79-ата минута. България остава с една точка от два мача, докато \"петлите\" имат пълен актив от шест точки. Единствено първият от групата се класира за шампионата във Финландия през лятото. Другият мач тепърва ще се изиграе, като в него се изправят Испания и Белгия. Иберийците имат една точка, а Белгия е без точков актив. Българският отбор се опита да бъде равностоен преди почивката, като заложи на прибрана игра и изчакване на контраатаки. Очаквано повечето положения бяха пред вратата на Димитър Шейтанов. В 26-ата минута вратарят капитулира след точно изпълнение на Алуи. До почивката българският отбор отправи само два удара, но не застраши сериозно френската врата. През втората част темпото беше по-ниско, но Франция вкара втори гол 11 минути преди края, с което реши развоя на срещата. Отново нападателят на \"Монако\" Алуи беше точен и приближи отбора си до класиране на европейското. Последният мач на България е на 27 март срещу Белгия. Двубоят е от 18.30 часа.", "date": "2018.03.24", "title": "Юношите до 19 години се простиха с надеждите си за Евро 2018 след загуба от Франция"}
{"url": "https://www.dnevnik.bg/sport/2018/03/24/3152146_s_gol_na_lingard_angliia_natrupa_uverenost_germaniia_i/", "text": "Английският национален отбор по футбол взе важна доза увереност преди наближаващото световно първенство. Воденият от Гарет Саутгейт състав се наложи с 1:0 срещу Холандия като гост. Победата дойде с попадението на Джеси Лингард през второто полувреме. Вечерта беше изпълнена с приятелски срещи с участието на водещите отбори. Два от фаворитите за световната титла - Германия и Испания, завършиха при 1:1 помежду си. Бразилия се наложи убедително с 3:0 срещу домакина на мондиала Русия, а Аржентина стигна до 2:0 срещу Италия. Европейският шампион Португалия направи късен обрат за 2:1 срещу Египет. Звездата Кристиано Роналдо вкара в 92-ата и 95-ата минути, за да бъде избегната изненадата. Такава се получи в мача на Франция - \"петлите\" пропиляха преднина от два гола и допуснаха обрат за 2:3 срещу Колумбия. В Амстердам англичаните се представиха добре и заслужиха първата си победа срещу Холандия от 1996 г. насам. Успехът дойде с гола на Лингар, който в 59-ата минута стигна до отбита топка и със силен удар по земя от границата на наказателното поле я прати в долния десен ъгъл. В мача между последните два световни шампиона, игран в Дюселдорф, Испания поведе още в шестата минута. Тогава Андрес Иниеста изведе Родриго вляво в наказателното поле и последният стреля точно. Бундестимът успя да изравни в 35-ата минута след много красив гол на Томас Мюлер, дошъл след изстрел от разстояние. След почивката двата отбора имаха възможности, но до нови голове не се стигна. Де Хеа и Тер Стеген направиха добри спасявания, а в 65-ата минута Матс Хумелс удари греда след удар с глава. Интересен беше и двубоят между Аржентина и Италия. Южноамериканците имаха две добри възможности чрез Игуаин и Паредес преди почивката, но не можаха да вкарат. В началото на втората част \"скуадра адзура\" беше близо до гол, но пропуски направиха Имобиле и Инсиние. Евер Банега даде преднина на Аржентина в 75-ата минута, когато след двойно подаване получи на границата на наказателното поле и с удар по земята отбеляза. Десет по-късно при бърза атака Игуаин подаде вляво на Лансини, който със силен изстрел удвои.", "date": "2018.03.24", "title": "С гол на Лингард Англия натрупа увереност, Германия и Испания завършиха наравно"}
{"url": "https://www.dnevnik.bg/bulgaria/2018/03/24/3151010_prokuraturata_shte_reshi_do_dni_kakvo_da_pravi_s/", "text": "Прокуратурата е получила официален отговор от турските служби, след който може да започне проверка на доклада, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\". Това отговори главният прокурор Сотир Цацаров на въпрос на \"Дневник\". Той отказа да посочи какво се казва в отговора на властите в южната съседка като заяви, че ще има повече информация след като наблюдаващият случая прокурор прецени какво да прави - дали да започне проверка или не, както и дали има данни за образуване директно на досъдебно производство. Прокурорското постановление се очаква до края на другата седмица или началото на април. Целта на запитването,  отправено в началото на март , от страна на българската прокуратура към Турция, бе да се разбере официално коя е турската служба, издала доклада и на основата на какви факти прави констатациите в него. На 21 декември Цацаров съобщи, че  прокуратурата е започнала проверка по турския доклад,  достъпен в интернет месец преди това. Тогава главният прокурор заяви, че до държавното обвинение са стигнали страници без заглавие, официален автор и обозначение на службата, която го е създала и ще изиска тези данни от Интерпол. Тогав той увери, че \"на проверка ще бъдат подложени всички факти, които са изложени в доклада. Това означава, че от всички компетентни правоохранителни български служби и такива, които са свързани с националната сигурност ще бъдат изискани абсолютно всички данни, с които разполагат - ако разполагат с такива, за контрабанда на тютюневи изделия. Включително и по отношение на \"Булгартабак\". Такива данни ще бъдат изисквани и от агенция \"Митници\", допълни тогава Цацаров. По думите му ще трябва да се сравни целия износ на тютюневи изделия, който е осъществен от страната, с производството на самата фирма. Пътят на един доклад За доклада, който е от лятото на 2017 година и който е бил изпратен до Интерпол, съобщи през ноември месец  \"Капитал дейли\" . След разгласяването на информацията Цацаров първо съобщи, че в прокуратурата не е постъпвало нищо, свързано с документа. В началото на декември главният прокурор уточни, че  МВР ще изиска доклада от Турция , а когато го получи, ще го предостави на държавното обвинение.  Месец след оповестяването му  и прокуратурата получи документа, като тогава първоначално Цацаров не коментира какво се съдържа в него. Първоначално вътрешният министър Валентин Радев каза, че  не е запознат със съдържанието на турския доклад, но отрече в него да се посочва  \"Булгартабак\". Едва преди два дни  Радев призна, че в документа е споменато името на \"Булгартабак\" , като уточни, че се говорело за три или четири марки цигари, които не е запомнил.", "date": "2018.03.24", "title": "Прокуратурата ще реши до дни какво да прави с турския доклад за \"Булгартабак\""}
{"url": "https://www.dnevnik.bg/kultura/2018/03/25/3151023_otkus_ot_momicheto_koeto_cheteshe_v_metroto_na_kristin/", "text": "Топла история за любов и книги на страниците на \"Момичето, което четеше в метрото\"! Трогателната история на французойката Жюлиет, която се изгубва сред книгите, за да промени генерално живота си, е разказана умело от французойката Кристин Фере-Фльори на страниците на романа \"Момичето, което четеше в метрото\". Запиляна в монотонното си ежедневие из парижките улици и страниците на книгите, които чете всеки ден в метрото, Жюлиет прекарва дните си без особено силни емоции. Всеки ден, увита уютно в големия избледняло син шал, изплетен от баба й, Жюлиет се крие зад слънчевите си очила във формата на пеперуда и от време на време хвърля поглед на заобикалящите я в метрото – почти едни и същи лица, повечето четящи като нея, и дори й се струва, че започва да ги опознава по заглавията, които вижда в ръцете им. Един ден героинята на Фере-Фльори решава да слезе няколко спирки по-рано, за да се разходи из града. Това ненадейно решение я отвежда до прага на странна къща, чиято врата е подпряна с книга, а на табелка има загадъчен надпис: \"Книги без ограничения\". Така Жюлиет се озовава сред обществото от хора, които пускат книгите свободни. Те не оставят нищо на случайността – опознават околните и откриват от коя книга имат нужда, за да бъдат щастливи. Жюлиет скоро разбира, че трябва да се научи отново да чете – и книгите, и хората, за да промени изцяло живота си. А дали ще открие щастието? \"Момичето, което четеше в метрото\" от Кристин Фере-Фльори е топла история за книги и любов, която се стреми да покаже, че нищо на този свят не е случайно. Кристин Фере-Фльори (1961) е френска писателка, автор на тийнейджърски романи, както и истории за пораснали читатели. Първата й книга в YA жанра излиза на френски през 1996 г. – \"Le Petit Tamour\", последвана от романа за възрастни \"Les vagues sont douces comme des tigre\" (1999), за който печели наградата Antigone измежду 60 други заглавия. От 2001 г. е главен редактор във френското издателство Les 400 Coups France. Превод Паулина Стойчева Мичева Корицата на българското издание е на художника Дамян Дамянов \"Винаги съм си представял, че Раят е библиотека.\" Хорхе Луис Борхес, \"Слепотата\" Жюлиет намери улицата, ръждивата порта с избелялата синя ивица боя, небето, затворено между високите стени, и се смая. Щеше да й се стори почти напълно естествено, ако улицата бе изчезнала, ако една стена се издигаше пред нея на това място или ако вместо търсения, очевидно напразно, склад с книги, откриеше аптека или магазин с витрини, облепени с обяви във флуоресцентножълто и зелено с промоциите за седмицата. Не. Тя сложи лявата си ръка на студения метал. Табелата също бе все още там. И книгата. Тя стоеше все така между крилата на портата, пропускайки ухаещ на дим въздух. Жюлиет се обърна и огледа фасадите на околните къщи. Защо се притесняваше някой да не я наблюдава точно в този момент? Страхуваше се да не я видят как влиза вътре – да не я съдят? В този заспал квартал хората сигурно гледаха с подозрение кой влиза и излиза от съседите им. А това място задължително будеше любопитство, а навярно и нещо повече. Жю лиет не знаеше от какво се страхува. Но чувстваше, че вътре в нея се надига смътна тревога. Да раздава книги на непознати хора – непознати, но избрани \"шпиони\"... кой може да прекарва така времето си? Всъщност да посвети цялото си време на това? От какво живееше бащата на малката Заиде? Дали излизаше понякога, за да отиде на работа – думата не предизвика никакъв образ в съзнанието на Жюлиет, която не успя да си представи Сюлейман зад гише в банка или в архитектурно бюро, да не говорим за класна стая или супермаркет – или стоеше затворен, денем и нощем, в тази облицована с книги стая, в която лампите светеха постоянно? Той всъщност можеше да работи и оттам, да проектира уеб сайтове, да превежда на свободна практика или да пише текстове за каталози например. Но не го виждаше и в нито една от тези роли. В действителност не го възприемаше като истинско, обикновено същество с материални нужди и социален живот; не го възприемаше и като баща. Нито дори като мъж. Станали сме толкова подозрителни, помисли си тя, бутайки тежкото крило, което се отвори бавно, сякаш със съжаление. Винаги си мислим най-лошото. Да даваш книги на хората, за да станат по-добри – това е целта му, ако съм разбрала правилно... Сигурна съм, че в местната бакалия смятат Сюлейман за терорист или дилър. И полицията вече е идвала тук. Ако беше зъболекар, на никого не би му хрумнала подобна мисъл. Започвам да повтарям баналности, всеки знае това. Може би не чета достатъчно, мозъкът ми е изсъхнал. По-добре да... Всъщност какво? Дворът беше празен, парче хартия летеше под първите стъпала на металното стълбище, вратата на офиса бе затворена. Отвътре не се виждаше никаква светлина. Разочарована, Жюлиет се поколеба за няколко секунди дали да не си тръгне, но след това, тласкана от любопитство, се приближи до тъмните прозорци. Дворът на звяра без звяра – възбудата на опасността без опасността. Защо използваше тези съмнителни сравнения? Прииска й се да изръкопляска няколко пъти – беше точното време и точното място, никой нямаше да я види. Но жестът бе някак детински. Не можеше да го направи, не и в този момент. Защо, между другото? Приближи се, стъпка по стъпка. Тишината бе странна. Невъзможно й бе, или почти невъзможно, да повярва, че на няколко метра от нея градът поглъщаше времето, плътта, мечтите на хората, градът, който никога не се засищаше, който никога не спеше. Плясък на криле й подсказа, че над главата й прелита гълъб и каца на парапета на галерията; разнесе се звън на напукана камбана, осем пъти един след друг. Сутринта. Можеше да бъде което и да е време, където и да е, навсякъде, в един от онези провинциални квартали, които Балзак обича толкова да описва. – Не стойте тук. Влезте. Гласът дойде отгоре, разнесе се над нея и тя подскочи, стресната от изненада. Не бе залепила носа си до стъклото на прозорците, но въпреки това имаше усещането, че са я хванали в крачка да прави нещо нередно. – Ей сега идвам. Днес не съм много във форма. И той вече беше там – все едно бе прелетял над земята. Жюлиет дори не бе чула стъпките му по стълбището. Още преди да го види, усети миризмата, пропила дрехите му, миризма на канела и портокал. – Току-що направих торта за Заиде – каза той. – Тя нещо не е в настроение. Погледна ръцете си, покрити с брашно, усмихна се извинително и ги изтри в черните си панталони. В края на краищата той бе баща. Но торта? За болно малко момиче? – Ако я боли стомахът... – започна с неодобрителен тон Жюлиет, но внезапно й се стори, че чува как майка й и бабите й са проговорили едновременно през нейната уста. Защо се бъркаше? Сюлейман се облегна на вратата, която се съпротивляваше на ръждясалите си панти. Натисна с рамо и я принуди да се открехне повече. – Всичко тук се е пораздрънкало – каза той. – Стените и обитателите им. Заприличали сме едни на други. Жюлиет се канеше да протестира – от учтивост – но той бе прав, разбира се. Тя се усмихна.", "date": "2018.03.24", "title": "Откъс от \"Момичето, което четеше в метрото\" на Кристин Фере-Фльори"}
{"url": "https://www.dnevnik.bg/istorii_na_denia/2018/03/24/3152016_chasovnikut_se_mesti_s_chas_napred_tazi_nosht/", "text": "Тази вечер ще спим един час по-малко. Причината е, че в 3 часа трябва да преместим стрелките на часовника с един час напред и да преминем към лятното часово време. Въпреки, че все повече се поставя под съмнение реалният ефект от този ход, над 100 държави в света местят стрелките на часовниците си два пъти в годината - през пролетта и есента, като сменят зимно с лятно часово време. Идеята да се използва дневните светлина по-ефективно се лансира няколко пъти, като първия неин привърженик е американският посланик в Париж през 80-те години на XVIII век Бенджамин Франклин. Следващите опити за въвеждане на лятно часово време са от 1895 и 1908 година. За пръв път това става факт в Германия през 1915 година, когато Първата световна война е в разгара си. Мотивът е, че така ще е пестят въглища, а промишлеността ще е по-ефективна. След края на бойните действия спира и прилагането на лятното часово време. Реално, масово то се въвежда с петролната криза през 70-те години на миналия век. В България часовниците се местят от 1 април 1979 г. Преходът от стандартно към лятно време е горе-долу на еднаква дата - последната неделя на октомври (а за страните от Южното полукълбо - последната неделя на март). Датата на минаване към лятно време обаче силно се различава: в много страни в Европа и Монголия това е последната неделя на март, в САЩ, Канада, Мексико и страните от Карибския басейн - първата неделя на април, в повечето арабски страни - последният петък на април. В някои държави като Куба, Ирак и Сирия минаването на лятно време става на 1 април независимо от деня от седмицата. Практиката да се сменя на времето не е еднозначно приета, което стана и причина за първи път тази година с въпроса да се заеме Европейския парламент, като през февруари  евродепутатите решиха  да се направи задълбочена оценка за ефекта от местенето на стрелките. Няма пълни изследвания за ползите и вредите от смяната на времето, като това е и причината ЕП да препоръча задълбочени проучвания по темата. Проучване на девет европейски университета показват, че в Европейския съюз за медикаменти и други средства за справяне с проблема се разходват 130 млрд евро годишно. Изследване на Еврокомисията от 2014 г. обаче установи, че преобладаващата част от страните членки са доволни от сегашното положение. Към момента против са във Финландия и Литва. Сред страните, отказали се от лятното часово време най-скоро са Русия, Беларус и Украйна, които го правят през 2011 година.", "date": "2018.03.24", "title": "Часовникът се мести с час напред тази нощ"}
{"url": "https://www.dnevnik.bg/analizi/2018/03/24/3151661_da_si_bolen_v_bulgariia_i_v_germaniia_priliki_i_razliki/", "text": "\"Българските болници се управляват с елементарни калкулации колко са приходите и разходите. Нас не ни интересува каква е смъртността сред нашите пациенти или какви са новостите в лечението. Важното е дисбалансът между приходите и разходите за месеца да не се влоши още повече. Управите на болниците се занимават само с финансови въпроси. Въобще не обсъждаме качеството на медицинското обслужване или пък хуманната страна на грижите за болните. Интересуват ни не медицинските проблеми на пациента, а по коя клинична пътека ще мине и колко пари ще получим за него\". Това заяви пред форума началникът на Клиниката по кардиология в ИСУЛ проф. Асен Гудев. И припомни, че българските болници все още нямат рейтинг за качеството на медицинското обслужване, каквито имат всички болници в развитите страни. \"По какви показатели се конкурират помежду си българските лечебни заведения? Та ние нямаме дори данни за смъртността в болниците, нямаме информация за вътрешно-болничните инфекции, нямаме статистика за шансовете на нашите пациенти за по-дълъг и по-качествен живот. В болници като тези от световната верига \"Джон Хопкинс\" специален управителен борд следи само и единствено качеството на медицинското и хуманното обслужване на болните. Ако в България не се замислим и не работим върху хуманността и милосърдието в медицинското обслужване, няма как да имаме доволни пациенти и стремеж на завършващите български лекари и сестри да работят в родината си\", констатира още проф. Гудев. Как е в Германия? Деформациите в българското здравеопазване са наистина тежки. Един от резултатите е принудителното дофинансиране на медицинското обслужване от джоба на иначе здравно осигурени пациенти. В Германия то е не повече от 10-15% от цената на медицинските манипулации и лекарствата, докато в България половината от здравните услуги са за сметка на осигурените. Това констатира доц. Димо Кюркчиев, който има зад гърба си 14-годишна лекарска практика в Германия, а понастоящем е доверен лекар на посолствата в София на Германия, Австрия и Швейцария. През германската здравна система ежегодно преминават 20 милиона нуждаещи се от медицинско обслужване хора, за чието лечение 120-те държавни и още поне толкова частни здравни каси в страната плащат над 80 милиарда евро - или средно по 4 500 евро на пациент. \"В България тази сума е сведена до символичните 500 евро. Ето защо тежко болните българи са принудени да разпродават имуществото си, за да имат шанс за по-благоприятен изход\", допълва д-р Кюркчиев. Част от деформациите в българското здравеопазване той отдава на монополизма, наложен от единствената здравна каса в страната. \"Представяте ли си колко нелепо би било дори да си помислим, че в съвременна България има само един вестник или само една телевизия или банка. Но никой не се замисля колко вредно е, че финансирането на медицинското обслужване в страната е съсредоточено в ръцете на една-единствена здравна каса\", изтъква Кюркчиев. И предрича, че за да запази монопола си, тази каса ще се стреми да просъществува во веки веков, защото това устройва тези, които извличат изгоди от ненормалната ситуация. Според експерта, големият брой здравни каси в Германия сам по себе си не е панацея за проблемите в здравната система. Но той гарантира конкуренция и контрол върху разходите и качеството на медицинските грижи. \"Броят на здравно неосигурените германски граждани е сведен до 45-50 хиляди души на фона на 80-милионното население на страната. А в 7-милионна България дори не знаем дали неосигурените са 1,5 милиона или 2 милиона души. Но явно ръководството на единствената българската здравна каса не се притеснява, че в резултат от това в нейния бюджет възниква половинмилиарден дефицит\", казва още д-р Кюркчиев. Според него на България са нужни минимум три здравни каси, които да се конкурират помежду си за здравните вноски на все повече пациенти. Това би довело до излизане на системата от сегашната парализа. Печални рекорди Здравната система в България е нереформирана. В нея от години се е наложила порочната политика пари да се дават най-вече за много скъпи лечения, лекарства и консумативи за трудно лечими заболявания, каквито са тежките сърдечни и онкологични страдания. Могъщите лобита на ръководствата на държавните и частните болници в съюз с немалка част от лекарската гилдия и в компанията на производителите и дистрибуторите на лекарства, апаратура и консумативи са твърдо \"абонирани\" за най-големите парични потоци от здравния бюджет на държавата. С цел да се \"усвояват\" отпуснатите средства се правят множество ненужни и направо безсмислени операции и процедури, придружени от скъпи изследвания и влагане на още по-скъпи медицински консумативи. На практика този огромен теч на пари от джоба на данъкоплатците не оказва никакъв ефект върху спада на заболеваемостта. По ръст на сърдечно-съдовите заболявания, по честота на мозъчните инсулти и по коефициента на преждевременна смъртност сред хората на възраст между 45 и 60 години България от десетилетия заема печалното първо място в Европа, твърдят експерти, участвали във форума. В Германия мисленето по този изключително важен за здравето на всяка нация въпрос е съвсем различно. Представителят на Сдружението на германските държавни здравни каси Йоханес Айзенбарт посочва, че в страната му отдавна е установена огромната полза и за гражданите, и за бюджетите на здравните фондове от ранната профилактика на голям брой тежки и нерядко нелечими или трудно лечими хронични заболявания. Германските здравни каси насърчават и заплащат изследванията и наблюдението на множество често срещани страдания, а системната профилактика активно се прилага още при хората на възраст от 35 години нагоре.", "date": "2018.03.24", "title": "Да си болен в България и в Германия: прилики и разлики"}
{"url": "https://www.dnevnik.bg/analizi/2018/03/24/3152005_v_bulgariia_nishto_ne_se_proizvejda/", "text": "Публикуваме анализа на  Института за пазарна икономика . Чували сте я тази фраза, нали? Било то от таксиметрови шофьори, инженери, продавачи, пенсионери и други граждани, които не следят отблизо икономическата статистика, но това не им пречи да имат формирано мнение по доста икономически въпроси. Е, колкото и да е странно за някои, в България се произвежда, при това все повече. От години в икономиката протича траен процес на преструктуриране, при който едни отрасли се развиват бързо и увеличават дела си в икономиката, а други се свиват и намалят тежестта си. Сред растящите отрасли е индустрията, която от 2000 г. насам се развива с добри темпове и с изключение на кризисния период (2009-2010 г.) увеличава брутната си добавена стойност, т.е. произвежда все повече. Делът ѝ в икономиката също се увеличава от началото на хилядолетието – от 21% в брутната добавена стойност през 2000 г., индустрията през 2017 г. вече отчита дял от 24%. Освен промишлени стоки, икономиката на България произвежда и все повече услуги, които също често остават незабелязани. ИКТ секторът, аутсорсингът на бизнес услуги и финансовият сектор са сред все по-важните сектори на икономиката, ако съдим от техния принос към нея. ИКТ секторът вече има дял от 5,5% в брутната добавена стойност (спрямо 3,2% през 2000 г.), аутсорсингът (който де факто е основната част от \"професионални дейности и научни изследвания, административни и спомагателни дейности\") – 6,1%, а финансите и застраховането – 7,5%. В същото време, секторът, който \"губи почва\" най-видимо в местната икономика последните 17 години, е селското стопанство - въпреки огромните субсидии за него по линия на Общата селскостопанска политика и националните доплащания. При обществените услуги (администрация, здравеопазване, образование и др.) и недвижимите имоти също има спад в дяловете, но доста по-малък. А ето и какви стоки се произвеждат все повече в България. Подотраслите на преработващата промишленост, които се развиват най-силно от 2000 г. насам, са металните изделия, електрическите съоръжения, мебелите, каучуците и пластмасите, частите за коли, машините, съоръженията и оръжията, компютърната и комуникационната техника, колелата, хартията и картона, металите и др. При споменатите производства нарастването на продукцията от началото на 2000 г. до януари 2018 г. е далеч над средното за преработващата промишленост и в някои случаи достига до 3-4 пъти (виж таблицата по-долу; маркираните подотрасли са с ръст над средния за преработващата промишленост). Причината за експанзията обикновено е висока конкурентност на външните пазари и значителен износ на продукцията, което се потвърждава и от данните за износа. Единственият отрасъл със спад на производството от 2000 г. насам са тютюневите изделия – заради здравните политики, покачването на цените заради ръста на акцизите, нелегалния пазар и като цяло – свиването на потреблението на такива продукти в цяла Европа и развитите страни. Сред подсекторите с относително слабо представяне (т.е. ръст под средния за целия сектор) пък са кожите, текстилът, обувките, дървения материал, напитките, храните и др. Всички те традиционно се числят към стоките с относително ниска степен на преработка и съответно – относително ниска добавена стойност. За разлика от тях, повечето от секторите, които растат бурно от 2000 г. насам, са такива, приети за сектори с висока добавена стойност - машините, електрическите съоръжения, компютърната и комуникационната техника, компонентите за коли, велосипедите и др. Това преструктуриране на производството към сектори с по-висока добавена стойност се вижда и в данните за външната търговия и по-конкретно – в тези за износа. Видно е, че големият \"печеливш\" от преструктурирането на икономиката, промишлеността и износа са именно инвестиционните стоки, които се числят към стоките с висока добавена стойност. Те увеличават своя дял в износа повече от двойно от 2000 г. насам – от 11 на близо 26%. Към тях се числят машините, уредите и апаратите, електрическите машини, транспортните средства, частите за тях и други инвестиционни стоки. Забележителното е, че всички подсектори на инвестиционните стоки без изключение увеличават дела си в износа на страната. Това преструктуриране към стоки с по-висока добавена стойност се случва за сметка на всички останали големи продуктови групи – енергийни ресурси, потребителски стоки, суровини и материали. Това не означава, че техният износ намалява, напротив – просто неговият ръст е относително по-бавен спрямо този на инвестиционните стоки. Все пак е важно да се отбележи, че в споменатите три групи, чиито дял общо в износа се свива, има продукти, които се радват на увеличаваща се тежест във външните продажби. Така например, в потребителските стоки делът на храните нараства; същото се отнася и за суровините за производство на храни, които също са с чувствително по-голям дял през 2017 г. Като цяло, данните за БВП, промишленото производство и за износа показват следното: 1/ българската индустрия се развива добре от 2000 г. насам и увеличава своята тежест в икономиката, като това се дължи основно на експанзията на преработващата промишленост; 2/ в преработващата промишленост се наблюдава трайна тенденция на преструктуриране към по-голям дял на подотрасли с висока добавена стойност за сметка на такива с по-ниска степен на преработка; 3/ този процес на преструктуриране се диктува основно от външните пазари и отразява конкурентоспособността на българските производители на стоки с относително висока добавена стойност. Иначе в страната нищо не се произвежда.", "date": "2018.03.24", "title": "В България нищо не се произвежда"}
{"url": "https://www.dnevnik.bg/sport/2018/03/24/3152198_grigor_dimitrov_zapochna_neubeditelno_no_se_klasira_za/", "text": "Григор Димитров прекъсна серията си от три поредни загуби и стартира успешно участието си на турнира от сериите \"Мастърс\" в Маями. Световният №4 трябваше да прави обрат срещу германеца  Максимилиан Мартерер , но се справи, за да стигне до третия кръг след 4:6, 6:2, 6:1 за 1.41 часа. В следващата фаза Димитров ще се срещне с Жереми Шарди, който надигра в два сета Роджерио Дутра Силва от Бразилия. Българският тенисист отново показа големи колебания в играта си, като вкара едва 48% от първия си сервис. Димитров даде и шест точки за пробив на своя съперник, което го принуди да показва характер и да се защитава. Първият сет се движеше равностойно до своя седми гейм, когато резултатът беше 3:3. Димитров сервиваше, но се започна с две поредни точки за Мартерер и при 30:40 германецът стигна до точка за пробив. Последваха още десет разигравания преди германецът да поднесе голямата изненада и да поведе с 4:3. След това Мартерер затвърди пробива си, а до края на сета двамата си размениха по още един гейм, за да се стигне до 6:4 в полза на 73-ия в света. В първата част Димитров не успя да реализира нито една директна точка от сервис, а допусна и три двойни грешки. Първият му сервис беше само 31% срещу 52 за съперника. Поставеният под №3 в Маями обаче успя да се събере и започна по-силно втория сет. Димитров поведе набързо с 3:0, а в края на частта реализира още един пробив, за да успее да изравни резултата с 6:2. Вторият сет продължи 34 минути, а българинът повиши малко показателите си, макар 45-те процента първи сервис отново да не бяха впечатляващи. Третият сет започна по абсолютно същия начин с три бързи гейма на сметката на Димитров и това сломи съперника му. Мартерер отново загуби подаването си в шестия гейм, след което с гейм на нула Димитров затвори мача с 6:1. Последната част завърши само за 25 минути, а в нея световният №4 вече показа много по-стабилна игра – три аса, 78% вкаран първи сервис и само две загубени точки при разигравания. \"Определено в началото на мача не се чувствах много комфортно. Особено в първия сет Макс направи много добър мач, той намираше много добре ъглите на корта и се нагоди към условията\", каза Димитров след мача. Той уточни, че ще продължава да се движи стъпка по стъпка и е доволен за начина, по който е завършил срещата. \"Винаги е трудно да се настроиш от тренировки към мачовете. Дори и на тренировъчния корт всичко да ти се получава не става винаги да го пренесеш в турнирите. Нужно е малко време\", добави  Димитров . В третия кръг Димитров ще се изправи срещу Жереми Шарди, от когото няма загуба на твърди кортове. Двамата са се срещали четири пъти, като само в първия им мач през 2011 г. на \"Ролан Гарос\" французинът стигна до успех. През 2012, 2015 и 2016 г. Димитров победи Шарди на Australian Open, в Бризбейн и US Open. \"Той е много добър играч, сервира много добре, има силен форхенд. Ще се фокусирам върху моя тенис и как да го победя\", добави Димитров за 31-годишния французин.", "date": "2018.03.24", "title": "Григор Димитров започна неубедително, но се класира за третия кръг в Маями"}
{"url": "https://www.dnevnik.bg/sviat/2018/03/24/3151755_50_sa_novite_30_ili_kak_se_razrasna_industriiata_za/", "text": "Петдесет са новите тридесет, шестдесет са новите четиридесет. Желанието да останеш млад възможно най-дълго е старо, колкото човечеството. От този стремеж печелят цели индустрии, а пазарът около продуктите срещу остаряване е за милиарди. По целия свят учени търсят начини за спиране на стареенето и свързаните с него заболявания. Амишите живеят по-дълго . Поне членовете на религиозната общност в Индианаполис. Техният живот е средно с десет години по-дълъг, отколкото на членовете на сектата в други части на Америка и достига 85 години. Причината не е в начина им на живот като от преди 300 години, а в генетична мутация, която се предава при поколенията на релиогиозно и културно изолираната общност. Благодарение на нея освен това амишите в Индианаполис не страдат от диабет тип 2. За медицинските изследвания тези резултати, които неотдавна бяха публикувании в списание \"Нейчър\", са многообещаващи - сега се очакват клинични изпитания на медикамент, който действа подобно на ген срещу остаряването. Човечеството не се е отказало от мечтата за хапче срещу старостта. Докато медицинската наука се стреми да се бори с възрастта най-вече като  рисков фактор за редица заболявания , цели клонове от икономиката се занимават с борбата срещу външните белези на остаряването. Пазарът на продукти за грижа за кожата с формули, забавящи стареенето, се оценява на над 25 млрд. долара от института за пазарни изследвания Euromonitor. За хранителни добавки като витамини и микроелементи само в Германия се харчат над 1 млрд. евро годишно, сочи статистика на компанията за пазарни проучвания IQvia. и други подобни вещества срещу бръчки, съобщава американската професионална организация за естетическа и пластична хирургия ISAPS. Световният пазар, свързан със здравето, красотата и фитнеса, се оценява на 580 млрд. долара или почти половината от брутния вътрешен продукт на Испания. Според проучване на Strategy&, подразделение за стратегически анализи на PwC, почти половината от пазара (47 %) се пада на хранителни продукти, а фитнес клубовете завземат 13%, разкрасителните операции - 15%. Бизнесът е многообещаващ, при това не само за хранителните продукти, козметиката и фитнеса. Естетично-пластичните хирурзи също имат все повече работа - броят на процедурите годишно нараства с между 8 и 10%, според статистиката на ISAPS, като всяка година в света се извършват над 25 млн. операции и процедури. Всъщност те дори вероятно са много повече, тъй като организацията не отчита всички страни по света, а и следи само дейността на специализираните хирурзи. Мнозина клиенти на клиниката \"Пьозелдорф\" в германския град Хамбург искат да изглеждат по-млади. Botox срещу гневните бръчки между веждите или сгъстяване на миглите са част от редовното \"меню\" наред с уголемяването на бюста, изсмукването на мазнини, корекцията на носа или намаляването на гърдите при мъжете. \"Живеем в свят, където външността е важна\", казва собственикът на клиниката Холгер Фукс, специалист по пластична, естетическа и възстановителна хирургия. \"Възрастта все по-често се възприема като недостатък\", отбелязва той. Както и преди, клиентите му са основно жени, но броят на мъжете нараства непрекъснато и вече е достигнал 26%. \"При нас идват преди всичко мениджъри, които искат и трябва да изглеждат млади и свежи\", разказва хирургът Ларс Клайнинг. Работата изисква да не им личат 15-те работни часа дневно, твърдят те, а и не искат да изглеждат по-зле от младите си конкуренти. Не им харесва обаче, че трябва да отсъстват от работа заради периода на възстановяване, допълва Клайнинг. Поради това бизнесмените често искат часове в събота. Сред най-търсените от мъжете процедури, наред с лицевата терапия с Botox, са отстраняването на мазнини от корема и гърдите. Тъй като процесът на остаряване при мъжете започва по-късно, отколкото при жените, Сред клиентките мнозина имат професии, при които добрият външен вид е особено важен - манекенки, продавачки, актриси най-често прибягват до услугите на лекарите. \"Мъжете имат късмет, че при тях бръчките се възприемат като атрактивни. За жените това не важи\", посочва Фукс. Повечето клиенти на клиниката отдават голямо значение на естествения външен вид. Никой не трябва да забелязва, че нещо е било правено, допълва той. Докато бизнесът с продукти и услуги срещу остаряване процъфтява, много компании изобщо не се възползват пълноценно от възможностите, които предлага по-напредналата възраст, посочва Хайнц Грюне, ръководител на кьолнския институт за пазарни проучвания Rheingold. Групата на 60-годишните се е променила много от 90-те години. \"Тогава все още имаше възрастни хора като по картинка, които отговаряха на клишето. Те се обличаха така, че от пръв поглед човек ги идентифицираше като възрастни хора\", казва Грюне, който се занимава с темата от 20 години. Днес 60-годишните на пръв поглед почти не се отличават от 40- и 50-годишните. Всички посещават едни и същи кръчми, слушат еднаква музика, обличат се по подобен начин - те живеят в един и същи свят. \"50-те години са новите 30, 60-те са новите 40\", казва Грюне. Според експерта браншът все още изобщо не е осъзнал какъв потенциал се крие в променените възприятия за възрастта и как се е изменил пазарът. Изкуството е продуктите за по-възрастни хора да се предлагат по начин, по който да не бъдат разпознавани като такива. Някои компании вече са приложили този подход, например автомобилостроителният сектор при автомобилите с висока проходимост. \"Автомобилите с висока проходимост са скрита протеза, само че никой не ги възприема като такава\", според Груне. По думите му този тип коли се продават толкова добре не заради елегантния си вид, а защото всеки може да се качва в тях без проблеми. Друг пример за продукти, прекрасно адаптирани за по-възрастни потребители, предлага Apple. \"Apple произвежда отлични продукти, подходящи и за по-възрастни потребители, тъй като обслужването им е идиотско\", казва Грюне. \"И най-хубавото е, че продуктът не ме разобличава като възрастен човек\", допълва той. Психологията също оказва влияние върху това колко дълго живеем. \"Хората, които се чувстват млади, живеят по-дълго\", посочва Ханс-Вернер Вал. Различни изследвания са установили, че усещането за младост се отразява положително върху здравето, казва директорът на Мрежата за изследване на възрастта към университета в Хайделберг. Това означава, че до известна степен всеки може сам да окаже влияние върху остаряването и здравето си. При това изкуството да се живее играе голяма роля. \"Човек, който през целия си живот е бил сравнително физически активен и е избягвал рискови фактори като свръхтегло и пушене, често по-късно започва да има нужда от грижи\", според Вал. Остаряването обаче все още е стигма, според психолога. \"Обществото има негативна представа за остаряването, в професионалния живот, в обществения живот има голяма дискриминация въз основа на основание възрастта. Една по-положителна представа би обогатила обществото ни\", подчертава той. Продължителността на живота нараства, но не е безкрайна. Дори при оптимални условия човешкият организъм може да достигне максимум 115 до 125 години. Извън външни фактори като замърсяване на околната среда, мръсна питейна вода, недостатъчни лекарски грижи, продължителността на живота се определя най-вече от генетични фактори. \"Гените очертават максималната продължителност на живота\", казва професор Кристиан Енглерт от института \"Лайбниц\". \"Дали наистина определен човек ще достигне тази възраст, до голяма степен зависи от начина на живот\", посочва той. /БТА", "date": "2018.03.24", "title": "50 са новите 30, или как се разрасна индустрията за красота"}
{"url": "https://www.dnevnik.bg/kultura/2018/03/24/3150853_za_vtorata_svetovna_voina_i_naukata_razbiraemo/", "text": "Седрик Вилани е рокзвездата на френската наука – той е математик, учен, публична фигура от над две десетилетия и често привличащ внимание с нестандартното си облекло. А от миналата година той е депутат в партията \"Република, напред\" на президента на Франция Еманюел Макрон. От дни в българските книжарници е комикс книгата \"Лунни мечтатели: четири гения, променили историята\", в която текстът е от Вилани,а илюстрациите от френския художник Бодоен. Тя е част от целта на Вилани да направи темата за науката много по-достъпна и встрани от клишетата. Авторите се фокусират върху живота на четири личности, за които Втората световна война е повратен и в някои случаи фатален момент: германският физик и Нобелов лауреат Вернер Хайзенберг, математикът и откривател на \"машината на Тюринг\" Алън Тюринг, преследван за хомосексуалнотта си, физикът и биолог Лео Силард, британският въздушен командир Хю Даудинг. Както пише Вилани в книгата: \"Ученият е като творец, като поет. Въображението е неизбежен инструмент за осъщестявяване на невъзможното\". По-рано този месец той направи кратко посещение в София за премиерата на книгата. \"Искаше ми се да се фокусирам върху една линия от събития, да има нещо като филтър. Втората световна война е период, който е толкова впечатляващ и ужасяващ, че можеш да разкажеш много различни истории в рамките му\", казва пред \"Дневник\" 44-годишният Вилани, също така носител на Fields Medal, отличие, често възприемано като \"Нобел за математика\". \"И така селектирах няколко личности, за които да разкажем чрез техните страхове, противоречия, мъдрости и предсказания. В началото бях съсредоточен само върху Алън Тюринг, но проектът се разшири – един човек ме водеше към друг. Например, не знаех нищо за Хю Даудинг преди да започна проучванията.\" С \"Лунни мечтатели\" той иска да припомни колко огромна роля има науката в политиката и международните отношения. \"Тя винаги е в положение на борба, защото трябва да се борим, за да бъде тя уважавана. Заради това и влязох в политиката – за да отстоявам правата й не извън, а вътре в политиката.\" Заслужаваше ли си? \"Хората ме поздравяват по улиците, превърнах съм се в нещо като емблема на науката за тях. Не е кой знае колко важно това, че аз съм по кориците на списанията, а че успявам да изкарам разговора за науката напред. От друга страна, се чувствам все по-наблюдаван и трябва да съм много внимателен какво казвам в новата си роля. Но да, изключително благодарен съм, че това се случи.\" На български от Седрик Вилани може да се намери и книгата \"Живата теорема\", издание на Paradox, в превод на Владими Сунгарски.", "date": "2018.03.24", "title": "За Втората световна война и науката, разбираемо"}
{"url": "https://www.dnevnik.bg/evropa/2018/03/24/3151939_iobbik_veche_ne_e_krainodiasna_i_se_nadiava_tova_da_i/", "text": "Унгарската партия \"Йоббик\", известна преди със ксенофобските си и антисемитски виждания, залага на това, че ориентацията й към центъра ще й спечели повече гласове на изборите следващия месец и ще й позволи да се превърне в основен противник на премиера Виктор Орбан. Докато \"Йоббик\" постепенно се отказва от крайнодесните си позиции за Европа, имиграцията и по други въпроси, управляващата партия \"Фидес\" на Орбан  прави остър завой надясно  с  изказвания , че Унгария трябва да запази \"етническата си хомогенност\" и сравняване на Европейския съюз със Съветския съюз. На власт от 2010 г., \"Фидес\" продължава да води със значителна преднина в допитванията, но милиони унгарци  все още не са решили кого да подкрепят  на изборите на 8 април и умереният нов тон на \"Йоббик\" е привлича много гласоподаватели. \"Това (промяната) повече ми допада. Сега повече харесвам партията, отколкото когато я подиграваха, че е нацистка\", казва 60-годишният привърженик на \"Йоббик\" Дежо Борбаш от град Надканижа в Западна Унгария. В Надканижа, както и в много други избирателни райони в страната кандидатът на \"Йоббик\" е в изравнени позиции с титуляря от \"Фидес\". Председателят на \"Йоббик\" Габор Вона излъчваше увереност на митинг в Будапеща неотдавна. \"Не се страхуваме от Орбан. Досегашният премиер ще бъде запратен в тъмните страници на историята. След 8 април той ще падне от власт\", заяви Вона. Социологическите проучвания сега нареждат \"Йоббик\" на втора позиция с 12-14 процента подкрепа, при около 30 процента за \"Фидес\", но според някои социологически агенции подкрепата за \"Фидес\" може да е преувеличена, тъй като някои унгарци избягват да изразяват публично несъгласието си с нея. \"Очаквам \"Йоббик\" да постигне изненадващ резултат в сравнение с допитванията, с много по-силен, по-добър резултат на изборите\", каза Тамаш Борош, политически анализатор в мозъчния тръст \"Полиси солушънс\". \"Това не означава, че те ще спечелят изборите или че управлението ще бъде сменено, но \"Йоббик\" видимо ще стане най-голямата опозиционна сила далеч пред останалите\", отбеляза той. В момента \"Йоббик\" разполага с 24 депутати в 199-членния парламент при 131 на \"Фидес\" и 28 социалисти. Социалистите в последните месеци са в отстъпление и се очаква да изгубят места. Според Борош \"Йоббик\" би могла да привлече много от колебаещите се избиратели, които представляват около една трета от електората. Някои може да не признават в допитванията, че подкрепят \"Йоббик\", заради твърдолинейното минало на партията, казват анализатори. Промяна в отношението \"Йоббик\" засили атаките си срещу официалната корупция и връзкарските назначения, призовава за повече усилия за преодоляване на социалното неравенство в Унгария и за спиране на масовата миграция на унгарски работници към по-богатите страни в Западна Европа. При управлението на Орбан годишният икономически растеж в последните години отново е около 4 процента, но ЕС и правозащитни организации обвиняват премиера в подкопаване на медийните свободи и независимостта на съдебната система, в насочване на Унгария към авторитаризъм. По ирония \"Фидес\" днес звучи до голяма степен като някогашната \"Йоббик\" с ожесточените си критики към ЕС и имиграцията. Висшият политик от \"Йоббик\" Мартон Дьондьоши каза, че е ужасен от това, че \"Фидес\" е възприела елементи от някогашната програма на партията му и ги е довела до крайност. Той нарече  демонизирането на родения в Унгария милиардер  филантроп Джордж Сорос от Орбан откачено. Орбан обвини Сорос, че се опитва да залее Европа с мигранти мюсюлмани - обвинение, коeто бизнесменът категорично отрича. \"Може да си против много неща, които Джордж Сорос подкрепя, включително либералната идеология или либерално-социалната теория, но не може да водиш такава ненавистническа кампания срещу отделен човек или идеология\", каза Дьондьоши. Подобно на партията си Дьондьоши - приветлив бизнесмен, получил образованието си в Ирландия - е изминал дълъг път в последните няколко години. През 2012 г. той предизвика възмущение, като призова да се състави списък на депутатите с еврейски произход, но впоследствие каза, че не се бил изразил достатъчно ясно и че сега смята подобна риторика за опасна. \"Това са първите избори, когато можем да подложим цялата нова стратегия и парадигма на тази партия на реална проверка. Това е огромна проверка за \"Йоббик\", призна политикът. Дьондьоши каза, че \"Йоббик\" се фокусира върху \"Топ 40\" избирателни района, всички те - извън Будапеща и предимно в селските области, давайки възможност на леви и зелени кандидати да хвърлят енергията си в лишаването на \"Фидес\" от депутатски места в градските райони. Той прогнозира, че партията му може да спечели до 100 места в новия парламент - твърде висока летва според политическия анализатор Борош, който каза обаче, че при все това \"Йоббик\" би могла да продължи да набира подкрепа и в бъдеще да се превърне в съперник за властта. Председателят на \"Йоббик\" Габор Вона изключи каквато и да било бъдеща коалиция както с \"Фидес\", така и със социалистите, но наред с това даде знак, че може да си сътрудничи с по-малки партии като либералното младежко Движение \"Моментум\" или зелената партия ЛМП (\"Лехет маш а политика\", което се превежда като \"Политиката може да бъде различна\"). Изборната надпревара беше разтърсена миналия месец от междинни избори, на които един новак в политиката, подкрепен от цялата опозиция,  победи с лекота кандидата на \"Фидес\"  за кмет на град Ходмезьовашархей - бастион на партията на Орбан. \"Има технически възможности да бием \"Фидес\" и на националните избори. Само трябва да намерим начин да го направим\", каза Дьондьоши. /БТА", "date": "2018.03.24", "title": "\"Йоббик\" вече не е крайнодясна и се надява това да й помогне на изборите в Унгария"}
{"url": "https://www.dnevnik.bg/skorost/2018/03/24/3151537_fotogaleriia_bugati_vuv_faians_i_drugi_stranni_tuning/", "text": "На автосалона в Женева запазено място имат компаниите за тунинг. Част от предложените от тях експонати обаче са меко казано странни. Германската компания Mansory показа тази версия на \"Бугати Вейрон\", която изглежда като облицована с фаянс за баня. Всъщност става дума за стикери въз основата на карбон. Още по-странното е, че компанията е получила от клиент поръчката и няма да търси тепърва купувач.", "date": "2018.03.24", "title": "Фотогалерия: \"Бугати\" във фаянс и други странни тунинг решения"}
{"url": "https://www.dnevnik.bg/bulgaria/2018/03/25/3152276_propuskut_pri_kontrola_na_letishte_sofiia_se_duljal_na/", "text": "МВР ще започне дисциплинарна проверка срещу 13 души, които са свързани с инцидента от вторник тази седмица, когато над 40 души от полет от Париж до София, са били допуснати да преминат без задължителните гранична и паспортна проверка. В момента служителите дават обяснения. Някои от тях са се намирали пред сградата на терминала, едни са заявили, че са отишли да ядат, други до тоалетната, а трети, че са пушели. Това съобщи вътрешният министър Валентин Радев на брифинг по случая. По-рано днес  премиерът Бойко Борисов  поиска най-тежките наказания за служителите на гранична полиция, които не са били по местата си и така са допуснали преминаването на хората. Проверка след проверката Всички, които не са били подложени на граничен контрол, са проверени впоследствие, заяви още Радев и увери, че и багажите им са минали инспекция. \"Добре, че полетът е от Париж. Те са преминали проверка през едно европейско летище и това е гаранция, че не са влезли терористи\", заяви още вътрешният министър. Сред отстранените служители са и ръководителите на тези, които не са били по местата си, заяви Радев. Те ще бъдат заменени с хора от Бургас и Варна. \"Разпоредена е вътрешна проверка на случая на общо 13 души – на всички по веригата, включително и на ръководител на смяна, ръководител на софийското ГКПП и други. Те ще бъдат отстранени от работа и на тяхно място ще сложим екипи от Бургас и Варна, които са подготвени\", заяви Радев. Той е разпоредил и проверка от дирекция \"Вътрешна сигурност\", \"защото не може всички да ги няма вкупом на работното им място\". Вътрешният министър не изключва и версията за умишлени действия. Прикриване на случая Според директора на Гранична полиция пък предположи, че е имало и опит за прикриване на случая. \"На 20 март в 15.20 часа пристига полет на \"България еър\" от Франция, но по това време служителите, които е трябвало да извършат граничния контрол, не са били по местата си и част от пътниците са преминали, без да им бъде извършен такъв контрол. Тези лица са проверени и от тях няма такива, които да са издирани по един или друг повод. Това е недопустим пропуск на граничните служители, които са били на смяна. Тези служители са седем и към настоящия момент им се снемат обяснения, за да се установят истинските причини. На първо четене – нямало в момента полет, някой бил до тоалетна и т.н. 42 човека са преминали без проверка, което е около половината пътници от самолета\", заяви на брифинга главен комисар Станислав Кичиков, директор на Главна дирекция \"Гранична полиция\". Сигналът за случая пристига с един ден закъснение към МВР. Според Кичиков това е красноречиво, че най-вероятно е имало опит за прикриване на случилото се. Главният секретар на МВР Младен Маринов заяви, че в хода на проверката ще се провери и защо сигналът пристига по-късно. \"Ще сме безкомпромисни към всяко едно нарушение, предприели сме всички мерки. Обект на проверката ще бъде и това, че случаят достигна до мен два дни, след като се е случил. До момента обяснението е, че колегите са искали да се запознаят допълнително със ситуацията и да установят дали наистина е имало преминаване на пътници без проверка\", заяви Маринов. Според него подобни случаи на немърливост, \"на фона на цялата работа на колегите по границата такива случаи... водят до падане на рейтинга на държавата по отношение на сигурността на границите\".", "date": "2018.03.24", "title": "МВР отстрани 13 служители за пропуска на летище София, едни пушели, други били до тоалетна"}
{"url": "https://www.dnevnik.bg/sport/2018/03/24/3152213_hamiltun_shte_startira_ot_polpozishun_v_avstraliia/", "text": "Люис Хамилтън грабна 73-и полпозишън в кариерата си след невероятна квалификация в Гран при на Австралия.  Световният шампион  отказа конкурентите си с перфектна обиколка в края на сесията, която му позволи да изпревари пилотите на \"Ферари\" Кими Райконен и Себастиан Фетел. \"Сърцето ми продължава да бие много учестено, беше невероятна квалификация. Много съм щастлив от тази обиколка, винаги се боря за перфектното преминаване и мисля, че този път се получи. Беше изненадващо за нас да видим колко добре се справят \"Ферари\", но при последната ми обиколка успях да работя по-добре с гумите\", каза Хамилтън след квалификацията. За седми път  Хамилтън  ще стартира първи на пистата \"Албърт парк\", което е рекорд за австралийското трасе. Преди година ситуацията беше същата, но в състезанието британецът беше изпреварен от Фетел. Квалификацията се проведе при променливи условия, след като в последната свободна тренировка трасето беше мокро. То изсъхна, но температурите постоянно падаха. Кими Райконен беше първият пилот, който записа бърза обиколка в първата част от квалификацията. Световният шампион за 2007 г. постигна добър резултат веднага след излизането на пистата и всички се равняваха по постижението му 1:23.096. Хамилтън опита два пъти да подобри времето му, но изостана на една десета от финландеца. Все пак в седмата си обиколка след излизането от бокса световният шампион записа рекордни преминавания на първи и трети сектор, за да изпревари Райконен с 1:22.824. След първата част от сесията отпаднаха двамата пилоти на \"Алфа Ромео Заубер\" Шарл Льоклер и Маркус Ериксон, тези на \"Торо Росо\" Брендън Хартли и Пиер Гасли, както и дебютантът в \"Уилямс\" Сергей Сироткин. Условията на пистата ставаха все по-добри и това доведе до още по-бързи обиколки. Въпреки понижаващата се температура на асфалта, пилотите записваха по-добри опити. Разликата между \"Мерцедес\" и \"Ферари\" беше съкратена драстично в самия край на втората част на квалификацията. Отново Райконен даде първата бърза обиколка, но Хамилтън мигновено подобри неговия резултат с почти половин секунда. Едва в края на втората част \"Ферари\" се върнаха на пистата и Себастиан Фетел направи обиколка за 1:21.944, с което оглави класирането. Хамилтън беше втори с 1:22.051. Макс Верстапен записа 1:22.416 с по-твърдия тип суперсофт, а не ултрасофт като останалите си съперници. За последната част от квалификацията не успяха да се класират пилотите на \"Макларън\" Фернандо Алонсо и Щофел Вандорн, тези на \"Форс Индия\" Серхио Перес и Естебан Окон, както и Ланс Строл с \"Уилямс\". Решителната трета част беше спряна 9:47 минути преди нейния край след тежък инцидент на Валтери Ботас. Финландецът тъкмо започваше бързата си обиколка и атакува бордюра на втория завой, заради което левите му гуми \"стъпиха\" на мократа трева. Задницата на Ботас изгуби сцепление и болидът \"Мерцедес\" се заби в предпазната стена. \"Изцяло пилотска грешка на Валтери, който атакува много амбициозно бордюра. Вероятно ще има сериозни поражения по скоростната кутия\", каза  експертът на RTL Нико Розберг  за инцидента на Ботас. Първите опити на пилотите бяха изключителни, като Хамилтън, Фетел и Верстапен се събраха в по-малко от една десета от секундата. Световният шампион направи много силна обиколка – 1:22.051, а макар че Фетел беше с рекордно преминаване в първи и втори сектор, изостана с 34 хилядни. Верстапен пък беше на 61 хилядни зад Хамилтън. Райконен и Даниел Рикардо бяха по-назад, съотвено на две и три десети. При втория опит Хамилтън отключи огромния потенциал на \"Мерцедес\" и използва максимално специалния квалификационен режим на своя болид, подобрявайки постижението си. Британецът премина обиколката за 1:21.164 минути и никой не успя да се доближи до него. Кими Райконен остана втори, но на повече от шест десети зад Хамилтън с 1:21.828, с точно 10 хилядни пред съотборника си Фетел. Макс Верстапен допусна грешка в третия сектор и изостана със 715 хилядни от резултата на световния шампион. Топ 10 допълниха Даниел Рикардо, който завърши пети, но ще стартира с  три позиции назад заради наказание , Кевин Магнусен, Ромен Грожан, Нико Хюлкенберг, Карлос Сайнц и Ботас. \"Изглежда, че разликата във времената все още е доста голяма. Трябва да сме щастливи от позициите си в квалификацията, нещата не са толкова зле\", обобщи деня за \"Ферари\" Кими Райконен. Съотборникът му Фетел изрази надежда за по-малки разлики в неделното състезание. \"Определено тук изпреварванията са много трудни, ще бъде много важно каква ще бъде стратегията и спиранията в бокса. Опитах се да дам всичко от себе си, пробвах да спирам по-късно в 13-и и 14-и завои, но не се получи, така че нямаше как да бъда по-бърз. Разликите бяха много малки и щеше да бъде много интересно, ако се бяха запазили. За съжаление Люис направи прекрасна обиколка в края\", каза Фетел. Първото състезание за  сезона във Формула 1  започва в неделя в 8.10 часа българско време.", "date": "2018.03.24", "title": "Хамилтън ще стартира от полпозишън в Австралия след изумителна квалификация"}
{"url": "https://www.dnevnik.bg/bulgaria/2018/03/24/3149058_direktorkata_na_kvartalno_uchilishte_sreshtu/", "text": "Фасадата на малко квартално училище в софийския район \"Подуене\" е прясно боядисана. След няколко дни по нея се появяват свастики. Пак боядисване - и пак същото. Училището носи името на Григорий Цамблак, а почти всичките му ученици са от ромски произход.  Директорът г-жа Ирена Цукева е правила много опити да спре вандалствата. Но свастиките се появават отново и отново. И стига до идеята на стените да бъдат изрисувани ликове на национални герои с надежда, че това би възпряло драскачите. На една от стените на училището експериментално е изобразена карта на България и на нея вече не се драска. Надали някой би драскал върху образите на Ботев или Левски  мисли си г-жа Цукева.  Ирена Цукева е преподавател по информационни технологии. Директор е на училището вече 13 години и смята, че съдбата ѝ е свързана с него. Аз съм завършила 8-ми клас тук и първият ми работен ден като учител започна също тук, казва тя.  Преди около четвърт век е имало много малко деца от ромски произход. След отпадането на задължителното разпределение в училища по райони, деца от квартала се насочват към по-елитни в центъра. А пък деца от ромски произход от съседния квартал \"Христо Ботев\" започват да припознават \"Григорий Цамблак\" като по-добро от вътрешнокварталното училище. Те искаха да учат в българското училище, а не в ромското, казва Цукева. \"Интеграцията е възел. За да стане, трябва конецът да се дърпа и от двете страни. При нас и от двете страни не се дърпа , казва със съжаление г-жа Цукева.  \"Много роми ги е страх да живеят извън общността. При тях е много силно чувството на сигурност в тълпата. Защото са спокойни, че няма да бъдат наранени, когато са много , продължава тя. Дава за пример случай с възпитаник на \"Григорий Цамблак\", който е бил приет в елитна гимназия в центъра. Една вечер, връщайки се от училище, момчето е било пребито в автобус на градския транспорт от скинари. След това се е преместило в сегрегираната квартална гимназия. \"Ние уж искаме те да се интегрират, но не да са в нашето училище, не да са в нашия квартал, не да са в нашата фирма , отбелязва учителката. \"Важно е децата от ромски произход да виждат успели хора от техния етнос. Защото много от тях просто не са научени да мечтаят  мисли Цукева.  В училището отивали наистина много бедни деца. Има деца, които, когато ги попитат какво са яли на вечеря, отговарят  морков Имали са дори дете, което живеело в кашон. Случвало се да я питат:  Г-жо, вие наистина ли мислите, че аз мога да стана нещо повече от чистачка?! Сред ромите има наистина много природно интелигентни хора, които могат да постигнат много. Но предразсъдъците често ги отказват. Много е тежко да видиш болката от дискриминацията в детските очи , казва Цукева.  Директорът признава, че резултатите на децата в \"Григорий Цамблак\" са доста по-ниски, отколкото в елитните училища в центъра. Но определя скока на тези деца като  наистина огромен  и като постигнат на цената на  къртовски труд  от страна на учителите.  \"Представете си, че в първи клас детето не може да направи крачка напред, не може да стои на краката си. А в 7-ми клас то вече тича и скача. Това правим с моите колеги\".  Всички ученици, които успяват да завършат 7-ми клас в училището, продължават да учат и след това. Често децата и родителите им я търсят за съвети при избор на подходяща гимназия. Много от тях стават и студенти. Разказва любопитен случай за майка на възпитаничка на училището, която е приета да учи \"Педагогика\" в същата година, в която и вече порасналата ѝ дъщеря е станала студентка по \"Медицина\".  Ранните бракове са сред водещите предпоставки за отпадането на момичета от училище преди да навършат 7-ми клас. Казва, че в кв. \"Христо Ботев\" я знаят като \"директорката, която разваля сватби\". Когато научи, че нейна ученичка е застрашена от ранен брак, тя веднага уведомява институциите.  Разказва за случай отпреди повече от 10 години. Нейна ученичка ѝ се обадила, за да се оплаче, че майка ѝ я е продала за 500 лева. Не можела да плати наема и намерила това решение. Тогава компетентната институция приела ситуацията като  обажда се една луда директорка, дето не знае, че те се женят на 14 .  Бях потресена , казва Цукева. За щастие, полицаи от I РПУ са взели случая присърце.  Провериха целия закон и намериха член, с който успяха да сплашат родителите и жениха със затвор . Благодарение на тяхната работа момичето се е омъжило по любов, когато вече пораснало. \"Много от ромите не могат да си намерят работа поради липса на образование. И се въртят в омагьосан кръг обобщава директорът. Тя обаче не е съгласна с твърдението, че ромите не искат да учат -  Те идват сами тук, аз не ходя да ги събирам от улицата .  Често им обяснява какво е просветата:  Казвам им, че всеки научен урок и всяко написано домашно са 5 лева в касичката. И когато завършат ги карам да смятат колко пари ще спечелят. Кола купуваш и се разваля. Къща купуваш – земетресение става и пада. Но имаш ли знанията, отново ще си ги набавиш\". Г-жа Цукева се възмущава, че политици и коментатори по телевизията говорят за България като за \"тази държава\" или за \"този град\", а не като за \"нашата държава\" или за \"нашия град\".  Когато втълпиш на някого, че това не е неговата държава, ти можеш да правиш всичко, което си пожелаеш с тази държава , казва директорът на \"Григорий Цамблак\". От три години насам е чула само един човек да казва \"нашата държава\", като този човек е била една възрастна ромка.  Съжалява, че никой не се сеща, че един квадратен сантиметър от \"това училище\" е на всеки един от нас. И рисувайки свастики по фасади, човек всъщност загрозява собствените си стени.", "date": "2018.03.24", "title": "Директорката на квартално училище срещу свастиките и предразсъдъците"}
{"url": "https://www.dnevnik.bg/biznes/2018/03/24/3148066_ekleri_s_divi_gubi_trjufel_i_tikveni_semki/", "text": "Французите означават с думата choux (шу) тестените форми, които позволяват пълнеж. Обичайно става дума за сладкиши, но пълнежът може да бъде всякакъв.Една солена шу рецепта предлага шеф Емил Минев. Той е кулинарен арт директор в академията Le Cordon Bleu, Лондон и ще представи и едно от ястията на гала вечерята на \"Бакхус\" в края на март. На нея ще бъдат обявени и най-добрите ресторанти в конкурса  \"Ресторант на годината Бакхус 2017, Acqua Panna & S. Pellegrino\" . Преди нея тази година ще има и  лекторска част . Рецептата - Choux с диви гъби, трюфел и тиквени семки, е част от авторската кухня на академията. Продуктите са достатъчно за приготвянето на 30 еклери. 50 гр. масло 120 мл. вода 2 гр. фина сол 75 гр. брашно за кекс (T45) 2 яйца отделно разбити яйца за намазване тиквени семки 1 глава лук, нарязан 1 скилидка чесън, нарязана листа мащерка 200 гр. смесени диви гъби фина сол бял пипер олио с трюфел Загрейте фурната на 200 градуса. Затоплете маслото с водата и солта в тиган на слаба температура. Когато маслото се разтопи, оставете сместа да заври и веднага я махнете от котлона. Добавете брашното в горещата смес. Разбърквайте докато се получи паста. Върнете тигана на слаб котлон, за да се изсуши пастата. Продължете да разбърквате докато стане на топка и се отделя от стените на тигана без да лепне. Преместете я в купа да изстива 5 минути. Едно по едно добавете яйцата като разбивате енергично след всяко от тях, за да се поеме колкото може повече въздух. След това сместа би трябвало да е гладка и лъскава. Сместа е готова за ползване, когато пада от лъжицата на капка без да се разтича. Поставете сместа в пош и я шприцовайте в продълговати форми. Намажете с разбитите яйца и поръсете с тиквените семки и после пак намажете с разбитите яйца. Печете за 15-20 минути. За приготвянето на плънката задушете лука, чесъна и мащерката в маслото. Добавете почистените гъби и засилете котлона, за да се запържи сместа докато омекне. Добавете подправките и охладете. Когато се охлади, нарежете на ситно и добавете от олиото с трюфел. Леко отворете тестените форми от едната страна и поставете с лъжица гъбената смес вътре.", "date": "2018.03.24", "title": "Еклери с диви гъби, трюфел и тиквени семки"}
{"url": "https://www.dnevnik.bg/zelen/2018/03/24/3152227_dnes_e_chasut_na_zemiata_peshehodnata_zona_v_sofiia_e/", "text": "Днес светът и България отбелязва Часът на земята. В 20.30 ч. като символичен жест към природата хората са призовани да загасят осветлението за един час. Инициатива, започнала през 2007-ма в Сидни, се провежда за 11-и път. Тази година призивите не са свързани единственото с климатичните промени, но и със съхраняването на природата, съобщава БНТ.", "date": "2018.03.24", "title": "Днес е часът на Земята, пешеходната зона в София е разширена"}
{"url": "https://www.dnevnik.bg/bulgaria/2018/03/24/3152228_kratki_novini_otkrivaneto_na_motosezona_e_otlojeno/", "text": "Повечето българи, пострадали при катастрофа в Египет, се прибраха По-голямата част от българите туристи, които пострадаха при катастрофа на автобус в Египет, се прибраха в София, съобщи Би Ти Ви. Инцидентът стана на 19- ти март, когато автобус се преобърна на магистрала в близост до град Марса Алам. 11 души бяха ранени. Двама от пострадалите, за които се наложи операция, ще се приберат по-късно. Все още не е известна причината за катастрофата. Според пътниците шофьорът не е карал бързо. Възможно е на пътя да е имало пясък. Полицията арестува рецидивист след 70-километрова гонка Полицаи от две области преследваха близо час рецидивист, който не спрял на стоп палка, съобщава Нова телевизия. Всичко започнало сутринта в Гурково. Шофьор на автомобил с плевенска регистрация не спрял на пътни полицаи, след което започнало преследване по Прохода на републиката. То продължило повече от 70 километра и стигнало до пътя за Русе край великотърновското село Куцина. Полицаите препречили пътя на рецидивиста, който бил и без книжка, с тир, но той успял да избяга в нивите, където бил застигнат от частни охранители. След това мъжът бил отведен в горнооряховската полиция. Бедственото положение във Видин е отменено Бедственото положение беше отменено. В общината имаше силни снегонавявания и поледици и заради тях общинският съвет обяви крайната мярка. Всички пътища в общината вече са почистени, метеорологичната обстановка също се е успокоила. Именно това е накарало местната власт да отмени бедственото положение. Полицията задържа мъж за разпространение на порнографски материали с деца Служители на ГДБОП задържаха мъж, който разпространявал в интернет порнографски материали със сцени на сексуално насилие на видимо малолетни и непълнолетни. Акцията е проведена В София в имот, ползван от 30-годишният задържан. При претърсването са иззети бяло прахообразно вещество, таблет със сим карта в него, хард диск, модем и настолен компютър с инсталирана програма, през която се достъпва и се разпространяват материали с детска сексуална експлоатация. Мъжът е задържан за 24 часа. Издирван от Интерпол беше задържан на столичното летище  Тази сутрин на летище София е бил задържан 56-годишен гръцки гражданин. Той е бил издирван от Интерпол за предумишлено убийство, незаконно притежаване и пренос на огнестрелно оръжие и експлозиви. Информацията за него е била подадена от бюрото в Кипър. Предстои мъжът да бъде екстрадиран. Откриването на мотосезона е отложено Началото на мотосезона е отложено заради лошите метерологични условия. Шествието трябваше да се проведе тази събота, но е преместено за следващия уикенд - 31 март. Маршрутът е от пл. \"Св. Александър Невски\" по ул. \"Оборище\", бул. \"Васил Левски\", бул. \"Цар Освободител\", бул. \"Цариградско шосе\", бул. \"Пейо К. Яворов\", бул. \"Никола Вапцаров\", бул. \"Черни връх\" и бул. \"България\" до \"Бояна\". 120 снегорина са чистили София през нощта През нощта в София 120 снегопочистващи машини са работили по улиците на всички 24 района през нощта, съобщиха от общината, цитирани от Би Ти Ви. Направени са обработки със смеси срещу заледяване. Южната дъга на Околовръстното, трасетата на градския транспорт, основните улици в кварталите, общинските пътища и опасни и стръмни участъци са почистени. Планинските пътища на Витоша (\"Бояна\" – Златни мостове и \"Драгалевци\" – Алеко) са опесъчени. Продължават обработки в някои вътрешно-квартални улици в райони като Средец, Триадица, Възраждане, Оборище, Лозенец, Студентски, Панчарево, Кремиковци, Младост и др.", "date": "2018.03.24", "title": "Кратки новини: Полицията арестува рецидивист след 70-километрова гонка"}
{"url": "https://www.dnevnik.bg/razvlechenie/2018/03/24/3150132_vasko_krupkata_shte_zakrie_mart_s_dvudneven_djaz_i/", "text": "От четири години музикантът Васил Георгиев, познат като Васко Кръпката, организира джаз и блус фестивал в Благоевград. Музикалните акценти се променят всяка година - първо е повече блус, повече джаз, после пак повече блус. Тази година фестивалът \"Blagoevgrad Blues & Jazz\" ще наблегне на джаза, като основните изпълнители в двете вечери на 30 и 31 март ще са Милчо Левиев и Влатко Стефановски заедно с биг бенда на Българското национално радио. Във  фестивала тази година  ще вземат участие още Йълдъз Ибрахимова с Биг Бенд - Благоевград, Васко Кръпката. \"Има и място за млади музиканти, като тази година ще видим Лъчезар Кацарски, който е все още ученик, но има интерес към блуса\", каза пред \"Дневник\" организаторът. По традиция и тази година ще има и гост от чужбина - Кели Ръкър, който ще идва от САЩ с хармоника си. Фестивалът се финансира от община Благоевград и е по идея на журналистът от БНР - Благоевград Любима Бучинска. Тази година за пръв път събитието е с билети, като цената за един ден е 10 лева, а за два дни - 15 лева, като ще се състои в зала \"Орфей\" в парк \"Македония\". Онези почитатели на блуса, които няма да имат възможност да отидат до Благоевград, ще могат да чуят Кели Ръкър на 1 април на събитието \"София блус джамборе\", който ще се състои в клуб City Stage (в подлеза на Националния дворец на културата). Организатор отново е Васко Кръпката, като освен него участие ще вземат и познати имена от софийската блус сцена - Камен Кацата, Delta roosters, \"Подуене блус бенд\" и други.", "date": "2018.03.24", "title": "Васко Кръпката ще закрие март с двудневен джаз и блус фестивал в Благоевград"}
{"url": "https://www.dnevnik.bg/sviat/2018/03/24/3152234_policaiat_razmenil_se_sus_zalojnik_vuv_franciia_e/", "text": "Полицаят, който при нападението от петък във Франция, се размени със заложник е починал от раните си. Това съобщи френският министър на вътрешните работи, цитиран от Би Би Си, предаде Би Ти Ви. Лейтенант Арно Белтрам вече беше обявен за герой от френския президент Макрон след края на заложническата драма. Белтрам е влязъл с телефона така, че полицията да може да слуша какво става вътре в сградата. В атаките в петък загинаха 3 души, а 16 бяха ранени. Отговорност за нападенията пое \"Ислямска държава\". Властите във Франция предполагат, че нападателят е действал сам. Той бе ликвидиран от специалните сили, атакували супермаркет, в който той държеше заложник.", "date": "2018.03.24", "title": "Полицаят, разменил се със заложник във Франция, е починал"}
{"url": "https://www.dnevnik.bg/sport/2018/03/24/3152236_ivelin_popov_prizova_za_obedinenie_okolo_nacionalniia/", "text": "Капитанът на националния отбор по футбол Ивелин Попов видя положителни признаци в тима въпреки  загубата с 0:1 от Босна и Херцеговина . Първият приятелски мач за 2018 г. приключи с поражение, но според Попов съставът не е играл лошо. \"Имахме доста положения преди почивката и може би ни липсваше само да вкараме гол. Отдавна не бяхме създавали такива положения, сами срещу вратаря. Има позитивизъм от тази контрола\", каза Попов. \"Всички трябва да се обединим около националния ни отбор. Искам да поздравя и хората от \"Лудогорец\", осигуриха ни прекрасни условия за работа в тези четири дни\", добави капитанът и похвали тренировъчната база на \"Лудогорец\", която описа като много модерна. Попов обясни още, че националният отбор отива за победа срещу  Казахстан  в понеделник. Халфът Георги Миланов добави, че отборът е можел да не загуби от Босна, но е допуснал леки грешки. \"Труден мач като цяло. Играхме в нова схема, първото полувреме имахме шансове с хубави удари, но опитен отбор като Босна ни наказа. Можехме да не загубим, но така се случи\", заяви Миланов.", "date": "2018.03.24", "title": "Ивелин Попов призова за обединение около националния отбор по футбол"}
{"url": "https://www.dnevnik.bg/skorost/2018/03/24/3151607_fotorazkaz_ekologichniiat_dostavchik/", "text": "Най-продаваният електрически лекотоварен автомобил в Европа - \"Рено Канго\", намерило над 25 000 купувачи за шест години, от скоро се предлага с удължен пробег и възможност за по-бърз заряд. Пробегът на лекотоварния автомобил е увеличен със 100 километра, от 170 на 270 километра, при идеални условия. Това е еквивалентно на 200 км пробег в реални условия, но през лятото.", "date": "2018.03.24", "title": "Фоторазказ: Eкологичният доставчик"}
{"url": "https://www.dnevnik.bg/bulgaria/2018/03/24/3151380_agenciia_arhivi_podgotvia_sbornik_sus_spomeni_ot/", "text": "Държавната агенция \"Архиви\" подготвя сборник със спомени на офицери, войници и обикновени хора за Първата световна война. Това каза ръководителят на агенция Михаил Груев пред \"Дневник\". Сборникът ще излезе тази година, когато се отбелязва 100-годишнита от края на войната. Той ще събере спомените на \"обикновените хора\" и ще покаже една гледна точка, което не е непременно героична, каза Груев. По думите му записките на генералите от войната вече са издавани и по тази причина от агенцията ще покажат непознати документи от архивите си. Освен това предстои агенция \"Архиви\" да издаде и спомените на Първан Драганов (1890 - 1945 г.). Драганов е бил български командир на батарея по време на Балканските войни, а през Първата световна война (1915 – 1918) е командир на батарея и отделение в 11-и артилерийски полк. След уволняването си от армията е приближен до двореца и Борис III, като е бил военен аташе в Берлин, началник на Учебния отдел в Щаба на войската, съветник в българската легация в Париж. Заемал е поста пълномощен министър във Виена и Берлин, а от 1942 г. до 1944 г. пълномощен министър в Мадрид. Спомени от периода му в Испания са пазени в архива на Симеон Сакскобургготски, част от който  той дари на агенция \"Архиви\" в края на миналата година . След Деветосептемврийския преврат през 1944 г. е осъден на смърт от т. нар. Народен съд и присъдата е изпълнена на 1 февруари 1945 г. В края на февруари \"Изток Запад\"  издаде книгата \"Н икола Мушанов. Дневник. Спомени. Автобиография.\" , с автори Нина Киселкова и Сузана Хазан. Изданието, подготвено от Държавна агенция \"Архиви\" и издателство \"Изток-Запад\", съдържа в цялост дневника и спомените на големия български политик и държавник Никола Мушанов, а доц. Михаил Груев е автор на предговора.", "date": "2018.03.24", "title": "Агенция \"Архиви\" подготвя сборник със спомени \"от окопите\" за Първата световна война"}
{"url": "https://www.dnevnik.bg/sviat/2018/03/24/3152291_puchdemon_moje_da_si_trugne_ot_finlandiia_arestuvan/", "text": "Финландската полиция съобщи, че ще действа по испанското искане за задържане на бившия каталунски лидер Карлес Пучдемон, който в момента се намира в страната. Испания е предоставила исканата информация за издадената международна заповед за арест, но в момента местонахождението на Пучдемон е неизвестно на финландските власти.  Когато той бъде открит, \"ще бъде задействан нормалният процес по екстрадиция\", съобщи полицията в скандинавската страна.  Пучдемон, който живее в самоналожено изгнание в Белгия, бе поканен на срещи в парламента на Финландия в четвъртък, а в петък изнесе беседа в Хелзинкския университет. Очакваше се той да напусне страната днес и да отлети за Дания, каза един от неговите домакини, но финландски медии съобщиха, че той може би все още е в страната. В интервю за испанската радиостанция \"Радио Каталуния\" по-рано, адвокатът на Пучдемон каза, че клиентът му \"може да се предаде на финландската полиция\".  Председателят на каталунския парламент прекрати днес дебатите за встъпването в длъжност на регионален лидер, след като вчера кандидатът за този пост Жорди Турул и още петима каталунски сепаратистки лидери, обвинени в бунт, бяха задържани под стража.", "date": "2018.03.24", "title": "Пучдемон може да си тръгне от Финландия арестуван"}
{"url": "https://www.dnevnik.bg/sport/2018/03/24/3152294_trenyorut_na_cska_namekna_che_drugi_otbori_sa/", "text": "Седмица след дербито между ЦСКА и \"Левски\" темата продължава да бъде голмайсторът в мача и на Първа лига Фернандо Каранга. Бразилецът, който  донесе успеха на червените , беше наказан след срещата заради бурната си радост и обида към феновете на \"Левски\". Според треньора на ЦСКА Стамен Белчев, около нападателя се е създала излишна истерия. \"По никакъв начин не оправдавам  Каранга . Имах разговори с него и преди мача и след мача с \"Левски\". Смятам обаче, че това, което прави като жест не е против някого, това е плод на емоция. Създаде се прекалена истерия около него и както виждате някои си постигнаха целите\", каза Белчев. Според наставника на ЦСКА Каранга се радва по същия начин от миналия сезон, но просто сега комисията разглежда действията му. Той намекна, че другите отбори са му издействали санкцията. Както е известно от  \"Левски\" сезираха Дисциплинарната комисия след двубоя . \"Може би тогава не пречихме на никого, а сега не е така. Иска ми се ЦСКА да не е зависим от нито един футболист, макар че Каранга е човек, който върши страшно много работа. Интересно ми е защо решиха чак сега да го накажат\", каза Белчев, а на въпрос на кого пречи ЦСКА или Каранга, той предпочете да не отговаря. Треньорът на ЦСКА не остана доволен от видяното срещу \"Струмска слава\", след като тимът му  загуби с 2:3 в контрола . Той каза, че футболистите, които е трябвало да играят повече не са се справили. \"Най-вероятно Бланко ще замести Каранга срещу \"Ботев\". Той работи много и се труди, когато му се даде шанс. Ще бъде много трудно да запълни неговата липса, няма какво да се лъжем\", каза треньорът.", "date": "2018.03.24", "title": "Треньорът на ЦСКА намекна, че други отбори са издействали наказание на Фернандо Каранга"}
{"url": "https://www.dnevnik.bg/bulgaria/2018/03/24/3152296_bulgarskata_cik_e_vpechatlena_ot_videonabljudeniiata/", "text": "Петима души от българската Централна избирателна комисия (ЦИК) са били наблюдатели на президентските избори в Русия, които бяха спечелени от Владимир Путин. Един от тях е била и председателят на комисията Ивилина Алексиева. Пред Дарик радио тя обясни, че местната ЦИК е работила по много ефективен начин. Най-голямо впечатление на Алексиева е направило видеонаблюдението във всички изборни секции. Според нея това е прозрачност на процеса по гласуване, като всеки по света може да наблюдава онлайн която секция пожелае. Тя каза още, че чрез специални урни е можело да се гласува с хартиена бюлетина, но резултатите да се отчитат машинно. Председателят на ЦИК уточни, че тайната на вота в Русия трудно може да бъде запазена. В част от секциите в Москва нямало параван между отделните тъмни стаички. Освен това имало големи опашки и всеки можел да наднича как гласува човекът пред него. Преди седмица лидерът на \"Атака\" и председател на парламентарната група на \"Обединени патриоти\" Волен  Сидеров, който също беше наблюдател,  обяви, че е видял добри примери за провеждане на избори, от които много страни могат да се учат.", "date": "2018.03.24", "title": "Българската ЦИК е впечатлена от видеонаблюденията на изборните секции в Русия"}
{"url": "https://www.dnevnik.bg/sviat/2018/03/24/3152298_sledovateli_obiskiraha_sedem_chasa_ofisa_na_keimbridj/", "text": "Седем часа трая обискът в лондонския централен офис на компанията \"Кеймбридж Аналитика\", извършен след издадена снощи заповед от представители на британския регулаторен орган за защита на личните данни, съобщава БТА. Микробусът със събраните материали отпътувал от сградата в 5 ч. сутринта българско време, когато си тръгнали и следователите. Около 20 служители на Комисариата за информацията са нахлули в офисите на компанията в центъра на Лондон по-малко от час, след като британският върховен съд издаде разрешение за претърсване. По-късно днес от регулатора съобщиха, че в момента обработват данните от обиска. Ръководителката на комисариата Елизабет Денъм бе сезирала съда, след като ведомството започна да разследва данни от информатор, че компанията е събрала без разрешение данни на над 50 милиона потребители на \"Фейсбук\". Целта била да се разработи алгоритъм за анализ на политическите предпочитания на електората в контекста на президентската кампания в САЩ през 2016 г.  Бивши служители на \"Кеймбридж Аналитика\" разказаха по-рано пред американския всекидневник \"Ню Йорк таймс\", че алгоритъмът улеснявал разпространението на политическа реклама с оглед да се повлияе на избирателите. Според представители на \"Фейсбук\" през 2015 г. професор Александър Коган от Кембриджския университет с помощта на създадено от него приложение, действащо чрез социалната мрежа, снабдил \"Кеймбридж Аналитика\" с голяма база лични данни на потребители. Същата година мрежата блокирала приложението и настояла Коган и британската фирма да изличат данните. Преди няколко дни обаче хората от \"Фейсбук\" научили, че не е била изтрита цялата информация, и блокирали акаунта на \"Кеймбридж Аналитика\". Компанията отрича да е замесена в противоправни действия, но управата й обяви на 20 март, че уволнява шефа й Александър Никс, докато се води независимо разследване на действията му. А шефът на \"Фейсбук\" Марк Зукърбърг в сряда обеща да направи всичко възможно, за да не допусне нови изтичания на потребителски лични данни. Бизнесменът увери, че е готов да говори в Конгреса на САЩ във връзка с този скандал", "date": "2018.03.24", "title": "Следователи обискираха седем часа офиса на \"Кеймбридж Аналитика\""}
{"url": "https://www.dnevnik.bg/sport/2018/03/24/3152301_netfliks_i_formula_1_podpisaha_dogovor_za_suzdavane_na/", "text": "Компанията  \"Нетфликс\" (Netflix)  и Формула 1 обявиха партньорство, което ще се състои в създаването на документална поредица за най-популярната автомобилна надпревара. В навечерието на новия сезон собствениците на търговските права \"Либърти медиа\" обявиха, че сериите ще бъдат излъчени догодина. Идеята на \"Нетфликс\" е да покаже поглед отвътре в битката за титлата през сезон 2018. Сериите ще са 10, а екипът на компанията ще има неограничен достъп до пилотите, шефовете и техните собственици по време на сезона. \"Формула 1 е глобален спорт, който ние искаме да позиционираме от чисто моторспорт бранд към такъв, който е по-отворен медийно и много по-развлекателен\", каза Шон Братчис, който оглавява маркетинга в \"Либърти медиа\". Според него документалната поредица на \"Нетфликс\" ще привлече още по-голям брой фенове, а тези, които от години следят Формула 1 ще имат допълнителен по-детайлен поглед върху битката. Сезон 2018 започва  в неделя сутрин със състезанието за Гран при на Австралия. В него от  полпозишън ще стартира световният шампион Люис Хамилтън . В последната година компанията \"Нетфликс\" разширява своите интереси. Тя вече  подписа подобно партньорство с италианския шампион \"Ювентус\" , за който ще бъде излъчен филм от няколко серии.", "date": "2018.03.24", "title": "\"Нетфликс\" и Формула 1 подписаха договор за създаване на документална поредица"}
{"url": "https://www.dnevnik.bg/bulgaria/2018/03/24/3152290_predavaneto_svetut_v_sedem_otpada_ot_programata_na_bnt/", "text": "Предаването \"Светът е седем\" отпада от програмата на Българската национална телевизия (БНТ) от април. Това се разбира от пост във \"Фейсбук\" на един от авторите на предаването - Йоана Левиева-Сойър. В него причината за решението на ръководството на националната телевизия не се съобщава. От БНТ заявиха за \"Дневник\", че няма да коментират до понеделник, когато ще обявяват официално какви са промените в програмната схема на националната телевизия. По-рано тази седмица  стана известно, че ръководството на медиата обсъжда различни варианти на промени. \"Светът е седем\" е предаване, чийто друг автор е Евгения Атанасова. В него се представяше коментар и анализ на международната политика и на световни теми от седмицата. То се излъчваше всеки петък от 17.30 до 18.00 часа. Според сайта \"Клуб З\" още едно предаване ще бъде спряно - \"Плюс това\", което се излъчва в събота сутрин с водещи Милена Цветанска и Георги Милков. На негово място от девет часа ще се излъчва \"Денят започва с Георги Любенов\", което досега беше само в неделя. По информация на сайта причината за спирането на двете рубрики е ниският им рейтинг.", "date": "2018.03.24", "title": "Предаването \"Светът е седем\" отпада от програмата на БНТ"}
{"url": "https://www.dnevnik.bg/bulgaria/2018/03/24/3152306_nai-chetenoto_v_dnevnik_proizvodstvoto_v_bulgariia_i/", "text": "Най-четените статии в \"Дневник\" през изминалата седмица са за производството в България, изявите на съпругата на председателя на Върховния касационен съд Лозан Панов и отказа на \"Газпром\" от \"Турски поток\". Статистиката за най-четените статии е изготвена в 19 ч. на 24 март. 1.  В България нищо не се произвежда  - 23147 прочитания 2.  \"Газпром\" се отказва засега от \"Турски поток\" като износител на газ за Европа  - 20865 прочитания 3.  Прокурор: Когато мюсюлманите у нас станат 30%, държавата ще е застрашена  - 17801 прочитания 4.  Съпругата на Лозан Панов се зарече в писмо до Пеевски, че той няма да ги пречупи  - 17389 прочитания 5.  Часовникът се мести с час напред тази нощ  - 16689 прочитания 6.  Елисавета Панова, съпруга на председателя на ВКС: Картонен елит у нас поддържа паралелна реалност  - 16319 прочитания 7.  \"Теленор\" обяви официално, че продава българския си бизнес на Петр Келнер  - 16296 прочитания 8.  Само след 12 г. 85% от работните места ще са такива, каквито в момента не съществуват  - 12965 прочитания 9.  Ромският учител и неговите деца  - 12288 прочитания 10.  Русия си прибра изгонените от Лондон дипломати с \"кокаинов\" самолет  - 11685 прочитания", "date": "2018.03.24", "title": "Най-четеното в \"Дневник\": Производството в България и съпругата на Лозан Панов"}
{"url": "https://www.dnevnik.bg/sviat/2018/03/24/3152307_nacionalen_protest_s_iskane_za_strog_kontrol_vurhu/", "text": "Шествие със стотици хиляди участници се проведе във Вашинготн с искане за по-строг контрол върху огнестрелните оръжия. Демонстрацията мина под мотото \"Походът на нашия живот\", а в множеството можеше да бъдат видени плакати \"Ние сме промяната\", \"Повече няма да мълчим\", \"Вън парите на оръжейното лоби от политиката\". Повод за акцията е  стрелбата в гимназия във Флорида, при която загинаха 17 души . В знак на солидарност, подобни шествия имаше в други градове в страната и по света, включително в Париж, Лондон, Женева и Сидни. ", "date": "2018.03.24", "title": "Национален протест с искане за строг контрол върху оръжията се проведе във Вашингтон"}
{"url": "https://www.dnevnik.bg/sviat/2018/03/24/3152309_trump_se_gotvi_da_izgoni_desetki_ruski_diplomati/", "text": "Президентът на САЩ Доналд Тръмп се готви да изгони десетки руски дипломати от страната в отговор на отравянето с нервопаралитично вещество във Великобритания на бившия двоен агент Сергей Скрипал, съобщи днес агенция Блумбърг, като се позовава на два независими източника. Тръмп се е съгласил с препоръките на съветниците си и експулсирането на руските дипломати вероятно ще бъде оповестено в понеделник, твърдят двамата, но правят уговорката, че решението на държавния глава може и да не е окончателно. Президентът на САЩ бил готов да действа, но искал преди това да е сигурен, че и съюзниците ще предприемат подобни мерки срещу Русия. До това решение се стигнало на среща в петък, на която са присъствали посланикът на САЩ в Русия Джон Хантсман, финансовият министър Стив Мнучин, министърът на търговията Уилбър Рос, министърът на правосъдието Джеф Сешънс, шефът на Пентагона Джим Матис, шефът на националното разузнаване Дан Коутс, както и напускащият поста си съветник по националната сигурност Хърбърт Макмастър. \"САЩ твърдо застават на страната на Великобритания, осъждайки възмутителните действия на Русия. Президентът винаги разглежда възможността за търсене на отговорност от Русия заради враждебните й действия\", заяви заместник-говорителят на Белия дом Радж Шах. В Белия дом се задълбочава битката как най-добре да се отговори на провокациите на руския президент Владимир Путин. Вътрешните различия по въпроса отново изплуваха на повърхността тази седмица, след като Тръмп поздрави Путин за преизбирането му, без преди това да погледне писмените съвети, дадени от екипа му, да не прави това, казал запознат със случая.", "date": "2018.03.24", "title": "Тръмп се готви да изгони десетки руски дипломати заради случая \"Скрипал\""}
{"url": "https://www.dnevnik.bg/sport/2018/03/24/3152310_sudiite_na_svetovnoto_purvenstvo_shte_nosiat/", "text": "Съдиите на световното първенство по футбол в Русия ще бъдат оборудвани със специални часовници, които да им помагат по време на мачовете. Компанията Hublot, която е един от партньорите на ФИФА обяви, че ще раздаде по един брой от модела Bing Bang Referee 2018 на всеки един от арбитрите, които бъдат избрани във финалния списък. Часовниците ще помагат на съдиите в моменти, когато има нужда от технологията на голлинията. Те са с последно поколение дисплей 400х400 и според Hublot са много по-модерни от тези, които се използват в момента. Освен това от компанията ще пуснат в продажба часовници за свободна продажба. Точно 2018 са произведени, а сумата им е малко над 4200 евро (5200 долара). Технологията на голлинията няма да бъде единствената, която ще се използва на световното първенство в Русия. ФИФА окончателно при въвеждането на видеоповторенията и те ще бъдат част от турнира.", "date": "2018.03.24", "title": "Съдиите на световното първенство ще носят часовници на Hublot за 4200 евро"}
{"url": "https://www.dnevnik.bg/sviat/2018/03/24/3152318_premierut_na_italiia_podade_ostavka/", "text": "Италианският премиер Паоло Джентилони официално подаде оставка тази вечер след обявяването на новия парламент. Той обаче ще продължи да изпълнява текущите задължения до съставянето на ново правителство, съобщава БТА. На първото си заседание след парламентарните избори на 4 март Камарата на депутатите и Сенатът избраха председатели след споразумение между дясната коалиция и \"Движение 5 звезди\", които победиха на изборите, но без мнозинство. Левоцентристката коалиция, големият губещ на изборите, която беше издигнала Джентилони на власт, засега премина в опозиция. В резултат Джентилони връчи оставката си на президента на републиката Серджо Матарела, след което отиде при двамата нови председатели на двете камари, за да ги информира за решението си съгласно протокола. Президентът на републиката помоли премиера да остане на поста, за да управлява текущите дела. Консултациите на Матарела за ново правиелство практически биха могли да започнат от вторник, след като парламентарните групи бъдат конституирани и изберат своите председатели, но според италианската преса те няма да започнат преди 3 април, след великденската ваканция.", "date": "2018.03.24", "title": "Премиерът на Италия подаде оставка"}
{"url": "https://www.dnevnik.bg/photos/2018/03/24/3152331_fotogaleriia_chasut_na_zemiata_za_11-i_put/", "text": "За поредна година пред Народния театър се проведе събитието \"Часът на Земята 2018\". Точно в 20:30 часа светлините загаснаха, за да може да се види светлината на огъня.", "date": "2018.03.24", "title": "Фотогалерия: Часът на Земята в София"}
{"url": "https://www.dnevnik.bg/sviat/2018/03/24/3152243_bulgariia_moje_da_izgoni_ruski_diplomati_zaradi/", "text": "България е част от страните в Европейския съюз, които обмислят да изгонят руски дипломати. Германия, Франция, Дания, Латвия, Литва, Естония, Чехия, Холандия, Ирландия и още няколко други държави също ще се включат в солидарността към Великобритания. Очаква се това да стане в понеделник. Тази информация беше разпространена от американската телевизия \"Си Ен Ен\". Според медията това са част от страните, които планират да вземат мерки срещу Русия във връзка с отравянето на бившия шпионин Сергей Скрипал в английския град Солсбъри. Това предизвика сериозен срив в отношенията между Русия и Великобритания, като кралството изгони вече 23-ма руските дипломати. Подобна информация се появи и в някои европейски медии, сред които британските издания \"Таймс\" и \"Гардиън\". На срещата на високо равнище вчера  28-те лидери на ЕС се съгласиха с позицията на Великобритания , че е \"много вероятно Русия да е отговорна\" за нападението с нервнопаралитично вещество срещу Скрипал и дъщеря му. Според \"Си Ен Ен\" американският президент Доналд Тръмп ще получи препоръка от своя Национален съвет за сигурност да изгони определен брой руски дипломати от САЩ. Ако държавният глава вземе под внимание съвета, той ще експулсира дипломатите още в началото на следващата седмица. Американската медия твърди, че Белият дом изчаква крайното решение на страните от ЕС и чак тогава ще обяви дали ще бъде солидарен с тях. Не е изключен вариантът САЩ да наложи и други мерки срещу Русия.", "date": "2018.03.24", "title": "България може да изгони руски дипломати заради случая \"Скрипал\", твърдят чужди медии"}
{"url": "https://www.dnevnik.bg/tehnologii/2018/03/25/3150837_predshestvenikut_na_pluton_beshe_krusten_na_ostrov_ot/", "text": "В първия ден на новата 2019 г. мисията на НАСА \"Нови хоризонти\"  ще навлезе в една от най-външните точки на Слънчевата система  – Пояса на Кайпер, и ще започне изследването на обекта 2014 MU69. Според учени на американската космическа агенция от негови аналози са се слепили планетите-джуджета, каквато е Плутон и заради това беше определен като неин предшественик. Тъй като се очаква това да е най-далечната планетарна среща в историята на космонавтиката, от НАСА решиха да съберат  предложения за ново временно име на обекта.  Общо 115 хил. души изпратиха своите идеи, като в крайна сметка агенцията се спря на наименованието \"Отвъд Туле\". Туле е легендарен остров от древногръцката митология. В продължение на много години гърците и римляните са смятали, че това е най-северната територия на познатия свят. За първи път остров Туле се споменава през IV век пр.Хр. Той е намерен от гръцкия откривател Питий. През 1918 г. пък в Германия се създава \"Обществото Туле\", което финансира учредяването на Германската работническа партия. Тя е предшественик на нацистката партия на Адолф Хитлер. Твърди се, че той е имал силната политическа подкрепа на \"Обществото Туле\". Окултната организация твърдяла, че островът от древногръцката митология всъщност са Шетландските острови, намиращи се североизточно от Великобритания. Според нацистите именно тези острови са родина на древната арийска раса. От НАСА са се спрели точно на това име, тъй като то ще символизира преминаването отвъд границите на познатия свят. \"Обектът 2014 MU69 е следващият остров Туле за човечеството. \"Нови хоризонти\" ще започне да изследва от близо неизвестни светове, а това ще е най-отдалеченото проучване, което някога сме правили\", обяви ръководителят на мисията Алън Стърн. След като приключи с изследването на космическия обект, екипът на \"Нови хоризонти\" ще избере официално име, което да бъде представено на Международния астрономически съюз. Името ще зависи от това дали 2014 MU69 ще се окаже единичен обект или система от множество обекти.", "date": "2018.03.24", "title": "Предшественикът на Плутон беше кръстен на остров от гръцката митология, свързван с нацистите"}
