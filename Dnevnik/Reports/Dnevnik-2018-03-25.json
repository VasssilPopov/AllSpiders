{"url": "https://www.dnevnik.bg/sport/2018/03/25/3152643_stanimir_stoilov_iska_da_navaksa_novostite_v/", "text": "Най-успешният от действащите български треньори Станимир Стоилов ще използва времето като селекционер на националния отбор на Казахстан, за да си почине от натовареното ежедневние в клубния футбол и да навакса пропуснати знания в професията. В понеделник Казахстан  ще играе контрола с България в Унгария . Това ще бъде втори мач за казахския отбор под ръководството на Стоилов, който в последните четири години водеше местния шампион \"Астана\". В този период българският специалист изведе отбор до четири поредни титли и до още два трофея - Купата и Суперкупата на Казахстан. Освен това тимът от Астана записа историческо участие в групите на Шампионската лига, където постигна четири равенства в шестте си мача с \"Атлетико\" (Мадрид), \"Бенфика\" и \"Галатасарай\". През този сезон \"Астана\" стана първият отбор от Казахстан, който участва в евротурнирите напролет. \"По принцип повече обичам клубната работа, но oт пет години не съм имал почивен ден. Нонстоп тренировки, лагери, пътувания, а когато съм почивка - селекция. Сега ще имам повече време да си изчистя главата. Това е добър период да презаредя. А и да се поогледам по световния футбол за някои неща. Някъде да отида да погледам и да науча нещо, да видя нещо ново, защото футболът се развива със страхотни темпото и вече изоставам от новите тенденции. Трябва да се опитам отново да заредя знанията, защото треньорите и футболистите се учим, докато сме живи\", каза Стоилов. По думите му \"в света няма много места, където да се насочиш\", но в големите пет първенства на Европа \"винаги има какво да научиш и да видиш\". \"Но аз не избирам само клубове, които са топ. Мога даже да отида в български клубове, стига присъствието ми да не е нежелано.\" Стоилов сподели, че вариантите пред него след напускането на \"Астана\" не са били много. \"Нямах такова предложение, върху което да се замисля дълго, от някой европейски отбор например. Имах добри предложения от финансова гледна точка, но изборът не беше много труден. Във футбола в Казахстан се случиха промени и част от ръководството са хората, които ме поканиха в \"Астана\".\" Той допълни, че амбицията му е да вдигне поне малко нивото на националния отбор на Казахстан. \"Това ще бъде личен успех за мен и моя щаб. Досега не сме били в клуб или отбор, който да е бил фаворит на европейската сцена - дали в евротурнирите или при националните отбори. Амбицирани сме отново от нулата да надграждаме. Никой не може да каже докъде ще стигнем. Не съм прекомерен оптимист, но не съм и песимист. Реалист съм. Ако успея да убедя играчите в това, което изискваме, и клубовете съумеят малко да вдигнат нивото, имаме шансове да се представим достойно.\" Казахстан нямаше победи в официален мач от две години, но още в първия мач под ръководството на Стоилов спечели с 3:2 срещу Унгария. \"Щастлив съм и съм доволен най-вече заради футболистите и хората в Казахстан, на които тази победа може да им донесе увереност. След като за две години нямаш победа, с която да се гордееш, това може да е основата за начално развитие. Със сигурност ще има и пропадания. Не може отбор, който е на 136-о място в света, да иска постоянно да бие и да се очакват от него големи резултати. Ще опитаме да направим така, че да изглеждаме добре в квалификациите.\" Стоилов сподели и впечатленията си от националния отбор на България, на който беше треньор в два периода между 2007 и 2010 г. \"Ако трябва да съм честен, впечатлен съм от поведението на нашите футболисти ( срещу Босна и Херцеговина ), от желанието, което имаха, от агресията, от техничните на моменти изпълнения, които показа нашият отбор.\" \"Да, резултатът (0:1) не е такъв, какъвто се иска от България, но като игра и поведение отборът показа едно много, много високо ниво. Познавам добре отбора на Босна. Доскоро имах състезател, който трудно намира място в националния отбор, а знам неговото ниво колко е високо. Нашият отбор трябва да се гордее с тази контрола. В момента резултатът не беше жизненоважен. След като победихме отбори като Швеция и Холандия, имаме поводи за оптимизъм. Има път, който отборът трябва да извърви. За да стане това, трябва да се подобри нивото на клубовете и на играчите, които са в чужбина\", завърши Стоилов.", "date": "2018.03.25", "title": "Стоилов иска да навакса новостите в треньорството, докато води Казахстан"}
{"url": "https://www.dnevnik.bg/bulgaria/2018/03/25/3152568_reka_tundja_e_pred_prelivane_krai_elhovo/", "text": "Река Тунджа край Елхово е на 20 см от преливане. Толкова я делят от критичното ниво от 395 сантиметра, съобщава БТА. В последните дни нивото на реката е около 375 сантиметра. Сега водоемът е залял най-ниските части от градския парк, стадиона и кооперативния пазар, но не се налага евакуиране на хора. Денонощното наблюдение на водата продължава. От кризисния щаб очакват постепенно понижение на речните води. Завишено е нивото и на река Струма, като причината по-скоро е регулярното изпускане на язовир \"Пчелина\" в Пернишко, съобщава БНР.", "date": "2018.03.25", "title": "Река Тунджа е пред преливане край Елхово"}
{"url": "https://www.dnevnik.bg/sviat/2018/03/25/3152570_traian_busesku_povede_masov_miting_v_kishinev_s_iskane/", "text": "Бившият румънски президент Траян Бъсеску, който участва в голям митинг в Кишинев по повод 100-годишнината от обединението на Бесарабия и Румъния през 1918 г., призова парламентите на Румъния и Молдова да гласуват възможно най-бързо за обединение на двете страни, съобщава БТА. Хиляди хора се събраха на Площада на Великото национално събрание в молдовската столица, като пееха химните на двете страни и настояха за обединение. Траян Бъсеску призова парламентите на Румъния и Молдова да гласуват за обединение на двете страни, като подчерта, че \"живеем според волята на Сталин и Хитлер, живеем според омразния пакт \"Рибентроп - Молотов\". Бившият държавен глава, който е почетен председател на молдовската Партия на националното единство, е дългогодишен поддръжник на идеята за обединение на Румъния и Молдова. Заради тази позиция миналата година молдовският президент Игор Додон му отне молдовското гражданство. По време на протеста кметовете на над 100 населени места в Молдова подписаха декларация за обединение с Румъния. Според организаторите в шествието са участвали около 100 хил. души. Същевременно проруският президент на Молдова Игор Додон и Социалистическата партия отправиха редица послания срещу протестиращите. Той обвини румънския парламент в \"агресивна политика\" и подчерта, че 70 процента от молдовците са против обединение с Румъния. Додон предупреди, че отношенията между Молдова и Румъния може да станат като тези между Украйна и Русия.", "date": "2018.03.25", "title": "Траян Бъсеску поведе масов митинг в Кишинев с искане за обединение между Румъния и Молдова"}
{"url": "https://www.dnevnik.bg/sport/2018/03/25/3152574_ruska_pobeda_sloji_krai_na_sezona_v_mujkiia_biatlon/", "text": "Максим Цветков спечели последнoто за сезона мъжко състезание в Световната купа по биатлон. 26-годишният руснак зарадва публиката в Тюмен със страхотна победа в масовия старт на 15 километра. Цветков не допусна нито една грешка в четирите си стрелби и финишира за 33:28.6 минути, за да стигне до първата си победа в Световната купа. Той изпревари с 2.7 секунди норвежеца Ерлин Бьонтегорд, който също свали 20-те мишени. Двамата излязоха рамо до рамо след последната стрелба, но руснакът надделя във финалния спринт. Цветков се качи на подиума за трети път в кариерата си. Досега най-добрите му постижения в Световната купа бяха вторите места в преследването в Йостерсунд през миналия сезон и в спринта в Антхолц през 2016 г. Toй донесе втора руска победа този сезон след триумфа на Антон Шипулин в първото състезание след зимните олимпийски игри - спринта в Контиолахти. Освен двамата руснаци само още двама биатлонисти успяха да се преборят за победа в конкуренцията на Мартен Фуркад и Йоханес Бьо - Тарей Бьо в спринта в Йостерсунд и Юлиан Еберхард в масовия старт в Контиолахти. Бьонтегорд също постигна личен рекорд в Световната купа. 27-годишният норвежец се качи на подиума за втори път в кариерата си, след като през януари се класира трети в масовия старт в Антхолц. Йоханес Бьо допълни почетната стълбичка в последния старт за сезона. Той допусна две грешки в стрелбата, но беше с най-добър бегови резултат и пресече финала 16.6 секунди след Цветков. В оспорвана битка за четвъртото място германецът Бенедикт Дол (+22.1 сек.) изпревари след фотофиниш други двама норвежци - Хенрик Лабе-Лунд (+22.1 сек.) и Тарей Бьо (+22.2 сек.). Дол и Лабе-Лунд направиха до две грешки в стрелбата, а Бьо - една. Фуркад, който вчера спечели големия кристален глобус за рекорден седми път, си даде почивка в последния старт и завърши 19-и с четири грешки и пасив от 1:11.2 мин. За пръв път този сезон французинът не успя да се качи на подиума в състезание, в което участва. Фуркад завършва кампания с девет победи, осем втори места и три трети. Освен че спечели големия кристален глобус, той грабна и всичките малки купи в отделните дисциплини. За трети пореден и общо четвърти път французинът обира всички отличия в Световната купа. Фуркад събра 1116 точки в генералното класиране и изпревари с 89 точки Йоханес Бьо. Норвежецът приключва сезона с осем победи и общо 16 подиума в 22 състезания. Шипулин завърши трети с 697 точки, следван от Арнд Пайфер с 668 и Лукас Хофер с 637. Българите отбелязаха голямо отстъпление спрямо предишния сезон, в който Красимир Анев беше 26-и, а Владимир Илиев - 32-и. Aнев приключва този сезон на 34-а позиция със 174 точки, а Илиев - на 59-а с 46. Другият българин, който спечели точки за Световната купа, е Антон Синапов. Той завърши 92-и със седем точки.", "date": "2018.03.25", "title": "Руска победа сложи край на сезона в мъжкия биатлон"}
{"url": "https://www.dnevnik.bg/photos/snimka_na_denia/2018/03/25/3152584_snimka_na_denia_radostta_v_ochite_na_borisov_pri/", "text": "Видимо доволен, премиерът Бойко Борисов инспектира строителните дейности при изграждането на бул. \"Васил Левски\" във Варна.", "date": "2018.03.25", "title": "Снимка на деня: Радостта в очите на Борисов при строежа на нов булевард"}
{"url": "https://www.dnevnik.bg/sport/2018/03/25/3152578_psj_se_nasochva_kum_konte_a_tuhel_e_suglasen_da_poeme/", "text": "Пари Сен Жермен\" иска да привлече мениджъра на \"Челси\" Антонио Конте за заместник на Унай Емери, който почти сигурно ще напусне след края на сезона. Френският клуб вече е започнал разговори с представителите на Конте, твърди в. \"Гардиън\". Италианецът преминава през трудни времена в \"Челси\". Още в първия си сезон на \"Стамфорд бридж\" той изведе сините до титлата във Висшата лига с рекордните 30 победи. През настоящата кампания обаче отборът се представя колебливо и класирането му в Шампионската лига е под въпрос. От началото на сезона се усеща напрежение между Конте и клуба, след като повечето трансферни желания на италианеца не бяха удовлетворени, а един от основните играчи - Неманя Матич, беше продаден на пряк конкурент в лицето на \"Манчестър юнайтед\". \"Челси\" заема петото място във Висшата лига, като изостава с пет точки от четвъртия \"Тотнъм\" и със седем от третия \"Ливърпул\". Сините отпаднаха от Шампионската лига и Купата на лигата, а единственият им шанс за трофей е Купата на Англия, където им предстои полуфинал със \"Саутхемптън\". \"Когато имаш добър мениджър и доста пари за харчене, може да имаш успешен сезон. Аз имам огромна амбиция, но не разполагам с пари от \"Челси\". Клубът знае много добре каква е моята идея, моята амбиция. Когато наемаш такъв човек, трябва да знаеш, че взимаш треньор с много голяма амбиция. И тази амбиция винаги трябва да е споделена\", каза Конте преди мача с \"Манчестър сити\" в началото на месеца. ПСЖ ще спечели титлата във Франция за пети път в последните шест години и имаш шанс да вземе още два трофея - Купата на Франция и Купата на лигата. Надеждите на парижани за пробив в Шампионската лига обаче бяха попарени още в осминафиналите. Емери има договор до края на сезона и според френските медии клубът няма намерение да го поднови. В списъка с кандидатите за нов треньор на ПСЖ освен Конте са още Жозе Моуриньо, Масимилиано Алегри и Диего Симеоне. Първите двама обаче нямат намерение да се разделят с настоящите си отбори - \"Манчестър юнайтед\" и \"Ювентус\". Симеоне пък има договор с \"Атлетико\" (Мадрид) до лятото на 2020 г.  \"Гардиън\" твърди, че ПСЖ е готов да предложи на Конте годишна заплата от 10 милиона паунда, което е с половин милион над сегашното му възнаграждение. Според информацията първите разговори между френския клуб и представителите на италианския треньор са били положителни. В същото време германските медии обявиха, че бившият треньор на \"Борусия\" (Дортмунд) Томас Тухел се е съгласил да поеме \"Арсенал\", ако ерата \"Арсен Венгер\" приключи след края на сезона. Традиционно консервативният в подобни ситуации \"Кикер\" дори обяви преминаването на германеца за сигурно. В. \"Билд\" съобщи, че Тухел е отхвърлил оферта да стане треньор на \"Байерн\" (Мюнхен). Баварците се справят страхотно, след като Юп Хайнкес замени Карло Анчелоти в началото на сезона. 72-годишният германец обаче се завърна временно към професията и се очаква отново да се оттегли през лятото. Венгер има още една година от своя договор с \"Арсенал\". Французинът, който е начело на \"артилеристите\" от 22 години, няма намерение да напуска предсрочно. Недоволството срещу него обаче нараства постоянно. В последните домакински мачове на отбора се наблюдава отлив на публиката, а част от легендите на клуба критикуват все по-остро работата на Венгер. \"Арсенал\" е шести във Висшата лига, като изостава с цели 13 точки от топ 4. Отборът  загуби тежко финала за Купата на лигата , а единственият шанс за класиране в Шампионската лига през следващия сезон е  спечелването на Лига Европа .  Тухел е без работа от май 2017 г. Заради разногласия с ръководството германецът беше освободен от \"Борусия\" само три дни след като спечели Купата на Германия. Една от потенциалните пречки за преминаването му в \"Арсенал\" е фактът, че главен скаут на лондончани е Свен Мислинтат. Двамата бяха в много обтегнати отношения, докато работеха заедно в \"Борусия\". Конфликтът им стана още по-сериозен, след като Тухел пренебрегна препоръката на Мислинтат за привличането на испанския халф Оливер Торес. Впоследствие треньорът забрани на главния скаут да посещава тренировките на отбора. Според в. \"Кикер\" Мислинтат е уверил ръководството на \"Арсенал\", че \"винаги действа в интерес на клуба и ще върши лоялно работата си\".", "date": "2018.03.25", "title": "ПСЖ се насочва към Конте, Тухел е съгласен да поеме \"Арсенал\""}
{"url": "https://www.dnevnik.bg/razvlechenie/2018/03/25/3152588_video_shofyor_na_limuzina_izletia_s_napravena_ot_nego/", "text": "Жителят на Калифорния Майкъл Хюз, който твърди, че Земята е плоска, извърши полет с построена от самия него ракета. С помощта на сглобения в гаража му апарат 61-годишният мъж се издигна на височина над 570 метра в района на градчето Амбой в Южна Калифорния, след което се приземи с парашут в пустинята Мохаве, на около 450 метра от мястото, от което се издигна във въздух. Още през ноември миналата година той планираше да извърши полета , но стартът няколко пъти се отлага заради технически проблеми, както и заради протести на местни жители. Хюз нееднократно е заявявал, че вярва, че Земята е с плоска форма и заради това любителски е започнал да изработва ракетата си. Както било планирано, носът на апарата се разпаднал на две части при падането. Мъжът увери, че се чувства добре, като се оплаква единствено от болки в гърба. Той се надява да построи ракета, с която в бъдеще ще може да полети в Космоса. Така 61-годишният изобретател, който е шофьор на лимузина, предполага, че ще може да получи потвърждение, че Земята е с плоска форма.", "date": "2018.03.25", "title": "Видео: Шофьор на лимузина излетя с направена от него ракета, за да докаже, че Земята е плоска"}
{"url": "https://www.dnevnik.bg/sport/2018/03/25/3152592_makarainen_se_naredi_do_legendite_v_jenskiia_biatlon_s/", "text": "Финландката Кайса Макарайнен излезе победител в една от най-драматичните и вълнуващи битки в Световната купа по биатлон. 35-годишната състезателка спечели тристранната надпревара с Анастасия Кузмина и Даря Домрачова, за да грабне големия кристален глобус за трети път след 2011 и 2014 г. Макарайнен се изравни на второто място във вечната класация с германката Магдалена Нойнер, която грабна трофея през 2008, 2010 и 2012 г. Повече световни купи - шест - има единствено легендата на женския биатлон Магдалена Форсберг. Макарайнен завърши шеста в последния старт за сезона - масовия старт на 12.5 километра в Тюмен. Тя събра 822 точки в крайното класиране и изпревари само с три точки Анастасия Кузмина, която беше начело в подреждането до вчера. Родената в Тюмен Кузмина имаше нужда от място в първата деветка, за да спечели големия кристален глобус за пръв път в кариерата си. 33-годишната представителка на Словакия обаче не издържа на напрежението в дисциплината, в която стана олимпийска шампионка в Пьонгчанг. Тя допусна три грешки в стрелбата и финишира на единадесета позиция. Даря Домрачова спечели последния старт за сезона. 31-годишната беларускиня, която навлезе в страхотна форма след Нова година, записа пета победа в последните осем състезания за Световната купа. Домрачова свали 19 от 20-те мишени и финишира за 35:27.4 минути. Четирикратната олимпийска шампионка изпревари само с 1.8 секунди Паулина Фиалкова. Словачката, която също допусна една грешка в стрелбата, записа първия си подиум за Световната купа. Французойката Анес Шевалие единствена от 30-те участнички в масовия старт премина без грешка през стрелбището. Тя финишира трета с изоставане от 6.6 секунди. Германките Ванеса Хинц (+9.6 сек., 1 грешка) и Франциска Пройс (+9.8 сек., 1 грешки) и Макарайнен (+17.4 сек., 3 грешки) допълниха топ 6. Домрачова завърши сезон с най-много победи - шест, но остана трета в крайното класиране с 804 точки. Кузмина спечели пет състезания, а Макарайнен - две. Финландката обаче се качи на подиума седем пъти и 13 пъти в 22-та старта се класира в топ 8. Макарайнен спечели и малкия кристален глобус в масовия старт. Тя събра 216 точки и завърши с аванс от девет пред Лаура Далмайер, която остана 12-а в Тюмен. Кузмина спечели световните купи с спринта и преследването, а Надежда Скардино взе трофея в индивидуалното.", "date": "2018.03.25", "title": "Макарайнен се нареди до легендите в женския биатлон с трета световна купа"}
{"url": "https://www.dnevnik.bg/sviat/2018/03/25/3152595_frenskiiat_grad_treb_pochete_pametta_na_jertvite_ot/", "text": "Във френския град Треб беше почетена паметта на жертвите от терористичното нападение в супермаркета в града в петък. Тогава мъж взе заложници, загинаха четирима души, сред които и един полицай - Арно Белтрам - разменил се с последната заложничка, Епископът на Каркасон и Нарбон Ален Плане водеше литургията, съобщава БТА, позовавайки се на Асошиейтед прес. \"Сега е време за молитва и състрадание. Дано подобни събития ни позволят да намерим куража да изградим общество, в което те повече няма да са възможни\", заяви епископ Плане. Според него саможертвата на Арно Белтрам е помогнала за спасяването на нацията. Оцелели и близки на четирите жертви се събраха днес в църквата \"Сент Етиен дьо Треб\" на специална литургия в памет на Белтрам. Сред присъстващите на службата имаше и хора от мюсюлманската общност. Епископ Плане изрази възхищение от жертвоготовността на Белтрам и отбеляза, че цяла Франция е трогната от постъпката му. Жителите на Треб оставяха цветя пред супермаркета, а в кметството се трупаха бели рози. Някой беше оставил послание, написано на ръка: \"Стига насилие, стига, стига\".", "date": "2018.03.25", "title": "Френският град Треб почете паметта на жертвите от атаката в петък"}
{"url": "https://www.dnevnik.bg/sviat/2018/03/25/3152596_v_barselona_se_podgotvia_masov_protest_v_podkrepa_na/", "text": "Хиляди демонстранти с каталунски знамена излязоха по улиците на Барселона след  задържането в Германия на бившия каталунски лидер Карлес Пучдемон , съобщава БТА. По призив на радикалната сепаратистка групировка - Комитети за защита на републиката, протестиращите се стекоха на прочутия булевард в центъра на Барселона Лас Рамблас. Те скандират \"Свобода за политическите затворници\" и \"Пучдемон е нашият президент\". Малко след началото на протеста се стигна до сблъсъци между демонстрантите и полицията. Протестиращите са удряни с палки, в опит да бъдат отблъснати по време на придвижването си към представителството на испанското правителство в Каталуня.", "date": "2018.03.25", "title": "В Барселона се провежда масов протест в подкрепа на Пучдемон"}
{"url": "https://www.dnevnik.bg/sviat/2018/03/25/3152606_chasovnik_na_egipetski_kral_beshe_prodaden_za_blizo_1/", "text": "Ръчен часовник на египетския крал Фарук, който управлявал страната от 1936 до 1952 г., бе продаден за 912 500 долара на търг на \"Кристис\" в Дубай. Платената сума е рекордна за часовник, изложен на търг в Близкия изток. Предварителната му оценка беше между 400 000 и 800 000 долара. Ръчният часовник \"Патек Филип\" от 18-каратово злато е изработен през 1944 г. и е украсен е със стария египетски кралски фамилен герб. От часовника са произведени само 281 екземпляра. Известно е, че именно в тази серия часовници престижната швейцарска фирма за пръв път комбинира вечен календар с хронограф.", "date": "2018.03.25", "title": "Часовник на египетски крал беше продаден за близо 1 млн. долара"}
{"url": "https://www.dnevnik.bg/sport/2018/03/25/3152603_marica_produlji_hegemoniiata_si_v_jenskiia_voleibol_s/", "text": "Марица\" (Пловдив) продължи пълната си хегемония в женския волейбол с четвърта поредна титла в българското първенство. Отборът, воден от Иван Петков, записа безпроблемна победа срещу \"Левски Сиконко\" с 3:0 (25:13, 27:25, 25:22) и спечели финалния плейоф с 2:0 победи и без загубен гейм. \"Марица\" удължи  изключителната си серия от поредни победи  на 57 мача. Последната загуба на тима от Пловдив беше през ноември 2015 г. от \"Левски\". За четвърти път в последните четири години възпитаничките на Иван Петков надиграха сините в мача за титлата. В рамките на тези 57 поредни победи \"Марица\" спечели 171 гейма и загуби едва 15. Само три от тези мачове завършиха в пет гейма, а 45 от тях приключиха с чиста победа за пловдивчанки. \"Mарица\" спечели категорично първия гейм на двубоя в София. Гостуващият отбор поведе с 8:5 след първата техническа пауза, увеличи аванса си до шест при втората, след което взе девет от следващите 12 точки, за да вземе първата част. Вторият гейм беше много по-оспорван и драматичен. Резултатът се движеше точка за точка до 22:22. \"Левски\" спечели следващите две разигравания и стигна до два поредни геймбола при 24:22. Сините не се възползваха, а след това пропуснаха трети при 25:24 и загубиха гейма с 25:27. В третия гейм домакините наваксаха ранно изоставане от три точки, за да стигнат до равенство при 10:10. След това обаче отново позволиха на съперничките да се откъснат - 12:16 при втората техническа пауза. \"Левски\" продължи да се бори и успя да изравни при 18:18. Равенството се запази при 19:19 и 20:20. \"Марица\" обаче вдигна оборотите в края, спечели четири поредни точки, за да стигне до четири мачбола при 24:20 и реализира третия.", "date": "2018.03.25", "title": "\"Марица\" продължи хегемонията си в женския волейбол с четвърта поредна титла"}
{"url": "https://www.dnevnik.bg/sviat/2018/03/25/3152633_poveche_ot_polovinata_amerikanci_ne_viarvat_che/", "text": "По-малко от половината американци вярват, че социалната мрежа \"Фейсбук\" спазва законите за защита на личните данни, сочат резултатите от анкета на \"Ройтерс\", цитирани от БТА. Анкетата, проведена от сряда до петък, установила също, че по-малко американци вярват на \"Фейсбук\" отколкото на други технологични компании, които събират потребителски данни като \"Епъл\", \"Гугъл\", \"Амазон\", \"Майкрософт\" и \"Яху\". Около 41% от американците вярват, че \"Фейсбук\" спазва законите и защитава личната им информация спрямо 66 процента, които се доверяват на \"Амазон\", и 62% - на \"Гугъл\". Проучването е обхванало 2237 души. \"Фейсбук\", най-голямата социална медия в света, поднесе извинения, опитвайки да възстанови репутацията си след пропуски, позволили личните данни на 50 милиона потребители да попаднат в ръцете на консултантската компания \"Кеймбридж аналитика\". В края на миналата седмица набра сила кампания за деактивиране на профили във \"Фейсбук\", а акциите на компанията се сринаха с 14 процента. Сред причините \"Фейсбук\" и други интернет компании да събират лична информация за потребителите е да могат да предлагат реклами за продукти и услуги на хора, които най-вероятно ще проявят интерес. Мнозинството пълнолетни потребители посочват, че биха искали правителството да има по-голяма роля в контрола на използването на потребителските данни от интернет компаниите. Според анкетата 46 процента от пълнолетните искат по-силна правителствена регулация спрямо 17 процента, предпочитащи по-слаба регулация.", "date": "2018.03.25", "title": "Повече от половината американци не вярват, че \"Фейсбук\" пази личните им данни"}
{"url": "https://www.dnevnik.bg/sport/2018/03/25/3152627_hubchev_ima_unikalno_golemi_zabelejki_kum_fizicheskoto/", "text": "Селекционерът на българския национален отбор по футбол Петър Хубчев заяви, че има уникално големи забележки към физическото състезания на играчите. Той посочи това като един от най-големите проблеми в работата му с тима. \"Повдигате една много болна за мен тема. Предпочитам това нещо да го коментирам с някои от момчетата. Още на другия ден, след като тренирахме в Разград (преди  контролата с Босна и Херцеговина ), имах възможност да го кажа на тези, у които съм видял, че нещо липсва. Това обаче е лично мое мнение и убеждение и си позволявам да го коментирам само като съм в националния отбор\", каза Хубчев на пресконференцията преди контролата с Казахстан в понеделник. \"Ясно е, че като тренираме три-четири дни заедно, физически не можем да търсим и искаме нищо от тях. Те просто трябва да идват подготвени. Някои са играли много и то тежки мачове, други все още не са си намерили мястото в отборите, в които са, трети не са титуляри. Играчите са в различна степен на физическото си състояние. Ще си го позволя това да го коментирам само с тях, но имам уникално големи забележки\", допълни той. Хубчев посочи, че ще направи промени за мача с Казахстан, но няма да са много. \"Всичко зависи от моментното състояние на момчетата. Ние държим да има отборен дух, себераздаване и много по-голяма отговорност, когато сее играе в националния отбор. Най-радостното е, че усещам това в отношението на тима.\" Селекционерът обясни, че използването на схема с трима централни защитници в контролата с Босна е експеримент с цел да се тестват отделни елементи от играта. \"Ясно е, че няма да пасен цялата система като система, но искахме да видим някои неща. Коментирахме с момчетата и те са убедени, че това е един от вариантите ни. Още когато се събрахме за лагера, се разбрахме какво точно търсим.\" \"Това са по-скоро експерименти. Имаме ясна представа за силата на този отбор и схемата, в която може би най-добре се подреждаме, но искаме да видим и други неща, които смятам, че може да ни направят още по-силен отбор\", добави Хубчев. Той заяви, че причината за изпробването на нови варианти е новосъздаденият турнир Лигата на нациите, в който България няма да играе с някой от водещите отбори в Европа. \"Ние в 99% от мачовете не излизаме като фаворит, но за предстоящите срещи се убедих, че трябва да се пробват такива елементи. Краткото бъдеще напред ни подтикна да прибегнем до тези неща\", каза още Хубчев.", "date": "2018.03.25", "title": "Хубчев има \"уникално големи забележки\" към физическото състояние на част от националите"}
{"url": "https://www.dnevnik.bg/photos/2018/03/25/3152470_fotogaleriia_svetovnite_snimki_na_denia_-_24_-_25_mart/", "text": "Макет на тиранозавар рекс изгоря в Royal Gorge Dinosaur Experience в Колорадо, САЩ.", "date": "2018.03.25", "title": "Фотогалерия: Световните снимки на деня - 24 - 25 март 2018 г."}
{"url": "https://www.dnevnik.bg/sport/2018/03/25/3152400_federer_napusna_turnira_v_maiami_sled_zaguba_na_starta/", "text": "Турнирът от сериите \"Мастърс\" в Маями видя втората голяма изненада, след като шампионът от миналата година и №1 в света Роджър Федерер загуби още на старта. Швейцарецът изненадващо допусна обрат срещу 175-ия в ранглистата Танаси Кокинакис – 6:3, 3:6, 6:7 (4). Федерер, който започна много силно годината и записа 17 победи от 17 мача, с което направи най-добрия си старт на сезон, губи за втори път поред. През миналата седмица той беше победен от  Хуан Мартин Дел Потро  на финала в Индиън Уелс. След  поражението на Новак Джокович  преди ден, това е другата голяма изненада във втория кръг на надпреварата. Преди 12 месеца Федерер спечели и двата Мастърс-а в САЩ – Индиън Уелс и Маями, но сега не успя да защити точките си. По този начин от понеделник отново №1 в света ще бъде Рафаел Надал. Федерер не е губил след само един мач в турнир от повече от половин година. През миналия юни той напусна надпреварата в Щутгарт след загуба от Томи Хаас. За първи път от 2014 г. швейцарецът губи два мача поред. Маестрото обяви и че няма да играе на втория турнир от Големия шлем за годината \"Ролан Гарос\". \"Не играх много добре в последните две седмици. Трябва да опитам да изчистя проблемите и да се върна по-силен. Аз винаги мисля положително и настройката ми е такава. Разочарован съм, че не намерих начин как да се справя в този мач\", каза Федерер. В двубоя Кокинас показа много борбен дух и не се предаде нито за момент, независимо че загуби първата част. Публиката в Маями подкрепяше Маестрото, но и това не успя да пречупи 175-ия в света. Той завърши със седем аса и седем двойни грешки, но спечели въпреки само 52% вкаран първи сервис. Федерер не грешеше много, но всеки път пропуските му оказваха влияние върху играта му. Швейцарецът завърши с девет аса и три двойни грешки. Първата част продължи само 35 минути и в нея Федерер беше безкомпромисен. Той записа един пробив в четвъртия гейм и беше много стабилен, като изгуби само шест точки на своите разигравания. Ролите обаче се смениха във втория сет, когато Кокинас реализира пробив в четвъртия гейм. Федерер загуби подаването си на нула, като това определено го пречупи и до края на частта швейцарецът не беше толкова уверен. Пробивът сякаш укрили Кокинакис и само колебанията при сервиса го лишиха от това да бъде по-убедителен. Третата част беше истински маратон, в който всеки гейм продължи много продължително. И двамата не се дадоха до самия край и логично вкараха срещата в тайбрек. В него минипробивите летяха един след друг, но при 4:3 в полза на Кокинас Федерер сгреши и се постави в много трудна ситуация. Австралиецът се възползва и успя да поднесе най-голямата изненада дотук в турнира. Това е най-голямата победа в кариерата на 21-годишния тенисист от Аделаида. Той се изправи за първи път срещу носителя на 20 титли от Големия шлем и го пречупи. От 15 години толкова ниско ранкиран тенисист не е побеждавал водач в световната ранглиста.", "date": "2018.03.25", "title": "Федерер напусна турнира в Маями след загуба на старта от №175 в света"}
{"url": "https://www.dnevnik.bg/bulgaria/2018/03/25/3149144_hristiianite_praznuvat_dnes_blagoveshtenie/", "text": "Християнската църква празнува днес Благовещение. Празникът напомня за благата вест, с която Архангел Гавриил съобщава на Дева Мария, че ще стане майка на Божия син - Спасителя на света. В българската традиция денят се свързва с идващата пролет и е известен като Благовец или половин Великден. Според народните поверия на този ден се връщат щъркелите, лястовиците и кукувиците. Идващи от юдейските земи, те съобщават благата вест за възраждането на природата. Зимата си отива и настъпва пролетта. По този повод хората почистват и изгарят сметта с вярата, че всичко лошо ще изгори в очакване на добри вести. На този ден се яде риба, обредна питка и каша от прясна коприва. Вярва се, че ако вали на Благовещение, годината ще бъде плодородна. В този ден не се ръкоделства, за да не се срещат змии през лятото. Не се спи до късно, за да не се разболява човек или да не изпусне късмета си. Който съзре за пръв път на Благовец щъркел в полет, ще е щастлив. Смята се, че на Благовец трябва за пръв път да се хапне нещо зелено - коприва, киселец или лапад, за да потече в тялото на човека нова кръв.", "date": "2018.03.25", "title": "Християните празнуват днес Благовещение"}
{"url": "https://www.dnevnik.bg/bulgaria/2018/03/25/3151086_prokuraturata_ne_uspia_da_ospori_v_suda_zamiana_na/", "text": "Софийската градска прокуратура не постига успех с опита да си да оспори сделка на Столичната община със замяна на имоти с мотив, че е нищожна - твърдение, което прокуратурата обаче не е успяла да докаже нито един път. Това се разбира от решение на Административен съд - София, който не допуска жалбата с мотив, че в сделката няма достатъчно нарушения, за да бъде обявена за нищожна, а срокът за евентуалното ѝ атакуване като незаконосъобразна е изтекъл. В средата на  януари Софийската прокуратура съобщи , че е внесла протест в административния съд за сделка на Столичната община от 2006 г., с която тя заменя  свой имот 3 декара  на ъгъла на столичните булеварди \"България\" и \"Петко Ю. Тодоров\" за друг с размер 374 кв.м, собственост на строителната фирма НИКМИ. Фирмата има намерение да построи 150-метрова сграда на терена, макар че според устройствения план там може да се изгради църква, тоалетна или кафене. Настоящият главен архитект на София Здравко Здравков и кметът на града Йорданка Фандъкова неведнъж са заявявали, че не одобряват инвестиционните намерения на НИКМИ за имота. Здравков продължава да не изпълнява решение на Върховния административен съд да одобри промяна в устройствения план за терена, като така ще разреши строежа на небостъргач. Теренът на общината е бил оценен на 4 млн. лева, а този на строителната фирма - на 220 хил., като НИКМИ е доплатила разликата от 3.8 млн. лева. Изпълнението на решението е спряно от тогавашния областен управител на София Тодор Модев като незаконосъобразно, но впоследствие той губи делото в Софийски градски съд. Според прокурорите в сделката са допуснати редица нарушения на закона, поради което тя трябва да бъде обявена за нищожна. От решението на съда, с което жалбата е отхвърлена, се вижда, че според прокуратурата решението за започване на процедурата за замяна на терена е взето без изрично разрешение на собственика - Столичната община. Вместо това инициативата била е на 4-ма общински съветници. Освен това разпореждането с имота не е направено с търг или конкурс, което според прокуратурата също е в нарушение на Закона за общинската собственост. Ответник по делото е Столичният общински съвет, който изпраща двама адвокати, които не правят много, за да противоречат на прокуратурата, но все пак е достатъчно. Според становището им искането на прокуратурата е неоснователно, \"тъй като твърдените в него пороци биха могли да обосноват незаконосъобразност, а не претендираната нищожност на Решението\". Адвокатите на общинския съвет молят и за присъждане на разноски. Според съдия Миглена Николова обаче посочените \"пороци\" в процедурата не са достатъчно тежки, за да бъде обявена за нищожна, а биха били причина да се иска обявяването й като незаконосъобразна. Срокът за това обаче е изтекъл отдавна, като Николова посочва и че единствената възможност на прокуратурата да атакува сделката е като иска нейната нищожност. \"В протеста всъщност не се сочи нито един порок на акта, който да би могъл да обоснове неговата нищожност\", се казва още в решението.", "date": "2018.03.25", "title": "Прокуратурата не успя да оспори замяна на имот на Столичната община"}
{"url": "https://www.dnevnik.bg/evropa/2018/03/25/3145714_zlato_sreshtu_vizi_senchestiiat_biznes_s_prodajba_na/", "text": "За бежанците и бедните мигранти бягството от страната им може да е страшно и няма гаранция, че ще бъдат добре дошли, където и да пристигнат. За един далеч по-малък брой богаташи обаче историята е различна. Все повече страни ги приемат с отворени обятия, стига да носят със себе си достатъчно пари. В проекта  \"Злато за визи\"  репортери на Международния журналистически проект за разследване на организираната престъпност и корупцията (Organized Crime and Corruption Reporting Project, OCCRP) разказват за сенчестия бизнес с продажба на безвизово пътуване и дори на гражданство на богати хора, включително на такива, които биха предпочели да не казват от къде идват парите им.  Историите са част от Световния антикорупционен консорциум, партньорство между OCCRP и \"Трансперънси интенешънъл\", в сътрудничество с неправителствената организация \"Глобал Уитнес\". Граждани на света Ако можехте да живеете където и да е по света, къде бихте избрали? Популярната детска игра се превръща в реалност за все повече богати хора. Т.нар. \"златни визи\", родени преди повече от 30 години като начин за наливане на пари в слабата икономика на карибската островна държава Сейнт Китс и Невис, са се превърнали в световен бизнес за милиарди долари, включващ над 20 страни. Правилата са различни в отделните държви, а правителствата се опитват да запазят подробностите скрити. Основната идея обаче е ясна: в замяна на значителни инвестиции богати хора могат да станат имигранти в растящ брой привлекателни по една или друга причина страни, включително в Европейския съюз. Според защитниците на програмата тя отразява зората на истинското глобално общество, в което \"гражданите на света\" имат свободата да избират къде да живеят, как да пътуват и къде да инвестират. Критиците казват, че системата е уязвима на корупция и е несправедлива, тъй като предлага на богатите хора свободата на движение, която е отказвана на милиони бежанци, живеещи в отчайващи условия, и освен това улеснява укриването на данъци. Според недоволните от схемата бежанската криза е била предизвикана от същите автократични лидери и корумпирани служители, които използвата програмата \"Златна виза\". Разследващите органи смятат, че притежанието на втори и трети паспорт е много полезен инструмент за престъпници, данъчни измамници и хора, които перат пари. Търговия Идеята на \"златните визи\" е проста - правителствата изтъргуват гражданство или пребиваване срещу, обиковено значителни, инвестиции. Законовата уредба е различна в отделните страни, а изискванията може да включват инвестиции в бизнес, недвижимо имущество или държавни облигации. В някои държави сред критериите е и определен период на пребиваване. Под една или друга форма над 20 страни или територии в момента предагат \"златни визи\". Сред тях са и 13 европейски държави - Австрия, Белгия, България, Кипър, Гърция, Латвия, Литва, Малта, Монако, Португалия, Испания, Швейцария и Обединеното кралство. Австрия, Кипър и Малта предлагат програми и за гражданство, и за пребиваване. През последните години Черна гора започна да дава почетно гражданство на инвеститори и обмисля да въведе \"златни визи\". Армения също търси начин да създаде подобна инвестиционна схема. В Унгария прогамата съществуваше между 2013 и 2017 г. и може да бъде подновена след парламентарните избори през април. Сенчест бизнес Журналисти, работещи в партньорство с \"Трансперънси Интернешънъл\", разказват за случаи в седем държави членки на ЕС (Австрия, Кипър, Унгария, Латвия, Литва, Малта и Португалия), в които съществува програмата, както и за предложените програми в Армения и Черна гора. Историите показват как европейски държави на практика продават достъп до шенгенската безвизова зона и дори европейско гражданство на чуждестранни инвеститори при слаба прозрачност и без необходимите проверки. \"Явно е, че процедурите по проверка в някои страни от ЕС, като Унгария и Португалия, не са достатъчно строги\", коментира Кейси Келсо от \"Трансперънси\". \"Гражданството и правото на пребиваване са сред най-ценните активи, които една страна може да предложи на даден човек, но някои държави членки на ЕС не са извършвали дори минималните проверки, които една банка например трябва да прилага за своите заможни клиенти\". Във всичките седем държави има известна тайнственост около получателите на \"златни визи\". Източниците на богатството им не са проверени в достатъчна степен и обществото не разполага с необходимите подробности за инвестициите и кой в крайна сметка има полза от тях. Така \"златните визи\" създават възможности за настоящи и бивши служители да избегнат преследване и да прехвърлят незаконни средства през границите. Черна гора, която в момента води преговори за присъединяване към ЕС, е дала гражданство на хора, получили обвинения в други юрисдикции, като бившия премиер на Тайланд и бившия министър по сигурността на Палестина - и двамата с обвинения съответно за корупция и незаконно присвояване на средства. \"Унгарският случай е особено специален, тъй като приходите от програмата \"Златна виза\" изглежда не облагодетелстват страната, а попадат в неизвестни джобове през компании, всички от които, с изключение на една, са със седалища в офшорни данъчни убежища , казва Миклош Лигети, ръководител по правните въпроси в \"Трансперънси Интернешънъл\", Унгария. Сред новите граждани на ЕС са хора от т.нар.  списък Кремъл , смятани за близки до президента на Русия Владимир Путин (случая в Малта); и Татяна Юмашева, дъщеря на бившия руския президент Борис Елцин (в Австрия). \"Прането на пари чрез недвижимо имущество не е ново явление, но програмата \"Златна виза\" го улеснява значително\", коментира Сузана Короадо, вицепрезидент на \"Трансперънси Интернешънъл\" в Португалия. Европейският парламент предупреди за рисковете от схемата през януари 2014 г. в  резолюция  за продажбата на европейско гражданство. Еврокомисията ще публикува доклад по темата по-късно тази година. Българският случай Журналисти на  \"Биволъ\" , който е партньор на OCCRP, разказват за противоречивите резултати от програмите в България. Едната от тях изглежда напълно неработеща, докато и двете са уязвими заради техническа подробност, която би могла да обогати отделни банкери, а не държавата. На пръв поглед това е много изгодна сделка за всички участници. Чужденци, които инвестират поне 1 млн. евро в държавни ценни книжа или депозират парите в българска банка, могат да кандидатстват за българско гражданство след 18 месеца заедно със семействата си. Те получават нови паспорти, а България получава така нужните й пари в брой, пише \"Биволъ\". Ускорената процедура свързана с тези 1 млн. евро е въведена през 2013 г. и допълва съществуваща започнала по-рано програма, според която инвестиция от 500 000 евро дава право на гражданство след пет години постоянно пребиваване. Новата програма позволява процесът да бъде ускорен в рамките на две години, ако кандидатите дадат още 500 000 евро. Репортери от \"Биволъ\", обаче са намерили доказателства, според които новата програма не е ефективна. Те са разкрили вратичка, която позволява на чужденците и в двете програми да изпълнят изискванията за инвестиции с банков заем, което означава, че българско гражданство може да се \"купи\" с малки или никакви реални инвестиции в страната.", "date": "2018.03.25", "title": "Злато срещу визи: сенчестият бизнес с продажба на гражданство"}
{"url": "https://www.dnevnik.bg/sport/2018/03/25/3152017_stara_zagora_shte_dade_start_na_bulgarskite_maratoni/", "text": "Програмата на българските маратони през 2018 г. ще бъде открита в Стара Загора. За втори пореден път градът ще приеме събитието, което ще се проведе на 1 април от 10.00 часа. Състезателите ще могат да избират между три дистанции – класическата от 42.195 км, полумаратон от 21 км и 10.5 км. Всеки участник ще получи рекламна тениска, а успешно завършилите ще бъдат отличени с медал. Организаторите предвиждат промяна на маршрута от миналата година заради реконструкция и модернизация на пешеходната зона в центъра на Стара Загора. Вместо от административната сграда на Общината, маратонът ще започне от  бул.\"Цар Симеон Велики\" 126  (пресечката с ул. \"Кольо Ганчев\") в началото на парк \"Александър Стамболийски\" (Алана). Събитието се организира съвместно с Община Стара Загора, Министерство на младежта и спорта, Български олимпийски комитет, Асоциация \"Спорт в свободното време\", спортен клуб по лека атлетика \"Берое\", спортен клуб Ракета и Българска федерация по лека атлетика. \"Вярваме, че точно на Цветница маратонът ще направи нашия прекрасен град още по-колоритен и празничен. За втора поредна година организираме тази ставаща емблематична за Стара Загора проява. Надявам се в неделя площадът пред Общината отново да бъде залят от празнично настроение, хората да приветстват атлетите и да прекарат един хубав пролетен ден,\" заяви заместник-кметът на Стара Загора Красимира Чахова. Регистрацията за маратона става единствено  онлайн  и ще продължи до неделя (25 март). Регистрацията е отворена и за другите четири български маратона в Пловдив, Варна, Плевен и София.", "date": "2018.03.25", "title": "Стара Загора ще даде старт на българските маратони на 1 април"}
{"url": "https://www.dnevnik.bg/politika/2018/03/25/3152018_oshte_strukturi_shte_poiskat_ostavkata_na_bojidar/", "text": "Близо 30 години след създаването си СДС е пред Рубикон. От решенията, който предстои да вземе ръководството на \"автентичната десница\" зависи политическа посока, с кого ще си сътрудничи и/или коалира, и от кого ще бъде водена. Изборите трябва да бъдат направени на заседанието на Националния съвет на партията, планирано за 17 април. СДС все още се води член на Реформаторския блок, но коалицията създадена за изборите през 2013 г, реално не съществува след като беше напусната от ДСБ, НПСД, БЗНС, ДБГ и дори от последния си коалиционен партньор - \"Глас Народен\". В последните си медийни прояви лидерът на СДС Божидар Лукарски не показва желание за  коалиране с петте партии  около ДСБ и \"Да, България\", тъй като били либерални, а СДС - консервативна партия. Оставката на Лукарски ще бъде поискана от няколко местни структури на 17 април, според източници на \"Дневник\". Тя вече беше поискана след съвещание на партийните структури от Югоизточна България, което се проведе в Стара Загора, а за това обяви пред БНР Николай Александров - областен председател на СДС-Стара Загора. Зад искането за оттегляне на Лукарски застава и неговият заместник Емил Кабаиванов - бивш партиен лидер, който каза, че СДС в момента не води никаква политика. Божидар Лукарски, който ръководи партията от 2013 г., а повече от него на този пост е бил само Иван Костов, не изглежда притеснен от поисканата му оставка. Той показа спокойствие в петък пред БНТ: \"По-големите структури, като Варненската и Софийската, вече са я искали. Сега това е провокирано от структурата в Стара Загора, която се оглавява от колегите в Казанлък\". Преди заседанието на Националния съвет предстоят заседания на областните структури във Варна, Плевен и София. От фейсбук статус на заместник-председателя на СДС Костадин Марков се разбира, че Лукарски е предложил пред Националния изпълнителен съвет на партията \"курс към създаването на консервативно-патриотична формация\". За възможна колаборация между СДС и \"Обединени патриоти\" се говори, но Лукарски отрече в петък да се водят разговори за каквато и да е коалиция. \"Ние, като дясна партия, винаги сме изповядвали консервативни идеи\", каза още лидерът на СДС, като според него това е е курсът, който трябва да поддържат. Източници от ВМРО отрекоха категорично възможността за коалиция на СДС с \"Обединени патриоти\", но смятат, че с НФСБ на Валери Симеонов това е възможно. Според депутат от ГЕРБ, пожелал анонимност, такава коалиция би била добра за всички, включително и за партията на Бойко Борисов. Така СДС би си гарантирал участие във властта при нужда от бъдещ коалиционен партньор за ГЕРБ, а и идеите на дясната партия и Фронта били близки. В профила си във \"Фейсбук\" Костадин Марков показа друга версия за случващото се и обвини ГЕРБ за искането на оставката на Лукарски:", "date": "2018.03.25", "title": "СДС пред Рубикон: Дали да продължи с Лукарски и с кого да се коалира"}
{"url": "https://www.dnevnik.bg/bulgaria/2018/03/25/3152439_v_dans_shte_ima_centur_za_monitoring_i_reakciia_na/", "text": "В ДАНС ще бъде създаден център за мониторинг и реакция на инциденти, свързани с киберсигурността. Подобно звено ще има и в ГДБОП, но то ще е по-скоро за подпомагането на разследвания чрез изготвяне на дигитални експертизи на веществени доказателства. Ще има Съвет киберсигурността към Министерски съвет, определен от премиера национален координатор и НЕРИКС - Национален екип за реакция при инциденти в компютърната сигурност (НЕРИКС). Това предвижда проекта на изцяло нов закон за киберсигурността,  публикуван за обществено обсъждане.  Вносител е вицепремиерът Томислав Дончев, като в него са разписани задължения и на министерството на отбраната, които съвместно с МВР, ДАНС и Държавната агенция \"Електронно управление\" ще са основните институции, ангажирани по кибер отбраната на страната. Четирите ведомства трябва да разработят допълнително изисквания и да контролират \"планирането и реализирането на мероприятията по подготовка на кибер отбраната и кибер устойчивостта на страната в извънредно положение, военно положение или положение на война от държавните и местните административни органи и стратегическите обекти от значение за националната сигурност\" Недостатъчна защита  От мотивите на проекта се разбира, че с него България изпълнява ангажимента си като член на Европейския съюз да въведе Директива (ЕС) 2016/1148 на Европейския парламент и на Съвета от 6 юли 2016 година относно мерки за високо общо ниво на сигурност на мрежите и информационните системи в съюза. Документът \"е първото всеобхватно законодателство в областта на мрежовата и информационна сигурност на ниво ЕС\", който трябва да реши проблема с недостатъчното равнище на защита срещу инциденти, рискове и заплахи в областта на мрежовата и информационната сигурност в Европа, което възпрепятства правилното функциониране на вътрешния пазар\", става известно още от мотивите. В тях приемането на подобни мерки и у нас е обосновано на първо място с факта, че  при кибер инциденти и инциденти в мрежовата и информационната сигурност. \"Като се има предвид, че мрежите и информационните системи са взаимосвързани и предвид глобалния характер на интернет, много инциденти в областта на мрежовата и информационна сигурност надхвърлят националните граници и подкопават функционирането на вътрешния европейски пазар. Ефектите от инцидент, произхождащ от определена страна, ако не е подходящо ограничен, могат бързо да се разпространят в други страни\", пише още в мотивите. В тях се уточнява, че съществуващата у нас нормативна рамка е ограничена, само до косвено отразяване на понятията, разпокъсаност, на ниво закон има частично регламентиране за отделни субекти, които не са ясно разграничени и определени. От закона се разбира, че се създават много нови органи и звена, като разграничението на функциите между някои тях не е пълно изяснен. В доклада си Дончев посочва, че дейностите, предвидени в законопроекта ще бъдат осъществени \"в рамките на бюджетите за съответната календарна година на засегнатите държавни институции, поради което проектът на акт няма да доведе до необходимост от допълнителни финансови и други средства, нужни за прилагането на новата уредба\". НЕРИКС, ЕРИКС, координатор и центрове Управлението и организацията на системата за кибер сигурност да се осъществява от Министерски съвет (МС), който за целта ще създаде и управлява Съвет по кибер сигурност, а министър-председателя ще назначи и национален координатор. Съветът ще изготви Национална стратегия за кибер сигурност (НСКС) и Национална стратегия за мрежова и информационна сигурност (НСМИС). Съвет ще е нещатен постоянен консултативен орган, чиито основни задължения ще са да следи тенденциите на кибер заплахите, рисковете, методите за противодействие и развитието необходимия капацитет. Националният координатор ще е секретар на съвета и ще ръководи разработването и актуализирането на Националната стратегия за кибер сигурност, плана за реализирането ѝ, както и ще организира тяхното прилагане и осъществява мониторинг по отношение на изпълнението им. Освен това националният координатор ще осъществява ще организира създаването и развитието на националния кибер ситуационен център и ще осигурява извършването на оперативна оценка на обобщената степен на заплаха на национално ниво. Към Главна дирекция \"Борба с организираната престъпност\" ще бъде създаден  Идеята е той да подпомага разследващите органи, да изготвя дигитални експертизи на веществени доказателства. Към това звено ще има и екип за реакция на компютърни инциденти. В законопроекта е изрично записано, че за да просъществува този центъра трябва \"да разполага с изискуемите за целта технически, финансови и човешки ресурси, за да се гарантира състояние за ефективно изпълнение на възложените задачи, с което ефикасно да се постига целта\". Център, но за мониторинг и реакция на инциденти, които са със \"значително увреждащо въздействие върху мрежовата и информационна сигурност на стратегическите обекти и дейности, от значение за националната сигурност и класифицираните мрежи\", ще бъде създаден и в ДАНС. Той ще изпълнява \"реактивни и проактивни дейности\", като наблюдение на инциденти, ще подава ранни предупреждения, сигнали за тревога, съобщения и разпространяване на информация за инциденти и рискове сред стратегическите обекти и дейности, от значение за националната сигурност. Записано е още сред задълженията на центъра и \"реакция на инциденти\". Освен това звеното ще трябва да осигурява динамичен анализ на рисковете и инцидентите, и информация за текущата ситуация. Председателят на Държавна агенция \"Електронно управление\" ще има задължението да създаде Национално единно звено за контакт (НЕЗК), което ще отговоря за координацията по въпросите, свързани с мрежовата и информационна сигурност, както и за трансграничното сътрудничество. Министерски съвет ще трябва да определи и кои административни органи ще са национални координационни органи, като към всеки ще бъде създаден ЕРИКС - екип за реакция при инциденти с киберсигурността. Едно от задълженията за тях записано в закона е да изградят отношения на сътрудничество с частния сектор, без да е уточнено какви точно. ЕРИКС ще трябва да изпращат веднъж на три месеца, обобщена статистика за всички инциденти до НЕРИКС - националния екип за реакция при инциденти по киберсигурност, който ще бъде определен от председателя на Държавната агенция \"Електронно управление\". За НЕРИКС е записано, че ще \"действа като точка за контакт по въпроси, свързани с мрежовата и информационна сигурност на национално ниво и по оперативни въпроси на международно ниво\". Глоби до 500 хиляди лева Проектозаконът предвижда и глоби и имуществени санкции за неспазването на нормите на закона за физически и юридически лица, които варират от 30 до 500 хиляди лева. На първо място ще бъдат санкционирани от Държавната агенция \"Електронно управление\" оператори и доставчици на цифрова услуга, които не уведомят или се забавят да уведомят ЕРИКС за всеки инцидент, \"който имат значително въздействие върху непрекъснатостта на предоставяните от него съществени услуги, както и когато уведомленията съдържат недостатъчна информация, която не дава възможност на ЕРИКС да определи евентуалното трансгранично въздействие на инцидента\". Когато деянието не съставлява престъпление, се наказва с имуществена санкция или глоба в размер от 30 000 до 150 000 лв. При повторно нарушение наказанието е имуществена санкция или глоба в размер от 150 000 до 300 000 лв. В проекта е разписано и отговорност за длъжностно лице, което извърши нарушение, да бъде глобено от 50 000лв. до 300 000 лв., освен ако деянието не съставлява престъпление. Ако се установи повторно нарушение наказанието скача до 500 000 лв.", "date": "2018.03.25", "title": "В ДАНС ще има център за мониторинг и реакция на инциденти по киберсигурност"}
{"url": "https://www.dnevnik.bg/sviat/2018/03/25/3152440_izborite_v_rusiia_i_otzvuka_po_sluchaia_skripal_sa/", "text": "1.Путин  ще управлява до 2024 г. след подкрепа от 74% , сочат първите прогнози  - 469 коментара 2.  \"Газпром\" се отказва засега от \"Турски поток\"  като износител на газ за Европа  - 361 коментара 3. България  може да изгони руски дипломати заради случая \"Скрипал\" , твърдят чужди медии - 313 коментара 4.  Русия съжали за \"криворазбраната\" евросолидарност  по случая Скрипал - 301 коментара 5. Руснаците  са призовани днес да узаконят 25-годишна власт на Путин   - 300 коментара 6.  Кремъл обяви сравненията между Путин и Хитлер  за \"обидни\" и \"отвратителни\" - 297 коментара 7. С  два исторически рекорда Путин  получи почти 77% от гласовете  - 275 коментара 8.  Конституционният съд ще се произнесе по Истанбулската конвенция  - 273 коментара 9. Много висока е  избирателната активност в Русия , ако се вярва на ЦИК (видео) - 232 коментара 10.  Президентите на САЩ и Литва отказаха да поздравят Путин  - 222 коментара", "date": "2018.03.25", "title": "Изборите в Русия, Путин и Скрипал са най-коментирани в \"Дневник\""}
{"url": "https://www.dnevnik.bg/istorii_na_denia/2018/03/25/3152093_pile_s_kedrovi_iadki_prah_ot_maslini_i_oshte_neshto/", "text": "Професионалната кариера на Валентин Иванов започва през 2011 г. в хотел \"Хилтън\" под ръководството на шеф-готвачите Жан Юбер Гарние, Габриеле Савини и Андре Токев. Кариерата му продължава в Амстердам, а след това и в ресторанта на Хестън Блументал Dinner, в Лондон. Днес Валентин е Sous Chef в ресторант \"Космос\". Той ще приготви студеното предястие на гала вечерята, с която приключва конкурсът  \"Ресторант на годината Бакхус 2017, Acqua Panna & S. Pellegrino\" . Преди нея изкушените от готвенето и всичко, което го съпровожда, могат да посетят  лекторската програма . За читателите на \"Дневник\" Валентин Илиев предлага рецепта, в която, както е модерно да се казва сред кулинарите, издига пилешкото на друго ниво. 2 кг пилешко бутче 45 гр. чесън 15 гр. мащерка 6 гр. кайенски пипер 9 бр. лимони 80 мл. зехтин 100 гр. рукола 100 гр. бейби спанак 100 гр. валериана 100 мл. дресинг 50 мл.препържено масло 15 мл. сок лайм 2 бр. кора от лайм 50 мл. соев сос 15 мл. бял оцет 50 гр. шалот Марината за шалота: 300 мл. бял оцет 200 мл. вода 100 гр. захар 1 бр. дафинов лист 3 бр. зърна черен пипер 50 гр. кедрови ядки 200 гр. черни маслини 200 гр. кисели краставички Предварително изсушаваме маслините на 50 градуса във фурната за около 12-14 часа, оставяме ги да изстинат и смиламе на прах. Обезкостяваме пилето, като запазваме кожата настрани за направата на чипс, а месото мариноваме с чесъна,мащерката, пипера, зехтина и нарязания на кръгчета лимон за около 2-3 часа. Отделяме излишната мазнина от кожата с остър нож, слагаме между две тави с хартия за печене и печем на 150 градуса за около 30-40 минути. Запичаме кедровите ядки на сух тиган до златисто кафяво на умерен огън. Измиваме и добре почистваме салатите. За дресинга запържваме маслото докато почне да загаря на дъното и добие аромат на ядки.Оставяме го настрана леко да изстине и го прецеждаме го през фина цедка. Към него добавяме соевия сос,кората и сока от лайм и оцета. Маринатата за шалота приготвяме като в малка тенджера сложим оцета, водата, захарта, дафиновия лист и черния пипер на зърна и оставим да ври 3 минути, прибавяме междувременно нарязания шалот на тънки кръгове и оставяме на страна да изстине. Киселите краставички нарязваме на тънки ленти, след това, режем на половина по дължина и навиваме на спирала. Когато пилето е мариновано, а всичко останало е подготвено, отцеждаме бутчетата от маринатата, начукваме ги, овкусяваме със сол, зехтин и печем от едната, а след това от другата страна на барбекю или оребрен тиган.Когато е готово, поръсваме с прясно смлян черен пипер. В чиния слагаме пилешкото бутче, върху него поставяме овкусения вече с дресинг микс от свежи салати. Между тях подреждаме чипса от кожа и киселите краставички.Добавяме ринговете маринован шалот, малко кедрови ядки и поръсваме с праха от маслини.", "date": "2018.03.25", "title": "Пиле с кедрови ядки, прах от маслини и още нещо"}
{"url": "https://www.dnevnik.bg/sport/2018/03/25/3152472_fetel_nadhitri_hamiltun_i_mercedes_v_purvoto/", "text": "За втора поредна година Себастиан Фетел започна сезона във Формула 1 с победа. Четирикратният световен шампион надви големия си съперник Люис Хамилтън, който стартира от полпозишън, но с добро каране в нужните моменти и отлична стратегия, стигна първи до финала в Гран при на Австралия. Както и през миналия сезон \"Ферари\" излъга отбора на \"Мерцедес\", възползва се от случващото се на пистата и нанесе първия удар за годината. Фетел постигна 48-а победа в кариерата си и за трети път се качи на най-високото стъпало на \"Албърт парк\" след 2010 и 2017 година. Освен това четирикратният шампион постигна и подиум №100 в своята кариера. Хамилтън остана втори, а Кими Райконен допълни подиума за \"Ферари\". Местният любимец Даниел Рикардо завърши четвърти, а Фернандо Алонсо финишира на блестящата пета позиция. \"Определено имахме късмет с виртуалната кола за сигурност и се възползвахме. Много важно беше кога ще вляза в бокса и колко ще престоя. Изпитах огромен адреналин в този момент, защото усетих, че мога да взема победата\", каза Фетел след финала. Въпреки смазващото предимство на  Люис Хамилтън в квалификацията , в състезателно темпо обаче трите водещи тима \"Мерцедес\", \"Ферари\" и \"Ред бул\" се оказаха по-близо един до друг. Пилотите на \"Ферари\" нито за момент не изостанаха много от Хамилтън и стояха близо до него. В решителните моменти пък Фетел беше много силен и си заслужи победата. Състезанието започна безпроблемно за Хамилтън, който се изстреля на старта и поведе пред пилотите на \"Ферари\", Макс Верстапен и двата болида на \"Хаас\". Британецът започна да трупа преднина, но нито за момент не успя да се откъсне решително пред Кими Райконен. Рано в надпреварата отпаднаха Маркус Ериксон, Сергей Сироткин и Пиер Гасли, докато Верстапен имаше проблеми с баланса и се завъртя в началото на обиколката и изгуби няколко позиции. Междувременно съотборникът му Даниел Рикардо си пробиваше път напред след борба с Нико Хюлкенберг. В челото Хамилтън водеше с 2.5 секунди пред Райконен, но след инструкции от бокса финландецът веднага отговори с най-бърза обиколка. Назад Валтери Ботас изпитваше по-големи трудности да кара със собствено темпо и да изпреварва. След катастрофата си в квалификцаията вторият пилот на \"Мерцедес\" стартира 15-и вместо десети, заради сменена скоростна кутия. След 12 обиколки Хамилтън продължаваше да води пред пилотите на \"Ферари\", тези на \"Хаас\", Рикардо, Хюлкенберг, Верстапен, Сайц и Алонсо. Първите спирания в бокса бяха в 19-ата обиколка, когато Кими Райконен спря за смяна на гумите ултрасофт със смесите софт. Финландецът опита пресичаща стратегия спрямо Хамилтън, което принуди \"Мерцедес\" да покрият хода на \"Ферари\" и още в следващата обиколка изпратиха лидера при механиците му. Хамилтън се върна пред Райконен с една секунда преднина, но Фетел излезе начело. Германецът продължи да води, след като влизането му в бокса беше изтеглено по-назад. В рамките само на три обиколки и двата болида на \"Хаас\" спряха заради технически проблеми. Първо Магнусен отпадна след спирането си в бокса, след като механиците му не закрепиха задната му дясна гума. Три тура по-късно същата ситуация се случи и с Ромен Грожан. Проблемите на \"Хаас\" доведоха до виртуална кола за сигурност в 29-ата обиколка, а Фетел веднага влезе в бокса. Германецът обаче се възползва от това, че ограничителят на виртуалната кола за сигурност не важи в алеята пред боксовете, смени гумите си и излезе пред Хамилтън. \"Какво стана момчета, защо не ми казахте, че Фетел е в бокса? Отговорете ми, какво стана\", попита ядосаният Хамилтън по радиото, след като остана втори. От \"Мерцедес\" се оправдаха, мислейки че дистанцията между двамата е изглеждала сигурна за контролиране. В следващите няколко обиколки пилотът на \"Ферари\" започна да се движи с по-добро темпо, благодарение на чистата писта. Той отвори разлика от почти три секунди, а Хамилтън получи разрешение да атакува. Той направи и най-бърза обиколка, но това не успя да му помогне да се доближи до германеца. Едва в последните десетина обиколки разликата падна драстично и Хамилтън влезе в DRS зоната на лидера. Въпреки това британецът не успя да се справи и да прескочи съперника си. \"Мога ли вече да атакувам\", попита Хамилтън и започна да кара много агресивно, но в резултат на това изпусна точката за спиране и Фетел отново се откъсна. До финала пилотът на \"Ферари\" нямаше никакви проблеми и грабна победата. \"Поздравления на Себастиан и \"Ферари\", те свършиха по-добре работата си днес. Имах отлично темпо и го поставих под напрежение, но знаем, че тук изпреварванията са много трудни\", каза Хамилтън. След финала Кими Райконен също говореше за късмета в отбора. \"Имах добро състезание, но нямах голям късмет. Той отиде при Себастиан и спечелихме, все пак съм доволен от резултата\", заключи финландецът, който за 16-и път се качи на подиума в Австралия. Следващият старт за сезона е Гран при на Бахрейн на 8 април.", "date": "2018.03.25", "title": "Фетел надхитри Хамилтън и \"Мерцедес\" в първото състезание за сезона"}
{"url": "https://www.dnevnik.bg/sviat/2018/03/25/3152476_izrael_nanese_vuzdushni_udari_po_pozicii_na_hamas/", "text": "Израелските сили нанесоха въздушни удари по позиции на Хамас в ивицата Газа, съобщава БТА. По-рано снощи оградата, разделяща Израел от палестинския анклав беше пробита и беше извършен опит за подпалване на строителна машина. След това израелските военновъздушни сили нанесоха удар по \"цел във военен обект на терористичната организация Хамас в Рафа, в южната част на Газа\", се казва в изявление на израелската армия. \"Въоръжените сили ще продължат да осуетяват всички опити да се навреди на Израел и ще отговарят твърдо на тези, които искат да навредят на мирни граждани\", обявиха още израелските власти.", "date": "2018.03.25", "title": "Израел нанесе въздушни удари по позиции на Хамас"}
{"url": "https://www.dnevnik.bg/photos/2018/03/25/3152454_fotogaleriia_chasut_na_zemiata_po_sveta/", "text": "Светът отбелязва Часът на земята в 20.30 ч.. Светлините бяха загасени на символни за различните държави места. Тази година призивите не са свързани единственото с климатичните промени, но и със съхраняването на природата. със събитие пред Народния театър. Над 100 общини обявиха се включиха в инициативата.", "date": "2018.03.25", "title": "Фотогалерия: Часът на земята по света"}
{"url": "https://www.dnevnik.bg/sport/2018/03/25/3152481_federer_otnovo_shte_propusne_sezona_na_cherveni_kortove/", "text": "Световният №1 Роджър Федерер ще пропусне сезона на червени кортове за втора поредна година. 36-годишният швейцарец потвърди очакваната новина, след като претърпя  сензационната загуба срещу австралиеца Танаси Кокинакис  още в първия си мач в Маями. Освен че сдаде трофея в Бискейн, Федерер ще отстъпи и първото място в световната ранглиста след края на турнира. Рекордьорът по титли от Големия шлем не беше губил два поредни мача от 2014 г., а за пръв път от 15 години толкова ниско класиран тенисист побеждава лидера в световната ранглиста. \"Решението вече беше взето. Няма да играя (на клей). Да, това включва и \"Ролан Гарос\", oбяви Федерер на пресконференцията след мача със 175-ия в света. Той допълни, че не е играл добре както в този мач, така и миналата седмица, когато беше детрониран от Хуан Мартин дел Потро в Индиън Уелс. \"Опитвам да разреша нещата. Сега ще имам достатъчно време\", каза още световният №1. Турнирът в Маями е последният преди сезона на червени кортове, така че Федерер ще се завърне на корта през юни за първите турнири на трева. Преди година той отново  реши да си спести тежките натоварвания на клей , след като записа 20 победи в първите си 21 мача за 2017 г. и спечели Australian Open и мастърсите в Индиън Уелс и Маями. Това даде резултат и швейцарецът се завърна в отлична форма, за да спечели турнира в Хале за девети път и \"Уимбълдън\" за рекорден осми. Федерер няма да участва в \"Ролан Гарос\" за трета поредна година.  През 2016 г. той се отказа от втория турнир от Големия шлем  след ранни отпадания в Монте Карло и Рим. Тогава швейцарецът заяви, че само така може да съхрани кариерата си.", "date": "2018.03.25", "title": "Федерер отново ще пропусне целия сезон на червени кортове"}
{"url": "https://www.dnevnik.bg/bulgaria/2018/03/25/3152482_kratki_novini_oshte_edin_luv_ot_zooparka_v_razgrad/", "text": "БСП одобри финансиране за партийна телевизия  На днешното си заседание Националният съвет на БСП одобри финансиране за партийната телевизия. Въпросът бе поставян от социалистите в страната многократно през годините и е сред основните им искания. Очаква се тя да започне да излъчва още тази година, за да може да помогне на левицата за местните избори през 2019 г. От БСП решиха още да увеличат финансирането към местните структури. Ски сезонът в Банско ще продължи до 15 април Ски сезонът в Банско ще продължи до 15 април, когато ще бъде официално закрит, обяви фирмата концесионер \"Юлен\". От там уточняват, че през последните дни е натрупало около 30 см нов сняг, като на места снежната покривка вече достига 2.50 метра. Цените на лифт картите вече са намалени с 20%. След заплаха за протест в Нови хан няма да се добива кварцов пясък Жителите на Нови хан заплашиха с протест срещу плановете за добив на кварцов пясък край селото. Концесионерът възнамеряваше да започне добив на кварцов пясък от утре, като се предвиждаше добив на 80 хил. тона пясък на площ от 67 декара в землището на селото до края на годината. След заплахата за протест концесионерът на находище \"Побит камък\" край Нови хан – \"Ватия холдинг\" АД, се отказа от добива на кварцов пясък до постигане на споразумение между спорещите страни. Още един лъв от зоопарка в Разград замина за Холандия Лъвът Асен, който беше спасен от зоопарка в Разград, замина за центъра за големи котки \"Фелида\" в Холандия, където са други две лъвчета от зоопарка – Терез и Масуд. В края на ноември миналата година 3-годишният Асен пристигна в тежко състояние в София, след като месеци наред бе живял в лоши условия, съобщава Би Ти Ви. Тогава специализираният екип, събран от международната фондация \"Четири лапи\", установи, че той е обезводнен, отпаднал и с дистрофия на мускулите заради липсата на движение. Очаква се утре вечер или във вторник сутрин лъвът да пристигне в новия си дом. Жители на столичния кв. \"Орландовци\" излязоха на протест Жители на столичния квартал \"Орландовци\" излязоха на протест срещу преминаващите в района камиони. Местните твърдят, че шофьорите на тежкотоварните машини не спазват ограниченията на скоростта, въпреки че в квартала има две училища и детска градина. Хората настояват движението на камиони да бъде изведено извън основната пътна артерия на квартала.", "date": "2018.03.25", "title": "Кратки новини: БСП одобри финансиране за партийна телевизия"}
{"url": "https://www.dnevnik.bg/sport/2018/03/25/3152487_hjustun_rokets_pobedi_rekorda_si_za_nai-mnogo_pobedi_v/", "text": "Хюстън рокетс\" подобри рекорда си за най-много победи в един сезон в Националната баскетболна асоциация (НБА). \"Ракетите\" записаха 59-ия си успех от 73 мача, след като разбиха гостуващия \"Ню Орлиънс пеликанс\" със 114:91. Джеймс Хардън и компания водеха от началото до края на двубоя, като в нито един момент не бяха догонващи в резултата. В началото на последната четвърт преднината им достигна 29 точки, преди \"пеликаните\" да съкратят малка част от пасива си в заключителните минути. Хардън беше най-резултатен за победителите с 27 точки, към които добави осем асистенции и шест борби. Той направи цели девет грешки и пропусне осем от 11-те си стрелби от тройката, но това по никакъв начин не се отрази на отбора. Ерик Гордън, който замени в стартовия състав получилия разтежение Крис Пол, вкара 19 точки за \"Хюстън\". Страхотен мач изигра центърът Клин Капела, който завърши с 18 точки, 16 борби, шест чадъра, три откраднати топки и 75% успеваемост в стрелбата от игра. Солиден принос за успеха имаха и резервите. Райън Андерсън отбеляза 16 точки, а Джералд Грийн - 14. За \"Ню Орлиънс\" Антъни Дейвис записа 25 точки, осем борби и четири чадъра. Резервата Чейк Диао се отчете с 15 точки и девет борби. Много слаб мач обаче изиграха гардовете Джру Холидей, Йън Кларк и Аеандре Лигинс. Предишното клубен рекорд на \"Хюстън\" беше 58 победи през шампионския сезон 1993-94 г. Тогава \"ракетите\" завършиха втори в Западната конференция след \"Сиатъл суперсоникс\" (63), но преминаха победоносно през плейофите и спечелиха първата от двете си поредни титли в НБА. Този сезон отборът, воден от Майк Д'Антъни, почти сигурно ще завърши на първо място в редовния сезон. Преди последните си девет мача тексасци имат пет победи повече от раздирания от контузии шампион \"Голдън стейт уориърс\" (54-18). \"Портланд трейл блейзърс\" засега удържа третото място с 44 победи и 28 загуби. \"Оклахома сити тъндър\" има същия брой победи, но е с две загуби повече. \"Сан Антонио спърс\" (43-30), \"Ню Орлиънс пеликанс\" (43-31), \"Минесота тимбъруулвс\" (42-32) и \"Юта джаз\" (41-32) допълват зоната за плейофите. Още два отбора имат шансове да се преборят за място в директните елиминации - \"Денвър нъгетс\" (40-33) и \"Лос Анджелис клипърс\" (38-34). В Източната конференция води \"Торонто раптърс\" с 54 победи и 19 загуби. \"Бостън селтикс\" е втори с 49 спечелени от 72 изиграни мача, а \"Кливланд кавалиърс\" също вече си е гарантирал мястото в плейофите с актив от 43 успеха и 29 поражения. Останалите пет отбора, които ще продължат битката след редовния сезон, също до голяма степен са ясни - \"Филаделфия 76\" (42-30), \"Индиана пейсърс\" (42-31), \"Вашингтон уизърдс\" (40-32), \"Маями хийт\" (39-34) и \"Милуоки бъкс\" (38-34).", "date": "2018.03.25", "title": "\"Хюстън рокетс\" пoдобри рекорда си за най-много победи в един сезон"}
{"url": "https://www.dnevnik.bg/photos/2018/03/24/3149260_fotogaleriia_kosmicheska_razhodka_prez_pogleda_na_hubul/", "text": "В средата на 2019 г. телескопът \"Хъбъл\", благодарение на който в последните 30 години бяха направени редица научни открития, ще бъде сменен от телескопа \"Джеймс Уеб\". От НАСА разпространиха част от най-добрите снимки на космически обекти, направени от изведения в орбита през 1990 г. \"Хъбъл\". На снимката се вижда Раковидната мъглявина, която е останка от свръхнова звезда.", "date": "2018.03.25", "title": "Фотогалерия: Космическа разходка през погледа на \"Хъбъл\""}
{"url": "https://www.dnevnik.bg/biznes/2018/03/25/3152490_letishte_sofiia_vuvede_liatnoto_razpisanie_i_uvelichi/", "text": "Днес влезе в сила лятното разписание на летище София. С него започва изпълнението на редовните полети до словенската столица Любляна, които ще са три пъти седмично – в понеделник, четвъртък и неделя, съобщиха от пресцентъра на аерогарата. От днес започват и ежедневните полети на \"Уизер\" до Атина. От утре пък с авиокомпанията ще може да се лети до новата за летище София дестинация – Ница. Полетите ще се изпълняват в понеделник и петък. На 27 март започват редовните полети на \"Уизер\" до португалската столица Лисабон и испанския град Малага. И до двете дестинации ще може да се лети всеки вторник и събота. Авиокомпанията \"Райънер\" също предлага нова директна линия – до крайбрежния кипърски град Пафос. Полетите ще се изпълняват от утре и ще са три пъти седмично – в понеделник, сряда и петък. През летния сезон са планирани и голям брой чартърни полети от летище София до Турция, Египет, Италия, Мароко, Гърция, Тунис. Най-голям брой чартърни полети се очаква да има в периодите май-юни и септември-октомври. Спрямо предходния летен сезон тази година се очаква ръст от 47% на чартърните полети и двойно увеличение на броя заминаващи пътници (около 40 хил. души).", "date": "2018.03.25", "title": "Летище София въведе лятното разписание и увеличи директните и чартърните полети"}
{"url": "https://www.dnevnik.bg/bulgaria/2018/03/25/3152492_donchev_debatut_v_bulgariia_po_sluchaia_skripal_zavisi/", "text": "Вицепремиерът Томислав Дончев не беше категоричен за позицията на България по отношение на това дали ще гони руски дипломати като реакция по случая с отравянето на руския агент във Великобритания. Пред БНР Дончев, подобно на премиера Бойко Борисов не обвини директно руските власти и поиска по-конкретни данни. \"Този разговор в България, включително и по отношение на този злощастен, не знам как да го нарека, инцидент или нещо друго (ще ми се когато всички разследвания приключат, да разсъждаваме на база доста по-конкретни данни), влизат в матрицата България кой кого люби страстно повече - Запада или Русия, което не е много конструктивен диалог, не само защото е емоционален. По принцип разсъжденията по матрица рядко са иновативни\", заяви Дончев пред БНР. Тази седмица имаше среща на високо равнище на 28-те лидери на ЕС, на която те се съгласиха с позицията на Великобритания, че е \"много вероятно Русия да е отговорна\" за нападението с нервнопаралитично вещество срещу бившия руски шпионин Сергей Скрипал и дъщеря му. Българският премиер Бойко  Борисов каза, че  позовавайки се на своя опит в стотици разследвания като главен секретар на МВР \"обикновено в такива случаи не е това, което изглежда на пръв поглед\", а запитан дали Русия стои зад нападението на Скрипал, отговори, че е мнителен човек и ще коментира, когато поръчителят стане известен. След съвета стана известно, че се очаква се в началото на следващата седмица редица европейски страни също да изгонят руските дипломати на територията им. В събота сутрин  в чуждестранни медии  се появи информация, че подобни действия може да предприеме и България. Много бързо обаче  българските власти отрекоха  подобно нещо. Дончев коментира, че не знае да е имало натиск към българските власти да изгони руски дипломати. В предаването той заяви още, че приетите окончателно тази седмица, промени, които предвиждат, че ремонтите на оградата по границата с Турция, ще минават без търгове, позволяват да се действа при ситуации, свързани с националната сигурност.", "date": "2018.03.25", "title": "Дончев: Дебатът в България по случая \"Скрипал\" зависи от това кого любим повече - Запада или Русия"}
{"url": "https://www.dnevnik.bg/sport/2018/03/25/3152496_grigor_dimitrov_izliza_za_vtoriia_si_mach_v_maiami/", "text": "Григор Димитров ще изиграе днес втория си мач в турнира от сериите \"Мастърс 1000\" в Маями. Българският тенисист ще се изправи срещу французина Жереми Шарди в битка за място в осминафиналите, а двубоят ще започне около полунощ. Мачът на поставения под №3 Димитров е четвърти в програмата на централния корт. Миналогодишната шампионка в Маями Джоана Конта и полуфиналистката от Australian Open Елиз Мертенс дават старт в 18.00 часа. След тях на корта излизат Винъс Уилямс и Кики Бертенс. Третият мач ще започне най-рано в 21.00 часа и ще противопостави шампиона от Индиън Уелс Хуан Мартин дел Потро и опитващия да си върне позициите след дългото отсъствие заради контузия Кей Нишикори. Димитров и Шарди ще се срещнат за пети път. 26-годишният българин води с 3:1 победи в директните им сблъсъци, като спечели последните три мача помежду им. Всеки един от тях обаче беше изключително оспорван. Две от победите на световния №4 дойдоха след обрати в петсетови мачове в Големия шлем - 4:6, 6:4, 3:6, 6:4, 6:2 във втория кръг на US Open през 2016 г. и 4:6, 6:3, 3:6, 6:4, 6:4 в първия кръг на Australian Open през 2012 г. Между тях българинът записа и един инфарктен трисетов успех след спасени мачболи в Бризбейн през 2015 г. - 3:6, 6:4, 7:6 (8). Първата среща между двамата беше в първия кръг на \"Ролан Гарос\" през 2011 г. и завърши с убедителен успех за представителя на домакините - 6:2, 6:4, 6:4. Димитров достигна до третия кръг в Маями след  колеблив мач срещу Максимилиан Мартерер . Българинът загуби първия сет срещу 22-годишния германец, който заема 73-ото място в ранглистата, но стигна до обрат след 4:6, 6:2, 6:1. Шарди, който е №90 в света, започна турнира с победа срещу бразилския квалификант Роджерио Дутра Силва - 6:3, 7:6 (2). Във втория кръг 31-годишния французин отстрани сънародника си Ришар Гаске след успех със 7:5, 6:1. Победителят от петия двубой между Димитров и Шарди ще срещне аржентинеца Диего Шварцман или канадеца Милош Раонич в спор за място в четвъртфиналите на втория \"Мастърс\" за 2018 г. Димитров участва за осма поредна година в Маями. Миналата година българинът отпадна още във втория кръг след  изненадващо поражение с 3:6, 6:7 (4) срещу аржентинеца Гуидо Пея , който по това време заемаше 158-ото място в ранглистата. Най-доброто му постижение в Маями е достигането до четвърти кръг през 2012 и 2016 г. В първия случай той беше спрян от сърбина Янко Типсаревич, а във втория - от французина Гаел Монфис. Между тези два турнира българинът записа три поредни отпадания в трети кръг, а при дебюта си през 2011 г. загуби на старта.", "date": "2018.03.25", "title": "Григор Димитров излиза за втория си мач в Маями около полунощ"}
{"url": "https://www.dnevnik.bg/na_put/2018/03/25/3149917_shef_emil_minev_preporuchva_pet_mesta_za_hrana_v_london/", "text": "Едно от местата, най-посещавани от българи, е Великобритания. Голяма част от интереса събира столицата Лондон. Там от години работи един от най-добрите съвременни готвачи - Емил Минев. Той е и кулинарен арт директор на кулинарното училище Le Cordon Bleu. Той участва и в  лекторска част  на конкурса  \"Ресторант на годината Бакхус 2017, Acqua Panna & S. Pellegrino\" . За читателите на \"Дневник\" шеф Минев препоръча пет места в Лондон, където не се правят компромиси с храната: – меката за всеки кулинар в Лондон, въпреки че стана малко комерсиален през последните години, продължава да бъде на първо място в моята лична класация .Изключително качество на продуктите и храната която се продава в района на пазара.  – на няколко минути от Borough Market, много добра селекция от малко дюкянчета за храна. Любимо място за южноазиатска храна Ekachai. – малък ресторант със страхотна автентична японска храна. Специализира в Udon Noodles.  – мoдерен ресторант, който сервира изключително вкусна турска кухня в японска керамика. Предлага едни от най-вкусните ястия, които съм опитвал през последните години  – кафето в нашето училище. Гордо мога да кажа, че печем най-добрите кроасани в града. Храната е семпла, но прясно приготвена всеки ден, дори и хлябът за сандвичите се пече дневно. Всичко, което се предлага, се произвежда в кухните на училището и използваме изключително високо качество продукти.", "date": "2018.03.25", "title": "Шеф Емил Минев препоръчва пет места за храна в Лондон"}
{"url": "https://www.dnevnik.bg/politika/2018/03/25/3152513_bsp_predstavia_svoiata_viziia_za_bulgariia_prez_mai_s/", "text": "БСП ще представи своята визия за България на голямо национално съвещание, в което ще участват общинските и областните председатели на партията, кметове, общински съветници, депутати и членовете на Националния съвет на левицата. Това обяви на днешното заседание на Националния съвет на политическата сила председателят на БСП Корнелия Нинова. Очаква се форума да се проведе през май. По време на Националния съвет беше приета и декларация за \"справедливото искане за обезщетението на тракийските българи, което да бъде поставено пред турската страна на най-високо ниво\". От БСП настояват премиерът Бойко Борисов да повдигне въпроса за тракийските бежанци на срещата във Варна утре, на която турският президент Реджеп Ердоган ще се срещне с лидерите на Европейския съюз. Левицата иска също така Борисов да обяви пред Ердоган, че думите му за душевната граница на Турция, която включва Кърджали, за неприемливи. Преди началото на заседанието зам.-председателят на парламентарната група на партията Антон Кутев заяви, че се налагат \"предсрочни избори след всички глупости, които правят управляващите\". Според него левицата е единствената политическа сила, която има интерес от предсрочен вот. Той коментира и сделката за ЧЕЗ, която заплашвала да свали от власт премиера Бойко Борисов. Кутев е на мнение, че министър-председателят трябва да се оттегли от поста си, ако не е знаел за продажбата на българския бизнес на чешкото дружество. Според депутата Борисов със сигурност е бил запознат с детайли по сделката. За Кутев \"огромният проблем е, когато Гинка продаде на Гинчо\". Той уточни, че купувачът в лицето на Гинка Върбакова може \"след три години да източи няколко стотин милиона от ЧЕЗ, след което продаде на някой несъстоятелен човек фирмата и той да фалира\". \"Какво държавата пак ли ще стои отвън и ще каже, че не знае за какво става дума. Очевидно, че държавата трябва да има контрол\", каза още Кутев.", "date": "2018.03.25", "title": "Борисов да иска обяснение от Ердоган за тракийските бежанци и Кърджали, призова БСП"}
{"url": "https://www.dnevnik.bg/sport/2018/03/25/3152521_diliun_uait_nanese_purva_zaguba_na_lukas_braun_i/", "text": "Британецът с ямайски корени Дилиън Уайт нанесе първа загуба на австралийския ветеран Лукас Броун. 29-годишният боксьор постигна зрелищен нокаут в шестия рунд и защити сребърния пояс в тежка категория на Световния боксьор съвет (WBC). Уайт записа 23-а победа от 24 мача на професионалния ринг и 17-и успех с нокаут. Единствената му загуба дойде през декември 2015 г., когато беше нокаутиран от носителя на три от петте световни титли в тежката категория Антъни Джошуа. Броун, който през април ще навърши 39 години, имаше 22 нокаута и 25 победи в 25 мача преди сблъсъка с Уайт в \"О2 арена\". Австралиецът получи аркада на дясното око още в първия рунд, което го направи изключително уязвим за мощните удари на британеца. Броун положи огромни усилия да се задържи по-дълго в мача, но още преди края на четвъртия рунд положението му беше много тежко. В шестия рунд австралиецът получи серия от удари в глава и малко след това всичко приключи с тежък ляв на Уайт. С тази победа британецът затвърди позицията си на основен претендент за най-ценния пояс в професионалния бокс, който е притежание на Уайлдър от януари 2015 г. Веднага след мача с Броун Уайт предизвика 32-годишния американец да се срещнат на ринга през юни. \"Готов съм. Дионтей, да го направим. Забрави за Джошуа. Той няма да е готов навреме. Да го направим. Юни, на живо в \"О2 арена\". Аз съм №1, бейби, да го направим\", каза роденият в Ямайка Уайт след седмата си поредна победа. \"Доказах на всички, че съм световна класа. Много хора ме отписваха, много хора даваха по-големи шансове на Броун. През това време аз работих здраво и упорито в Лоубороу - в някакъв гараж, в студа, без отопление. Всичко това се отплати\", добави той. Промотърът на Уайт Еди Хърн изрази надежда, че WBC ще назначи неговия клиент за задължителен претендент за титлата на Уайлдър. В началото на месеца американецът защити пояса си срещу друг от непобедените боксьори в тежката категория - Луис Ортис. Уайлдър, който вече има 40 победи в 40 мача и 39 нокаута, се цели в обединителен мач с Джошуа. Такава среща обаче ще е възможна в края на тази или началото на следващата година. На 31 март Джошуа ще има друг обединителен мач - срещу новозеландеца Джоузеф Паркър, който държи пояса на Световната боксова организация (WBO). В тази ситуация мач между Уайлдър и Уайт през лятото изглежда напълно реалистичен. \"В WBC са добри и почтени хора. Изглежда, че те се придържат към думите си и искат да има мач с Дионтей. На тях просто им е писнало Дионтей да се бие с посредствени боксьори. Следващият му мач няма да е с Джошуа, а ще е с мен\", добави Уайт.", "date": "2018.03.25", "title": "Дилиън Уайт нанесе първа загуба на Лукас Броун и предизвика Уайлдър"}
{"url": "https://www.dnevnik.bg/sviat/2018/03/25/3152527_purviiat_direkten_polet_ot_avstraliia_do_london/", "text": "Боинг 787-9\" на авиокомпания \"Куонтас\" кацна днес на лондонското летище \"Хийтроу\", след като извърши за пръв път в историята пътнически полет без междинно кацане от Австралия до Великобритания, съобщава БТА. Самолетът излетя от австралийския град Пърт в събота и пристигна в Лондон рано тази сутрин, прекарвайки във въздуха над 17 часа. Той измина разстояние от 14 498 км. В историческия полет участваха над 200 пътници и 16-членен екипаж. Най-далечни директни търговски полети изпълняват в момента самолети \"Боинг 777-200\" на компанията \"Катар еъруейз\", свързващи от миналия февруари Доха с град Оукланд в Нова Зеландия, разположен на разстояние 14 535 км от столицата на Катар. Пърт се намира в Западна Австралия, на брега на Индийския океан, и оттам е далеч по-удобно да се лети до Европа, отколкото от трите най-големи австралийски града - Сидни, Мелбърн и Бризбейн, разположени на източното крайбрежие, в които живее почти половината население.", "date": "2018.03.25", "title": "Първият директен полет от Австралия до Лондон продължи 17 часа"}
{"url": "https://www.dnevnik.bg/kultura/2018/03/24/3151020_otkus_ot_lunni_mechtateli_na_sedrik_vilani_bodoen/", "text": "Излиза комиксът \"Лунни мечтатели\", едно поетично и увлекателно произведение, вдъхновено от четири невероятни съдби! Както подсказва заглавието, \"Лунни мечтатели\" е посветена на четири гениални личности - Вернер Хайзенберг, Алън Тюринг, Лео Силард и Хю Даудинг. Физици, математик и военен – те са били важни и тайни участници в едно приключение, надхвърлящо възможностите им: Втората световна война. Един ден, една нощ, разхождайки се или мечтаейки под лунните лъчи, те са получили просветление, променило облика на света. Какво ли може да е то? Математикът Седрик Вилани и художникът Бодоен кръстосват пера, за да ни разкажат тази история с красотата на всесилното си въображение. Седрик Вилани е роден през 1973 г. в Брив ла Гаярд. В момента е професор в университета в Лион и директор на Националния институт \"Анри Поанкаре\" в Париж, специализиран в математиката и теоретичната физика. Медалът \"Фийлдс\", Нобелова награда на математиците, му е присъден през 2010 г. Две години по-късно публикува в издателство \"Грасе\" романа си \"Жива теорема\". Член е на Френската академия на науките. Четири гения, променили историята Вернер Хайзенберг, несигурният. Алън Тюринг, освободеният. Лео Силард, пътуващият пророк. Хю Даудинг, небесният рицар. Физици, математик и военен – те са били важни и тайни участници в едно приключение, надхвърлящо възможностите им: Втората световна война. Един ден, една нощ, разхождайки се или мечтаейки под лунните лъчи, те са получили просветление, променило облика на света. Математикът Седрик Вилани и художникът Бодоен кръстосват пера, за да разкажат в едно поетично и увлекателно произведение тези четири невероятни съдби. През Втората световна война е имал о хора,ко ито са искали да погълнат Земята, и хора,които са искали да измерят Луната. Говори се главно за първите и за техните всеобхватни би тк и ,з а грандиозните им планове; конфликтът обаче се е разигравали в представите и емоциите на някои измъчени мечтатели,принадлежащи към втората категория. Те са искали да измерятЛуната, сиреч да мобилизират всичките си неврони, за дапроумеят недостижимото, да използват цялата световна наука,за да осъществят невъзможното. И всичко това под насмешл ивия взор на Луната, безучастнаспрямо човешките страсти. Хората ловуват, танцуват и говорят може би от над милион години. Но взаимопомощта и насилието са градили човешките общества още преди да са били назовани с думи. През вековете и хилядолетията обществата са ставали по-обширни, по-сложни; взаимопомощта и насилието - по-добре организирани. Личните и колективните измерения са значели все повече. Идея, родена в един мозък, се е разгръщала и осъществявала от цяла общност. Възниквали са навици, установявали са се условности, създавали са се култури, повлияни от околния свят и от историческите събития. Изградена наслуки, науката, колективно творение с дълга траектория, прави чудеса, разкрива законите на невидимия свят и позволява експлоатирането им. Постепенно армиите се организират все по-съвършени в служба на все поотчетливи и по-униформени културни идентичности. Милиони хора действат или противодействат заедно. Прекрасно е да се гради култура, важно е да бъде защитена от армия. Ала всеки принцип става ужасяващ, когато бъде доведен докрай. Така през 1945 г. след Христа историята на човечеството достига до връх на безчовечността, вършат се невъобразими военни престъпления - германските лагери на смъртта, опитите в японския Отряд 731, ужасите на руското НК ВД, - използват се нечувани оръжия: две атомни бомби. Хората изпитват потребност да олицетворяват събитията, често човешката история се възприема чрез политически фигури. Такива са Хитлер, Чърчил, Мусолини, Рузвелт, Труман, Сталин, Дьо Гол, министрите, военачалниците, разузнавачите, технолозите. Покрай Маркс и Толстой някои предпочитат да разглеждат историята като функция на народите или като класови борби: човешки, културни, социални, икономически... Но и двата подхода забравят основно явление: военните и учените не са просто пионки в услуга на общностите, на политическите заповеди. Това са преди всичко хора, често непредвидими; понякога техният гений може да промени изхода от конфликта; понякога те не изпълняват добре заповедите - или го правят с нежелание, или не съумяват да ги изпълнят. Често се сблъскват с механизма на собствената си организация. Нерядко историята не признава заслугите им, а и как се преценяват самите те, когато всичко е приключено и имат време да поразсъждават? Взели са участие в голяма битка, заложила на карта страната им или пък целия свят: горди ли са, срамуват ли се, объркани ли са, или са обзети от горчивина? В този разказ ще срещнем някои подобни герои, за които историята говори малко. Техните лични възможности, подкрепени от колективното действие, са преобърнали или са можели да преобърнат хода на войната. Но за тях няма уроци по история, само ерудити са ги чували. Светът може да се движи без тях. Те обаче водят своята последна битка. Последно следвоенно сражение, залезът на северните богове. Те се борят със съвестта си. Ръка на офицер отдава чест. Ръката се спуска край бедрото малко нерешително. После пилотът уверено влиза в командната кабина. Другарите му се качват подир него. Самолетът полита. Красив е. В небето има още два Самолета - един охранителен и един, от който ще се снима. Времето е ясно, идеално за снимки. След океана се появява бряг. Един офицер пропълзява в отсека и старателно извършва повтореното стотици пъти действие. Ръка освобождава лостове, натиска копчета. НАТИСКА ЕДНО КОПЧЕ. И ето че ни една сила на света не може да спре онова, което предстои. Една бомба пада пада. Атомна бомба, технологичен шедьовър, създаден с любов. Милиони, милиони човекочаса труд. Сърцевината е рафиниран уран, по-ценен от чисто злато. Уран, в който множество атоми не съдържат достатъчно неутрони: 143 неутрона вместо 146. Сърцевината е разделена на две части на разстояние една от друга, двете части не са свързани, те са като скарани двойки.", "date": "2018.03.25", "title": "Откъс от \"Лунни мечтатели\" на Седрик Вилани"}
{"url": "https://www.dnevnik.bg/bulgaria/2018/03/25/3152506_menda_stoianova_postoianno_se_podobriava_rabotata_na/", "text": "Според председателя на парламентарната бюджетна комисия Менда Стоянова през последните години постоянно се подобрява работата на приходните агенции и несъбираемите приходи постепенно намаляват. \"Ако се погледнат нещата назад в годините ще се види, че тези несъбираеми приходи постепенно намаляваха, за да стигнат през 2017 година до 270 млн. Това говори, че постоянно се подобрява работата на приходните агенции\", заяви Менда Стоянова в интервю за предаването \"Неделя 150\". Стоянова смята, че част от несъбираемите приходи са в резултат и на това, че приходната агенция прави ревизия на лица, които много добре знаят, че няма да бъдат събрани приходите. \"Това са обикновено тези по веригата за източване на ДДС и те са точно създадени, за да източват ДДС и да не може от тях да бъде събрано, но НАП прави ревизия на тези лица, за да докаже, че там източване на ДДС и за това не е платен данък и в крайна сметка има възможност НАП да потърси този данък от крайния ползвател на т.нар. скрит данък ДДС\", казва още председателят на бюджетната комисия. По думите й трябва да се има предвид, че при всички тези случаи НАП сигнализира прокуратурата за търсене на наказателна отговорност. \"Отивайки обаче в прокуратурата трябва да се разбере за каква сума е нанесена щета на бюджета и тогава прокуратурата възлага на НАП отново да направи ревизия и да каже колко са източени. Така че част от тези 5 млрд. са именно на такава база. С годините се усъвършенства и законовата разпоредба. Стоянова подчерта, че координацията между данъчните и МВР и прокуратурата се е засилила изключително много в последните години\", смята още Стоянова.", "date": "2018.03.25", "title": "Менда Стоянова: Постоянно се подобрява работата на приходните агенции"}
{"url": "https://www.dnevnik.bg/sviat/2018/03/25/3152538_puchdemon_e_arestuvan_ot_germanskata_policiia/", "text": "Бившият каталунски лидер Карлес Пучдемон, който е издирван от испанската полиция по обвинения в подстрекателство към бунт, е бил задържан днес от германската полиция. Той е бил арестуван около границата с Дания на път от Финландия към Белгия, докато пътувал по една от магистралите. Полицията в северногерманския град Кил потвърди, че испанският политик е в ареста. Предстои прокуратурата да вземе решение за евентуалната му екстрадиция. По принцип в подобни случаи решението за арест и екстрадиция се взема на следващия ден след задържането. Пучдемон е бил отведен в затвор в северногерманския град Ноймюнстер. Испанският върховен съд издаде в петък нова международна заповед за арест на избягалия в Белгия Пучдемон и редица негови сподвижници, които също се укриват от правосъдието. През последните няколко дни той бе във Финландия, където присъства на заседание на парламента и изнесе беседа в Хелзинкския университет. Според европейски медии Пучдмон е бил следен от испанските специални служби по време на целия си престой във Финландия. Точно те са сигнализирали германските власти, когато испанският политик пресякъл германско-датската граница. Пучдемон избяга в Белгия в края на октомври миналата година, тъй като на територията на Испания е в сила заповед за задържането му. Преди това испанският върховен съд отново беше издал международна заповед за арест на бившия регионален премиер на Каталуня, но впоследствие я оттегли, за да изчака дали ще бъдат потвърдени обвиненията.", "date": "2018.03.25", "title": "Пучдемон е арестуван от германската полиция"}
{"url": "https://www.dnevnik.bg/sport/2018/03/25/3152507_fotogaleriia_startut_na_noviia_sezon_vuv_formula_1/", "text": "За втора поредна година сезонът във Формула 1  . Германският пилот на \"Ферари\" потегли от втора позиция, но успя да надхитри големия си съперник Люис Хамилтън, който стартира от полпозишън.", "date": "2018.03.25", "title": "Фотогалерия: Стартът на новия сезон във Формула 1"}
{"url": "https://www.dnevnik.bg/photos/2018/03/25/3151704_fotogaleriia_kazahstanskoto_gradche_kudeto_vseki_peti/", "text": "На пръв поглед казахстанският град Аксу изглежда като комунистически стереотип. Фабриката за метали там е най-голямата в света и от поколение снабдява жителите с работа, здравеопазване, образование и развлечения. Един на всеки петима местни работи там.", "date": "2018.03.25", "title": "Фотогалерия: Казахстанското градче, където всеки пети работи в местната фабрика за метал"}
{"url": "https://www.dnevnik.bg/sviat/2018/03/26/3152488_snimka_na_denia_izgriavashtiiat_car_putin/", "text": "Изгряващият цар\" - това е текстът към снимката на корицата на следващия брой на списание \"Тайм\". На нея е изобразен преизбраният руски президент Владимир Путин с корона на главата. Броят ще излезе на 2 април.", "date": "2018.03.25", "title": "Снимка на деня: Изгряващият цар Путин"}
