{"url": "https://www.dnevnik.bg/sport/2019/06/27/3931153_tenisistka_na_15_godini_sutvori_istoriia_s_klasiraneto/", "text": "Едва на 15 години и 122 дни Кори Гауф намери място в основната схема на \"Уимбълдън\". Американката се превърна в най-младата състезателка, която ще участва в турнира от Големия шлем в Откритата ера на тениса. В последния квалификационен кръг Гауф, която е 301-а в ранглистата, се наложи убедително с 6:1, 6:1 срещу Греет Минен. Белгийката заема 129-о място в света. Ден преди мача Гау е била във Флорида, където е имала тест в училище. Тя е първата тенисистка на 15 години, която намира място в някои от четирите турнири от Големия шлем след британката Лаура Робсън през 2009 г. \"Знаех, че съм аутсайдер и просто се наслаждавах. Наистина нямах никакви очаквания\", каза Гауф след победата си. Американката е определяна за следващата голяма звезда в спорта. Тя допълни, че се е вдъхновила да играе тенис от сънародничката й Серена Уилямс. \"Серена е причината защо играя тенис и защо баща ми реши да ми даде ракета. Очевидно е, че не ми пука с кого ще играя. Просто съм щастлива да съм в жребия, но ще се радвам да споделя корта със Серена\", каза Гауф след класирането си за основната схема, като жребият за нея ще се състои в петък.", "date": "2019.06.27", "title": "Тенисистка на 15 години сътвори история с класирането си за \"Уимбълдън\""}
{"url": "https://www.dnevnik.bg/zelen/2019/06/27/3931014_nov_zakonoproekt_na_kabineta_ulesniava_koncesii_na/", "text": "Ново предложение за промени  в Закона за устройство на черноморското крайбрежие (ЗУЧК) е внесло този понеделник правителството в Народното събрание, докато приетите съвсем наскоро изменения са обект на президентско вето и граждански протести. Граждански  протест е насрочен и за тази вечер  пред парламента. Исканията на протеста са за приемане на президентското вето и отказ от промените в ЗУЧК, за разумна регулация и създаване на реални възможности за къмпингуване в България, както и за прекратяване на застрояването на морския бряг. Новият правителствен проект за Черноморието се прокарва като Законопроект за изменение и допълнение на Закона за концесиите. При представянето му вчера пред депутатите от ресорната правна комисия представителят на Министерството на туризма Ирена Георгиева, зам.-министър, заявява, че тези разпоредби противоречат на европейската директива за концесиите и именно затова се прокарват през закон, различен от Закона за концесиите. В  доклада от гласуването в комисия  вчера пише също, че Министерството предлага с този проект да се създадат \"улеснени правила\" и \"гъвкаво законодателство\" за плажните концесии. Със Закона за концесиите се приравняват концесиите без трансграничен интерес и тези, които имат трансграничен интерес, тоест имат отношение към националните граници и сигурност. По оценки, посочени в доклада на комисията, концесиите с трансграничен интерес имат прогнозна стойност над 5 548 000 евро. Предложенията са в чл. 7 ал. 1 на ЗУЧК да се включи текст, който позволява плажовете да се предоставят чрез концесия, която включва и акватория от 200 метра освен плажа. Предлага се тази концесия да има срок от 20 години. В мотивите на вносителите, цитирани в доклада на комисията, се казва, че с предлаганите текстове се постига уеднаквяване на условията на концесиониране в ЗУЧК с тези в Закона за концесиите. Промените, срещу които в момента има наложено президентско вето и текат протести, включват глоби за къмпингуване върху дюни, защитени от \"Натура 2000\", но не и глоби за строежи върху тези природни местообитания.", "date": "2019.06.27", "title": "Нов законопроект на кабинета улеснява концесии на плажове с приоритетни условия"}
{"url": "https://www.dnevnik.bg/bulgaria/2019/06/27/3931036_inspektor_po_bezopasnost_na_hranite_v_plovdiv_e/", "text": "Служител от Областната дирекция по безопасност на храните в Пловдив е задържан за получаване на подкуп. Предстои Окръжната прокуратура да му повдигне обвинение и да внесе в съда искане за налагане на най-тежката мярка за неотклонение \"задържане под стража\". Разследването е започнало в полицията в Първомай и е за длъжностно корупционно престъпление, извършено от инспектор в сектор \"Здравеопазване на животните\" към Областната дирекция по безопасност на храните. Това съобщиха на брифинг окръжният прокурор Румен Попов, заместникът му Галин Гавраилов, който е и наблюдаващ делото, и директорът на полицията ст. комисар Атанас Илков. Сигналът е подаден на 25 юни от собственик на ферма в първомайско село за отглеждане на животни и производство на млечни продукти и негов съдружник. Според първоначалната информация отговарящият за региона ветеринарен инспектор от ОДБХ – Пловдив, поискал от мъжете подкуп под формата на пари и хранителни продукти, за да не ги санкционира за административно нарушение, което преценил, че са извършили в близкото минало. Вчера след обед край Първомай инспекторът е задържан веднага след получаване на подкупа. От лекия му автомобил са иззети сумата 1000 лв. в белязани банкноти и две торбички с продукти от мандрата. По думите на окръжния прокурор Румен Попов този случай би могъл да се определи като държавен рекет. Според него реагирането на подобни сигнали ще доведе до намаляване на т.нар. малка корупция.", "date": "2019.06.27", "title": "Инспектор по безопасност на храните в Пловдив е задържан за подкуп"}
{"url": "https://www.dnevnik.bg/skorost/2019/06/27/3931046_ot_bsp_ne_proiaviha_interes_kum_dokumentaciia_za/", "text": "В продължение на месец представител на БСП не е проявил интерес към поисканите от тях документи, свързани със строителството на магистралите, съобщи днес пресцентърът на Агенция \"Пътна инфраструктура\". Уточнява се, че е бил осигурен пълен достъп по исканата по Закона за достъп до обществена информация техническа документация. \"В продължение на месец нито един от 11-те народни представители от Парламентарната група на \"БСП за България\" в 44-ото Народно събрание, изискали документите, не се заинтересува от подготвения пълен обем технически документи\", се казва в съобщението. Депутатите поискаха документи за участъци от автомагистралите \"Хемус\", \"Струма\", \"Тракия\", \"Марица\", пътя Видин – Монтана и Околовръстния път на София. Документите са били на разположение на народните представители от между 30 май и 27 юни, уточняват от АПИ. По повод друго искане на БСП -  за независима експертиза  за качеството на вече изградените магистрали, от агенцията казаха, че все още от партията не са посочили кои пътни експерти и коя независима лицензирана лаборатория възнамеряват да ангажират за инспекцията.", "date": "2019.06.27", "title": "От БСП не проявиха интерес към документация за магистралите, съобщиха от пътната агенция"}
{"url": "https://www.dnevnik.bg/bulgaria/2019/06/27/3930946_suvetut_na_evropa_ne_priema_ideite_na_danail_kirilov/", "text": "Проектът на правосъдния министър Данаил Кирилов за разследването и отстраняването от длъжност на \"тримата големи\" в съдебната власт - главния прокурор и председателите на върховните съдилища, не може да изпълни целите, за които се предлага. Предлаганите законодателни промени не само не гарантират независимо и ефективно разследване срещу главния прокурор, какъвто е конкретният проблем за България, но биха затруднили още повече започването на разследване срещу първия обвинител. Това заключение е направил Отделът за изпълнение на решенията на Европейския съд за правата на човека (ЕСПЧ), съобщава  \"Капитал \" и публикува документа. Аналогично мнение изразиха по-рано на обсъждането в междуведомствената група в Министерството на правосъдието в понеделник съдията от Върховния касационен съд  Галина Тонева,  представяйки становището на ВКС,    и съдия Калин Калпакчиев, председател на Съюза на съдиите в България. Миналата седмица в София бяха представители на Съвета на Европа и се запознаха с идеите за промени на Наказателно-процесуалния кодекс (НПК) и Закона за съдебната власт (ЗСВ), с които се въвежда механизъм за разследване на \"тримата големи\". Според експертите на Съвета на Европа обаче проектопромените не осигуряват необходимата йерархична и институционална независимост при разследването срещу главния прокурор на всеки стадий от наказателното производство и при всякакви обстоятелства от практиката. Ако не е възможно без промени на Конституцията да се осигури необходимата независимост, то да се помисли и за това, се казва в становището на Съвета на Европа. Становището сериозно опровергава правосъдния министър Данаил Кирилов, който пое поста с уверението, че законодателните му идеи ще решат проблема за недосегаемостта на главния прокурор и опитваше да убеди европейските институции, че проектираният механизъм трябва да обхване не само него, а и председателите на върховните съдилища, въпреки че няма пречка за тях и сега да бъдат разследвани от прокуратурата. Десет години българските институции отлагат решаването на този проблем, който беше поставен в решението на ЕСПЧ по делото \"Колеви срещу България\" - че липсва процедура, по която да се провежда независимо разследване на главния прокурор.", "date": "2019.06.27", "title": "Съветът на Европа: Идеите на Данаил Кирилов за \"тримата големи\" не гарантират независимо разследване"}
{"url": "https://www.dnevnik.bg/sviat/2019/06/27/3930954_samo_edin_bulgarin_odobri_vrushtaneto_na_rusiia_v/", "text": "Само един български депутат - Пламен Христов от \"Воля\",  одобри  късно в сряда възстановяването на правомощията на делегацията на Русия в Парламентарната асамблея на Съвета на Европа. Останалите четирима българи, присъствали на заседанието, са се въздържали. Нито един от делегацията на СЕ от българския парламент не участва в гласуването в понеделник, в която след 9-часови бърни дебати бе приет документ, позволяващ Русия да се върне в ПАСЕ, където членството ѝ бе замразено заради анексирането на Крим и действията на Москва в Източна Украйна. Пламен Христов е известен с проруските си симпатии и е един от депутатите (вкл. лидера Веселин Марешки) за които миналия ноември прокуратурата поиска снемане на имунитета покрай разследване за изнудване на 7 аптеки. Резолюцията бе одобрена със 116 гласа, 62 \"против\" и 15 \"въздържал се\". След вчерашното гласуване в Страсбург парламентарните делегации на 6 държави обявиха, че като протест срещу завръщането на руснаците напускат сесията и се прибират за консултации с националните външни министерства и парламенти. Това са Естония, Грузия, Латвия, Литва, Полша и Украйна. Сред тях е и един депутат от Словакия, но словашката делегация обяви, че той е се е присъединил към специалната декларация еднолично. Литва и Грузия ще довършат сесията, приключваща в петък, а Украйна остава само като наблюдател. \"Безусловното възстановяване правата на руската делегация, без Руската федерация да е изпълнила нито едно от многобройните искания на ПАСЕ, противоречи на фундаменталните ценности на Съвета на Европа и неговия устав\", се казва в  общото им изявление . \"Това е погрешен сигнал към страната, която прибягва до въоръжена агресия, отравяне на хора, неспазване човешките права на собствения си народ и не развива, а се опитва да дестабилизира демокрацията в Европа. \"Днес като делегати на нашите страни ние нямаме отговор пред нашите народи как точно Съветът на Европа защитава правата им, след като се оказва по-заинтересован да защити един агресор, а не жертвите на агресия и репресии. Застрашено е бъдещето на Съвета на Европа като цяло, защото губи доверието на хората, които би трябвало да защитава.\" Приетата резолюция впрочем  съдържа  и доста критики към Русия, включително, че не е плащала години наред вноската си в бюджета на Съвета на Европа от над 70 млн. евро, макар да е длъжна да го прави, независимо от това дали има делегация в него или не. Призовава се това да стане незабавно, макар че един от водещите руски депутати каза, че това е изключено, защото в руския бюджет за 2019 г. такива пари не са предвидени. Следва изразяване на тревога от засилването на негативните тенденции в руската демокрация, върховенството на закона и човешките права, по които Москва е поела задължения като член на СЕ. Призовава се Русия напълно да спази досегашните три резолюции на СЕ, в които действията ѝ са определяни като \"нарушаване суверенитета и териториалната цялост на Украйна, както и създаване на заплаха за сигурността и мира в Европа\". В първата от тези резолюции от април 2014 г. се казва, че е окупирана част от Украйна и че \"заплахата за употреба на военна сила, признаването на резултатите от нелегалния т.нар. референдум и последвалото анексиране на Крим са грубо нарушение на международното право, включително Хартата на ООН и на Заключителния акт от Хелзинки на Организацията за сигурност и сътрудничество в Европа\".", "date": "2019.06.27", "title": "Само един българин одобри връщането на Русия в Съвета на Европа, 6 държави протестират"}
{"url": "https://www.dnevnik.bg/analizi/2019/06/27/3931057_izvurshva_se_predatelstvo_na_nezavisimostta_na_suda/", "text": "Преди повече от 100 години Бенджамин Франклин казва: \"Който предаде свободата, за да спечели сигурност, в крайна сметка ще загуби и двете\". Ако трябва да перифразираме неговите думи на полето на съдебната власт, можем да кажем, че който предаде независимостта на съда, за да спечели сигурност, в крайна сметка ще загуби и двете. Именно такъв процес тече в страната от няколко месеца. Със заявката за създаване на механизъм за започване на наказателно производство за умишлено престъпление от общ характер и временно отстраняване на \"тримата големи\" в съдебната система се извършва предателство на независимостта на съда. Защо? Новата ни конституция от 1991 г. в глава шеста \"Съдебна власт\" казва, че \"Съдебната власт защитава правата и законните интереси на гражданите, юридическите лица и държавата\". И още нещо – \"Съдебната власт е независима\". На първо място, това означава, че съдът като институция и съдиите трябва да работят независимо и безпристрастно. Независимо, защото се ръководят само от предписанията на закона и от вътрешното си убеждение, и безпристрастно, защото следва да се отнасят по еднакъв начин към всички страни в един съдебен процес. Само ако работи по този начин, съдът ще може ефективно и ефикасно да защитава правата и законните интереси на посочените по-горе субекти. Защото разписаното в Конституцията е нищо, ако не може да бъде гарантирано от независимия съд. За да бъде реализирана тази независимост, за да бъде съхранена, за това трябва да работим всички ние. Всеки един гражданин следва да знае, че съдът ще се отнесе към него така, както би се отнесъл към всеки политик, депутат, министър или бизнесмен. Всеки един политик следва да знае, че посегне ли на независимостта на съда, посяга на собствената си защита и сигурност. Овладеният съд може и да обслужва определени интереси за някакъв период от време, но той не може да гарантира сигурност и недосегаемост. Рано или късно едното ще се пропука. колкото са свободни нейните медии и колкото е силно нейното гражданско общество. Не демокрацията ни дава върховенство на правото, а върховенството на правото гарантира демокрацията. И върховенството на правото минава отново през... независим съд. Какво следва да се каже за прокуратурата? В България прокуратурата е част от съдебната система, прокуратурата е част от нея и нейните правомощия също се уредени в глава шеста на Конституцията. Там е казано, че прокуратурата прави няколко основни неща – ръководи разследването и може и да извършва такова; привлича към отговорност лица, които са извършили престъпление; упражнява надзор при изпълнение на наказателните и други принудителни мерки; може да участва в граждански и административни дела и др. С други думи, прокуратурата разследва престъпления, решава дали да повдигне или не обвинение и се явява в съда, за да го поддържа. Щом като се явява в съда, значи е Така че независимо че е част от съдебната система, нейната роля е доста по-различна от тази на съда. Има и още нещо. Никъде в конституцията не се говори за правомощия на председателите на Върховния касационен съд и на Върховния административен съд. Те са споменати само по отношение на начина, по който се избират, и факта, че са членове на Висшия съдебен съвет по право. Това не е така за фигурата на главния прокурор. На него е посветена ал. 2 от чл. 126 на Конституцията, в която се казва, че \"Главният прокурор осъществява надзор за законност и методическо ръководство върху дейността на всички прокурори\". Именно тази алинея го превръща в самостоятелен орган в рамките на съдебната система и го отличава от председателите на върховните съдилища. Като самостоятелен орган той разполага с много по-широки правомощия и задължения, разбира се, които се разпростират върху всички прокурори в страната. Това не е така за председателите на върховните съдилища, защото, дори и да управляват двете системи от съдилища в страната (административните и всички останали), те нямат правомощия върху никой съдия, не осъществяват надзор за законност върху никой съдия и не могат да дават методически указания и ръководство на никой съдия. И ако някой се запита защо това е така, то отговорът е много прост – защото Но да се върнем отново на предложението за механизъм за временно отстраняване и започване на наказателно производство срещу \"тримата големи\". Поради вече изброените правомощия на прокуратурата в момента няма никакъв проблем тя да започне проверка, респективно наказателно производство било срещу председателя на Върховия касационен или Върховния административен съд. Не така стоят нещата обаче по отношение на главния прокурор. Като самостоятелен орган с власт върху \"дейността на всички прокурори\" той се намира на върха на системата, която разследва престъпленията и може да повдига обвинения. И дори на теория да има някаква минимална вероятност някой прокурор да започне разследване срещу него и да му повдигне обвинение, то на практика тази вероятност е сведена до нула, защото главният прокурор може да го спре. Логично е при това положение да си зададем въпроса – как тогава е гарантирано върховенството на правото и демокрацията, че и независимостта на съда, когато Отговорът е елементарен – не е гарантирано и неспирните атаки към съда почти от началото на прехода го доказват. В тази връзка предложенията на министъра на правосъдието са лишени от юридическа и демократична логика. И тук дори не е нужно да бъдат споменавани всички външни институции, които са давали своите становища, резолюции и доклади по темата. Предложенията за законови промени отричат най-важната характеристика на съда и отнемат на гражданите защитата на правата и законните им интереси. И така, както казва индийската писателка Арундрати Рой, свеждат независимостта на съда до \"стока, свободна за продажба на този, който предложи най-високата цена\".", "date": "2019.06.27", "title": "Извършва се предателство на независимостта на съда"}
{"url": "https://www.dnevnik.bg/bulgaria/2019/06/27/3931086_sobstvenici_na_zavedeniia_iskat_ot_prezidenta_veto/", "text": "Българската асоциация на заведенията (БАЗ) иска от президента Румен Радев да наложи вето върху закона на измененията и допълненията на Закона за защита от шума в околната среда. Днес ръководството на асоциацията е внесла в администрацията на президента писмо с искането, съобщиха от БАЗ. Миналата седмица законът  беше приет на второ четене  от Народното събрание като предложение на депутата от \"Обединени патриоти\" и председател на НФСБ Валери Симеонов. С новите текстове се забранява шумът на открито между 14 и 16 часа и от 23 до 8 часа. Ограничението важи за открити площи и зони в територии, предназначени за жилищно строителство, рекреационни зони и територии и зони със смесено предназначение. За зареждането на търговските обекти забраната за вдигане на шум е от 22 до 08 часа. \"През лятото хората излизат след 21 ч., тоест това е невъзможно вече, защото в 23 ч. всичко трябва да е приключило. Тук не става въпрос за музика, а за работа на открито. Това автоматично прави всички граждани, седнали навън в заведение през лятото, нарушители\", заяви Ричард Алибегов, председател на БАЗ.", "date": "2019.06.27", "title": "Собственици на заведения искат от президента вето върху Закона за шума"}
{"url": "https://www.dnevnik.bg/evropa/2019/06/27/3930899_lekari_v_rim_preduprejdavat_za_riskove_za_zdraveto/", "text": "Лекари в Рим предупреждават за възможни рискове за здравето, причинени от препълването на контейнерите с боклук по улиците на града в момент, когато италианската столица се бори с нова криза с боклука, изострена от  летните горещини , предаде \"Асошиейтед прес\". Извозването на боклука от години е  проблем за Вечния град . Рим остана без достатъчно голямо сметище, което да може да поеме 1.7-те милиона тона боклук, които се изхвърлят в италианската столица всяка година, откакто сметището Малагрота бе затворено през 2013 г. Няколко кметове поред от различни партии се оказаха неспособни да решат проблема с боклука в Рим, който драматично напомни за себе си, откакто Вирджиния Раджи от популисткото Движение \"Пет звезди\" стана кмет на града преди три години. Администрацията на Раджи среща разочарование и гняв от страна както на туристите, така и на жителите на Рим заради купищата боклуци, които застрашават живота на хората и петнят имиджа на града. \"Според мен станахме като в третия и четвъртия свят\", каза жителката на Рим Росана Франца и добави: \"Раджи трябва малко да се поразходи тук. Защото в нейния квартал, в който съм била, всичко е наред.\" Различни животни като кучета, котки и дори чайки създават сериозни рискове за здравето, защото ровят в боклука и разпространяват бактериални инфекции чрез екскрементите и урината си, каза пред АП доктор Роберто Волпе от Националния изследователски институт. \"Най-големият риск за нас е, когато си изхвърляме боклука\", каза Волпе и добави: \"Има риск да пренесем заразата в дома си. Затова е важно да си мием ръцете след това.\" Представителите на градските власти, които често спорят как да бъде решен проблемът, са единодушни само за едно: проблемът с боклука се нуждае от дългосрочно решение, отбелязва АП. /БТА", "date": "2019.06.27", "title": "Лекари в Рим предупреждават за рискове за здравето заради криза с боклука"}
{"url": "https://www.dnevnik.bg/gradska_sreda/2019/06/27/3931089_vurhovniiat_sud_se_proiznese_po_jalbata_na_dom_iavorov/", "text": "Къщата на Яворов на ул. \"Раковски\" 136 отново е обявена за продан на търг. Частният съдебен изпълнител Мирослав Колев е поставил начална цена 1.285 млн. лева за имота със застроена площ 314 кв.м. Предложенията на кандидат-купувачите ще се приемат от 26 август до 26 септември. Предишният търг беше през октомври 2018 г. с начална цена 1.628 млн. лв., но тогава не се намери купувач. Тогава столичният кмет Йорданка Фандъкова обясни, че Столичната община или държавата е добре да купят къщата, която е паметник на културата с национално значение, за да се възобнови музеят, както и сбирките на почитателите на поета. Министърът на културата Боил Банов също изрази съпричастност към идеята на столичния кмет. Месец по-късно, през ноември 2018 г., Фандъкова призна, че назначеният от нея правен анализ на собствеността на имота се е натъкнал на неясноти. \"На този етап придобиването на имота е рисково за всеки евентуален купувач, в това число и за общината. Рискът за всеки купувач, докато не се произнесе Върховният касационен съд (ВКС), е огромен\", аргументира се тя защо общината не участва в търга миналата есен. Делото във ВКС е заведено през 2018 г. от управителя на фирма \"Дом Яворов\" ЕООД Васил Панчев, която е собственик на къщата от 2016 г. Той иска върховните съдии да отменят запора, наложен му от Софийския апелативен съд на стойност 287 548 евро в полза на предишния управител на \"Дом Яворов\". На 25 февруари ВКС се произнесе с определение по делото, като отхвърли иска на собственика на къщата в частта за отмяна на запора и му остави право да обжалва пред друг състав на ВКС друга част от иска – за 2125 евро. С определението си ВКС не третира собствеността на къщата на Яворов на ул. \"Раковски\"136, а финансовите взаимоотношения между сегашния и бившия управител на фирмата \"Дом Яворов\" ЕООД. На въпрос към Столичната община дали ще участва в поредния търг за къщата на Яворов, след като Върховният съд вече се е произнесъл, от пресцентъра обясниха, че има заведени и други дела за собствеността. \"Собствеността е изяснена. Ако не беше, аз няма как да обявя търг за продажбата на имота\", каза за \"Дневник\" частният съдебен изпълнител Мирослав Колев. \"Никога не е имало спор за собствеността. Имотът е на юридическо лице (\"Дом Яворов\" ЕООД). Има възбрана, но тя е наложена от мен като частен съдебен изпълнител\", обясни той. От пресцентъра на Столичната община днес повторно заявиха, че \"има съдебно дело и още не е ясно кой е собственикът. Чакаме решението на съда, за да знаем от кого може да се купи къщата\". Преди да излезе решението на ВКС, Васил Панчев коментира пред Би Ти Ви, че неговото желание е имотът да се върне на държавата. \"Надявам се съдът да се произнесе в наша полза. Ако това стане, ние ще влезем веднага в преговори с държавата за придобиване на имота. Ако произнесе друго решение, съдебният изпълнител ще пристъпи към продажба на имота\", отбеляза Панчев. Сега не е известно след търга в чии ръце ще попадне къщата, в която на 30 януари 1913 г. проехтя изстрелът, от който загина Лора Каравелова, а Пейо Яворов пристъпи в \"битието на смъртта\".", "date": "2019.06.27", "title": "Къщата на Яворов отново се продава"}
{"url": "https://www.dnevnik.bg/sviat/2019/06/27/3931097_ungariia_otkaza_da_ekstradira_gruevski_obratno_v/", "text": "Унгарски съд отказа да екстрадира бившия македонски премиер Никола Груевски, който избяга от родината си, след като бе осъден на две години затвор за корупция. Съдът отхвърли искането на Скопие с мотива, че човек, получил убежище, не може да бъде върнат в държавата, от която е избягал, съобщава агенциите \"Ройтерс\" и МТИ. Груевски подаде оставка през 2016 г., след като бе на власт десетилетие. Унгарският премиер Виктор Орбан го подкрепи на изборите през 2017 г. и хвалеше усилията му да спре мигрантския поток през страната.", "date": "2019.06.27", "title": "Унгария отказа да екстрадира Груевски обратно в Северна Македония"}
{"url": "https://www.dnevnik.bg/bulgaria/2019/06/27/3931101_sudut_otstrani_ot_dlujnost_glavniia_sekretar_na/", "text": "Специализираният наказателен съд отстрани от длъжност главния секретар на Държавната агенция за българите в чужбина Красимир Томов. Искането за отстраняване бе внесено от Специализираната прокуратура, след като мярката за неотклонение на Томов бе променена в по-лека и вече е \"парична гаранция\" в размер на 10 000 лева. Според специализирания съд заеманата от него длъжност позволява той да въздейства или да повлияе на служители в агенцията, които са и свидетели в разследването. Освен това има и опасност да заличава доказателства, с което да попречи на разследването, се казва в решението на съда. Красимир Томов е обвинен като участник в организирана престъпна група, ръководена от председателя на Държавната агенция за българите в чужбина Петър Харалампиев, в която са участвали и други лица и която е била създадена с цел издаване на удостоверения за български произход на чужденци срещу подкупи. Освен това в банкова касета, до която достъп е имал единствено Томов, бяха намерени пари в различни валути, равняващи се на близо 600 000 лева.", "date": "2019.06.27", "title": "Съдът отстрани от длъжност главния секретар на агенцията за българите в чужбина"}
{"url": "https://www.dnevnik.bg/sport/2019/06/27/3930457_kak_mok_zatiaga_kontrola_v_procesa_pri_izbora_na/", "text": "Оттеглени кандидатури в последния момент, малко желаещи да приемат олимпийски игри, неясни проекти с несигурно финансиране... Тези проблеми са само част от главоболията, които досега понасяше  Международният олимпийски комитет (МОК) . Взела си поука, сега организацията поема по нов път с въвеждането на драстични промени в процеса при  избора на домакини за олимпийските игри . Предложенията, които бяха приети единодушно от членовете на МОК по време на 134-ата сесия, включват по-строг контрол върху издигането на кандидатури. С промените МОК се надява, че прави решителна крачка към устойчиво бъдеще на олимпийското движение с надеждата, че ще намали проблемите, които съпътстват избора за домакин. А според президента на МОК Томас Бах сегашният модел \"има твърде много губещи\". Новостите ще влязат в сила, след като изпълнителният комитет определи как точно да бъдат изпълнени и биха могли да бъдат използвани най-рано при определянето на кандидат за форума през 2030 г. Но какви са промените и какво ще е различното, което ще донесат със себе си при избора на домакин. Време е за реформи В основата на промените е работна група, начело с главния координатор на игрите Джон Коутс. Сред новостите е отпадането на правилото, според което организаторът на съответния форум трябва да бъде избран седем години преди събитието. По този начин МОК ще се опита да направи процеса по-гъвкав. Крачка в тази посока организацията пое с предварителното избиране на домакините за летните игри през 2024 и 2028 г. – съответно Париж и Лос Анджелис. В бъдеще е възможно да се очакват повече подобни предварителни избори., като според главния координатор на игрите Джон Коутс основна задача на кандидатите е да се адаптират към промените. \"Предизвикателството пред тях е да разберат, че процесът не опира просто да издигнат кандидатура и да се мотаят няколко години и след това да бъдат включени във вота на сесията. Това трябва да доведе до по-добра оценка на по-ранен етап. Трябва да покажете, че имате подкрепата на правителството, ако искате да продължите напред\", каза Коутс. С предимство при избора на домакин ще са кандидатурите, които вече имат изградени спортни съоръжения и инфраструктура. В допълнение изграждането на нови съоръжения също трябва да бъде съобразено с планове за устойчиво развитие. По този начин МОК се застрахова от рисковани кандидатури с неясно бъдеще. От градовете, които проявяват интерес да приемат игрите, също ще бъде поискано да проведат референдум при необходимост и желание от местното население. В плана на МОК влиза още затягане на контрола около кандидатурите с въвеждането на отделни комисии за летните и зимните игри, които ще заменят комисията по контрола на организацията. \"Бяхме обявявани за мъртви в много случаи. Не можем да променим вятъра, но можем да нагласим платната\", каза бившият вицепрезидент на МОК Ричард Паунд", "date": "2019.06.27", "title": "Как МОК затяга контрола при избора на домакини на олимпийските игри"}
{"url": "https://www.dnevnik.bg/gradska_sreda/2019/06/27/3931109_tramvainoto_trase_po_ul_graf_ignatiev_be_remontirano/", "text": "Трамвайното трасе по ул. \"Граф Игнатиев\" днес бе ремонтирано в участъка между бул. \"Патриарх Евтимий\" и бул. \"Евлоги Георгиев\" с превантивна цел. Екип на фирмата изпълнител на цялостното обновяване на релсовия път изряза плочите, граничещи с него, за да се получат по-широки фуги между тях. Заради горещините релсите могат да се разширят и заради това плочките да се надигнат, както се получи в друг участък от ул. \"Граф Игнатиев\" в началото на юни. \"Днес не е имало надигане на плочите, а фирмата изпълнител планирано изрязва допълнителни фуги там, където е преценено, че има нужда, за да няма бъдещо надигане\", обясниха от Столичната община. При първия инцидент с настилката по трамвайното трасе инженери на общинска дирекция \"Транспортна инфраструктура\" констатираха, че причината е \"температурно разширение на напречните отводнители, които са монтирани директно до релсите\". Тогава температурата в София беше около 30 градуса. Кметът Йорданка Фандъкова наложи максималната глоба от 280 хил. лева на фирмата изпълнител на ремонта \"Джи Пи груп\", После Столичната община възложи на експерти да изготвят математически модел на конструкцията на цялото трамвайно трасе по ул. \"Граф Игнатиев\". \"Краткосрочното решение на проблема е да бъдат поставени допълнителни фуги близо до линейните отводнители, за да се избегнат евентуални (бъдещи) проблеми, свързани с температурното разширение\", каза Барбалов, зам.-кмет по транспорта. Той добави, че ремонтът е за сметка на фирмата изпълнител \"Джи Пи груп\". Изготвянето на математическия модел на конструкцията на трасето обаче е за нуждите на общината. \"За нас е важно да се направи изчисление на целия релсов път, настилки, свързани с температурни разширения деформации и т.н. Целта чрез научен процес да се стигне до обоснован извод, че това, което се прави в момента, е окончателно решение на проблема\", уточни зам.-кметът. Трамвайното трасе по \"Граф Игнатиев\" бе пуснато в експлоатация след цялостен ремонт в началото на декември 2018 г.", "date": "2019.06.27", "title": "Трамвайното трасе по ул. \"Граф Игнатиев\" бе ремонтирано превантивно"}
{"url": "https://www.dnevnik.bg/sport/2019/06/27/3930784_fotogaleriia_cvetni_i_otdadeni_-_fenovete_na_jenskiia/", "text": "Световното първенство по футбол вече е в разгара си. Привържениците показаха цветна и безрезервна подкрепа и са  .", "date": "2019.06.27", "title": "Фотогалерия: Цветни и отдадени - феновете на женския футбол"}
{"url": "https://www.dnevnik.bg/sport/2019/06/27/3930400_triabva_li_sportistite_da_iadat_spanak/", "text": "Попай Моряка е здрав и може всичко, стига да си похапне спанак. Но мит или реалност е това? След проучване учени от Берлинския свободен университет твърдят, че спанакът съдържа веществото екдистерон, което трябва да влезе в забранения списък на Световната антидопингова агенция (WADA), съобщава \"Дойче веле\". Становището им е подплатено с 10-седмичен експеримент, в който участвали 46 спортисти, за да тестват как екдистеронът влияе върху физическото представяне. В този период някои участници получавали вещества без функция на основата на плацебо ефекта, а други приемали капсули екдистерон, които се равняват на приема на 4 кг суров спанак на ден. Учените установили, че спортистите, които са използвали екдистерон, са увеличи физическата си сила три пъти повече, отколкото останалите състезатели. \"Нашата хипотеза беше, че ще видим подобрение в представянето, но не очаквахме да бъде толкова голяма. В доклада ни съветваме WADA да включи веществото към забранения списък. Смятаме, че то подобрява представянето и нечестното предимство трябва да бъде отстранено\", каза Мария Пар от института по фармация към университета в Берлин. Крайното решение за екдистерона ще има експертното звено на WADA, в случай че се стигне допълнително разследване около това колко спортисти реално използват веществото.", "date": "2019.06.27", "title": "Трябва ли спортистите да ядат спанак"}
{"url": "https://www.dnevnik.bg/sviat/2019/06/27/3930447_falshivite_novini_sa_po-opasni_ot_terorizma_pokaza/", "text": "Фалшивите новини са по-опасни от тероризма и е работа на журналистите да им противодействат – това смятат мнозинството американци, показва проучване на изследователския център \"Пю\", проведено между февруари и март тази година. В него запитаните определят лъжливите информации като по-голям проблем от престъпността, климатичните промени, расизма, незаконната имиграция и тероризма. Надминават ги само наркоманиите, достъпа до здравеопазване, политическата система на САЩ и неравенството. Значението им е такова, че повече от две трети от американците са на мнение, че те уронват доверието в правителствените институции, а над половината посочват, че лъжите влияят зле и на доверието на хората един в друг. Мнозинството американци казват, че понякога или често се сблъскват с измислени новини и много от хората са придобили навика да проверяват прочетеното. 56% от респондентите смятат, че проблемът ще се влошава в идните пет години; само 10% очакват подобрение. Кой е виновен Според повече от половината запитани политическите лидери (57%) и активистите (53%) са основните източници на фалшиви новини; 36% винят журналистите, 35% - чуждестранни сили, а 26% смятат, че аудиторията сама ги създава. 53% смятат, че основната отговорност за справяне с проблема е на медиите – за сравнение, само 12% биха възложили тази задача на правителството, а 9% на технологичните компании. 20% са на мнение, че обществото само трябва да се погрижи за ограничаването на това явление. Как се реагира 78% от запитаните казват, че са проверявали факти в прочетени новини, почти две трети са спрели да четат определена медия. Половината са изменили навиците си за употреба на социалните мрежи, а 43% са започнали да четат по-малко новини. Фалшивите информации се отразяват и на отношенията между хората – половината участници в проучването казват, че им се е случвало да избягват разговори с някого, за да си спестят възможността той да повдига такива теми.", "date": "2019.06.27", "title": "Фалшивите новини са по-опасни от тероризма, показа проучване"}
{"url": "https://www.dnevnik.bg/detski_dnevnik/2019/06/27/3930368_darina_titkova_muzikoterapevt_muzikata_moje_da_e_silen/", "text": "След като завършва Националната музикална академия \"Панчо Владигеров\" със специалност пиано, тя прави магистратура по музикотерапия. В практиката си организира музикални работилници, занимания за деца и младежи със специални образователни потребности, както и от рискови групи. Работи в групи и индивидуално.  - Все повече резултати от научни изследвания показват, че заниманията с музика развиват речевите и социални умения на децата, подпомагат моториката, когнитивното развитие, умението за задържане на вниманието. Ранното излагане на въздействието на музиката помага на мозъка да разшири капацитета си. Това благоприятства способността му да заучава информация и да се развива. Така деца, участвали в системни пълноценни музикални занимания, постигат по-добри резултати в училище.  Други изследвания показват, че деца, които са включени в музикални занимания с възпроизвеждане на звукови модели, разпознаване на мелодии, пеене и двигателни активности, комбинирани с визуални стимули, демонстрират значително разширяване на лексиката си. Казано с по-прости думи – музиката помага на децата да се развиват всестранно. Тя може да ги успокоява, активизира, вдъхновява, а също и да ги провокира да експериментират и творят, изразявайки смело себе си.  - В моята практика се стремя да предлагам на децата възможно по-голямо разнообразие от стилове. Във всеки има примери за качествена музика, която подпомага по различен начин развитието. Например детските песнички са много ценни с това, че имат достъпно звучене, отговарящо на нивото на емоционално и интелектуално развитие на малките деца. Класическата музика пък е много полезна с богатата си емоционална образност, която развива способността да се различават настроенията и емоциите. Това ги провокира да проявяват емпатия. Народната музика също присъства задължително в заниманията ни, защото е ценна с разнообразните си ритми. Те дават възможност на децата да се запознаят с пулсация, различна от традиционната маршова - \"раз-два\". Музиката на различните народи, както и от различни исторически епохи помага на децата да разширят хоризонта си и да изградят усет и вкус към разнообразни музикални стилове. Това ще им позволи един ден несъзнателно да следват тези критерии, когато сами избират музиката, която слушат. - Различните музикотерапевтични школи използват музиката по различни начини, като при някои подходът е типично поведенчески. Това означава, казано най-общо, че любимата за детето музика се използва като награда за приемливо поведение. По този начин действително може да се въздейства пряко върху девиантното поведение на детето. По-общият начин за въздействие е чрез общото обогатяване на неговата емоционалност и интелигентност. Да се подпомогне в дългосрочен план изграждането на едно балансирано поведение. Много добър пример за прякото въздействие на музиката върху децата е как в една стая, където цари хаос и всяко дете прави нещо различно, зазвучалата музика има силата да увлече децата и да ги ангажира в едно групово, градивно и смислено занимание.  - Правилно подбраната музика може да бъде много благотворна за децата, когато стане време за лягане. Музиката има способността да се запечатва в ума ни и да предизвиква конкретни асоциации с действие. Когато това е свързано с приятните емоции, всичко се изпълнява с желание. По този начин любима на детето песничка със спокойно настроение, може да се превърне в своеобразен сигнал, че е време да се приготвя за лягане. Родителите дори могат да измислят текст, който описва действията, свързани с подготовката за сън – миене на зъбките, обличане на пижамката и т.н. Това му помага да си изгради ясна представа за последователността на действията и да ги свързва с приятното чувство от любимата си песничка. Музика може да звучи и когато детето е вече в леглото и се унася. Важно е в този случай тя да бъде бавна, тиха, спокойна, да създава приятно, отпускащо настроение. Не са подходящи динамични бързи песни или пък тъжна или напрегната музика. - Накратко, ролята на родителите е огромна, но тяхното влияние би следвало да се прояви много преди детето да достигне тийнейджърските си години. Известно е, че децата в първите си години подражават на родителите, а след това демонстрират своеобразен бунт към техния авторитет и започват да се интересуват от различни нови неща. Ако родителят се е възползвал мъдро от времето, когато е бил пример, то ще е изградило вече добра основа на критерии и ценностна система. Когато средата започне да оказва натиск, добре възпитаният в по-ранните години музикален вкус ще му помогне да се предпази от негативни влияния. На практика това се случва, като на детето от малко се пускат различни стилове музика, както и по-горе вече коментирахме. Важното е подборът на слушаната музика да съдържа доказани във времето със своята ценност музикални примери. При детските песнички е необходимо да се следи за художествен текст, съдържащ богат образен език, красива богата мелодия, по възможност с повече от четири-пет тона, богат оркестров аранжимент вместо съвременните синтетични инструментали. При народната музика е добре звученето да е възможно по-близко до автентичното, с по-малко обработка. Класическата музика предоставя много примери, които развиват емоционалната интелигентност и научават мозъка да следи сложна музикална тъкан с много инструменти, които свирят заедно в красива хармония. Това развива не само естетическия усет, но и концентрацията на децата. Популярната музика би следвало също да се използва, като винаги се обръща голямо внимание на посланието в текста и на общото внушение, което песента и клипът създават. Тийнейджърите често се увличат силно от по-твърдата музика и от хип-хоп и рап стиловете. Този вид музика въздейства силно с емоционалния си заряд и посланието на текста. Смислен текст, подсилен от емоционалния заряд на музиката в едно рап или метъл парче, може да се запечата в съзнанието на растящите деца и да ги провокира по начин, който няма как да се постигне нито с класическа музика, нито с детски песнички, нито с който и да е популярен стил. В този смисъл музиката е като инструмент, който може да ни послужи да създадем нещо прекрасно или да разрушим всичко. Но резултатът зависи от това как го използваме.  - Наистина е така, това е обратната страна на предишния въпрос. Отново можем да кажем, че в най-добрия случай родителите са реагирали много години преди да се стигне до този момент. Ако по една или друга причина се е стигнало до това детето да се влияе негативно от музиката, която слуша, то най-доброто, което можем да направим в тийнейджърските му години, е да си говорим с него. Да си говорим много, с доверие и търпение, без да го осъждаме или укоряваме. Да го провокираме да разсъждава и само да си отговори на въпроса какво послание носи музиката, която слуша, защо тя му харесва, по какъв начин го кара да се чувства, да се държи, до какви последствия водят тези действия в бъдещето. Би било много полезно да насърчите тийнейджърите да напишат собствен текст върху любимите си песни, в който да изразят своите лични чувства, мисли и преживявания, а след това заедно да ги обсъдите. Можете да организирате подобно начинание под формата на семейна игра, в която вие също да споделите в текст своите мисли и чувства. Това ще помогне и на Вас, и на детето, да разкриете по един непринуден начин нещата, които ви вълнуват и ще подпомогне изграждането на доверие. А освен всичко друго ще ви помогне да говорите с детето на неговия език. Важно е да се отбележи, че това, което провокира насилие или неблагоприятна среда, не е стилът музика сам по себе си, а посланието в текста. Агресивно звучащите стилове често стават основа на песни с неприлично съдържание, но нерядко се използват и за песни със смислено такова, които вълнуват тийнейджърите. Зарядът и енергията, които провокират, могат да бъдат използвани в градивна посока, ако бъдат комбинирани с подходящ текст. В музикотерапията това е често използван похват в работата с хора в риск, като целта е чрез силно \"надъхващото\" внушение на агресивната музика да се подпомогне изграждането на увереност в собствените способности. Този подход може спокойно да се приложи и в семейството.", "date": "2019.06.27", "title": "Дарина Титкова, музикотерапевт: Музиката може да е силен инструмент при възпитанието на децата"}
{"url": "https://www.dnevnik.bg/evropa/evropeiski_parlament/2019/06/27/3927691_noviia_atlas_na_evropa_optimizum_i_strah_ochertaha/", "text": "Резултатите от изборите за Европейски парламент изправиха лидерите на ЕС пред значително предизвикателство – да управляват в нова, по-раздробена и поляризирана политическа среда, посочва в свой  анализ  Европейският съвет за външна политика (ЕСВП). Според авторите на текста малцина избиратели подкрепиха статуквото, но в същото време привържениците на промяната поискаха различни неща. Едни настояха най-вече за действия срещу климатичните промени и национализма, други искаха на първо място връщане на националния суверенитет и мерки срещу ислямския радикализъм. Желанието за промяна е реално навсякъде, а по-големите политически семейства ще трябва да се подготвят за работа с партии извън основното течение, запазвайки в същото време \"червените линии\" на европейските ценности. Проевропейските сили обявиха победа на изборите през май – активността скочи до 51%, а две трети от гласоподавателите подкрепиха проевропейски партии, които бяха начело в 23 от общо 28 държави членки. Но много избиратели подкрепиха също антиевропейски или евроскептични формации, било то леви или десни. Те си осигуриха почти една трета от местата в новия Европейски парламент. Ето защо ЕС след изборите е по-раздробен и по-поляризиран от всякога. Двете основни политически групи изгубиха мнозинството си за пръв път в историята на Европейския парламент. Те загубиха мнозинството си и в Европейския съвет, където заседават лидерите на страните. За да разбере как ще изглежда политиката в следващите години, ЕСВП в сътрудничество с YouGov проведе анкета в шестте най-големи държави членки, а изследователи от мрежата на ЕСВП във всички 28 страни анализираха предизборните програми и обещания на всички политически партии, които спечелиха места на изборите (повече за методологията четете по-долу). Политическите семейства Един от парадоксите на настоящия момент е, че избирателите са все по-слабо ангажирани с конкретни партии, а в същото време партийните групи в Брюксел стават все по-крайни в подкрепата си за кандидати за ръководството на евроинституции. Толерантността сред избирателите за различни потенциални коалиции е сравнително висока, оставяйки настрана сценариите, при които техните предпочитани партии опитват да се съюзят с крайнолеви или крайнодесни. Тогава повечето биха оттеглили подкрепата си. Общо 751 места в Европейския парламент ще бъдат разделени между 180 различни национални партии. За пръв път в историята на институцията голямата коалиция между християндемократи и социалдемократи няма мнозинство. Едва 12 национални партии ще изпратят повече от 15 евродепутати. За да изпълнят предизборните си обещания, партиите . За мнозинство в новия ЕП ще са необходими минимум 367 места. Така че дори и новият центристки блок \" Обнови Европа \" да обедини своите 106 представители с левия или с десния блок, това няма да е достатъчно. Не е изключена коалиция между трите групи или дори такава, включваща и Зелените. Изглежда обаче малко вероятно подобен тромав съюз да издържи в дългосрочен план. Предвид силното желание сред електората за промяна и фрагментирания характер на новия европарламент политическите партии все по-често ще трябва да сформират краткосрочни съюзи около различни въпроси, сменяйки партньорите си, когато необходимостта от консенсус го налага, дори и със сили извън основното течение. Сред антиевропейските гласоподаватели лидерът на Партията на Брекзит Найджъл Фараж е едва малко по-приемлив от Ангела Меркел. С 27 срещу 16 процента Меркел е значително по-популярна сред антиевропейците от Еманюел Макрон. Общо 207 милиона европейци (52% от електората) биха одобрили тяхната партия да работи с Меркел, а 190 милиона (48%) - с Макрон. Не повече от една четвърт от европейските избиратели биха искали партията им да работи с италианския вицепремиер Матео Салвини, с Марин льо Пен или с унгарския премиер Виктор Орбан. Що се отнася до партиите, към които европейците казват, че са отворени, мнозинството проевропейци (62%) биха подкрепили съюз между либерали, социалисти и демократи и Зелени, но 52% не биха се чувствали добре с включването на крайнолевите вместо либералите в този съюз. По-младите са по-склонни да приемат тази идея. Четиридесет и пет процента от проевропейците не биха се съгласили с дясноцентристки-крайнодесен съюз, но 41% биха приели идеята за либерален-дясноцентристки съюз. Антиевропейските избиратели са най-отворени за дясноцентристка-либерална коалиция (35%), следвана от крайнодясна-дясноцентристка коалиция (31%). Само 15% биха се чувствали добре с официална крайнодясна и крайнолява антиевропейска коалиция. Този нисък процент показва, че   сами по себе си са по-значителен мотивиращ фактор за тези групи избиратели. Най-популярната коалиция сред европейците би включвала лявоцентристи, Зелени, либерали. Тя е подкрепяна от над 180 милиона избиратели (46% от целия електорат). Общо 148 милиона (37% от всички избиратели) биха се чувствали добре, ако тяхната партия се присъедини към коалиция с дясноцентристи и либерали. Това е вторият най-популярен вариант. Все повече поддръжниците на крайнодесни партии са  , отколкото останалите избиратели. Четиридесет и два процента от поддръжниците на Партията на Брекзит не биха искали тяхната партия да е заедно с Льо Пен. В същото време 46% от привържениците на управляващата полска \"Право и справедливост\" (ПиС) не биха се чувствали добре, ако тяхната партия се включи в коалиция с крайнодесни или крайнолеви антиевропейски партии. Поддръжниците на Фараж са отворени само за коалиции с крайнодесни и крайнолеви. Изглежда за тях има значение не разделението на ляво и дясно, а дали коалицията е антиевропейска. Повечето от гласувалите за \"Лига\", \"Алтернатива за Германия, \"Национален сбор\" и ПиС не биха одобрили тяхната партия да се включи в съюз на крайнолеви и крайнодесни. Привържениците на ПиС и Льо Пен биха предпочели съюз с крайнодесни и дясноцентристи, а тези на \"Лига\", \"Алтернатива за Германия’ и \"Вокс\" - с дясноцентристи и либерали. Новата политическа география Поддръжниците на ЕНП се изместиха леко към Централна и Източна Европа. Загубата на места (от 218 на 176) бе концентрирана във Франция и Италия, следвани от Полша, Испания, Словакия и Германия. ЕНП обаче спечели места в Румъния, Унгария, Гърция, Швеция, Австрия, Ирландия и Литва. Социалистите и демократите се изместиха на юг, като постигнаха успехи в Испания, Португалия, България и Малта, както и в Полша, Холандия, Латвия, Словения и Естония. Групата има сега има 153, вместо предишните 185 депутати. Този резултат се дължи основно на загубите в Германия, Италия, Великобритания, следвани от Франция и Румъния. Либералната група \"Обнови Европа\" постигна особено големи успехи във Франция и Великобритания, и по-ограничен в Германия, Дания и Люксембург. Либералите подобриха позициите си в Румъния, Унгария, Словакия, Хърватия, Словения и Чехия. Много обсъждана \"зелена\" вълна доведе до увеличаване на тази група от 52 до 70 евродепутати. Зелените постигнаха особено големи успехи в Германия, Франция и Великобритания. Освен това имаха умерени успехи в Холандия, Белгия, Португалия, Дания, Финландия и Ирландия. Някои анализатори предупредиха да се не преувеличава значението на този успех, от части заради специфичния географски фокус на това развитие в Северна и Западна Европа.   е по-ограничена. Литва, Латвия и Чехия са единствените страни от региона, които изпращат зелени евродепутати. Партиите вдясно от ЕНП ще имат евродепутати във всяка централна и източна европейска страна (с изключение на Словения) и от Скандинавието. Те продължават да са рядкост в Южна Европа ( с изключение на Италия и Гърция). Географията има значение, защото ще играе роля в политическите дебати. Например, ако ЕНП е станала по-централноевропейска, ще й бъде по-трудно да заеме твърда линия за защитата на демокрацията и върховенството на закона. Доминирани от юга социалдемократи ще се опълчат по-силно на икономиите. А ако Зелените, на които им липсва значително представителство от Централна Европа, станат част от проевропейска коалиция в новия Европейски парламент, може да бъде по-лесно на правителствата и гражданите на Централна Европа да поставят под въпрос \"зелените\" елементи в дневния ред на подобна коалиция (не само за околната среда, но и за либералните ценности), обявявайки ги за  . В Съвета в момента има девет правителства, водени от партии от ЕНП, осем от групата \"Обнови Европа\", шест от социалисти и демократи, две от Европейски консерватори и реформисти, едно от Европа на свободата и пряката демокрация, едно от Европейска обединена левица/Северна зелена левица и едно независимо. Правителствата от Централна и Източна Европа вече са слабо представени в основните групи в Европейския парламент, а ако още партии отпаднат (партията на чешкия премиер от \"Обнови Европа\", \"Фидес\" от ЕНП и румънските социалдемократи от групата на социалистите), съществува рискът чувствителността на региона да се отрази в списъка с приоритети на ЕС за следващите пет години. Това може да доведе до разочарование и недоволство в тази част на континента. Новата политическа карта Докато миграцията, икономиите и Русия бяха ключовите въпроси, които разделяха Европа през последните 10 години, новата политическа география на Европа значи, че трябва да се очаква климатичните промени и върховенството на закона да станат основни полета на битка през предстоящите пет години. За над 170 милиона избиратели (43%)   са били сред най-важните въпроси, когато са взимали решението как да гласуват на евроизборите. Сходен дял избиратели са посочили защитата на демокрацията и върховенството на закона като въпрос, мотивирал решението им, а миграцията е била важна за 120 милиона души (30%). Мотивациите обаче се различават между тези, които подкрепят проевропейските партии и поддръжниците на антиевропейските. Първите са били най-повлияни от въпроси за климатичните промени (53%), демокрацията и върховенството на закона (47%) и национализма (44%). Вторите са гласували за партии, които са обещавали да намалят имиграцията (52%) или да гарантират сигурността и борбата срещу тероризма (44%). Проевропейските и антиевропейските избиратели се различават и по  . Тези, които подкрепят проевропейски формации, посочват възхода на национализма (25%), климатичните промени (19%) и икономическата криза (15%). Привържениците на антиевропейски партии посочват миграцията (25%) или ислямския радикализъм (21%). Общо 45% от избирателите мислят, че заплахите, за които ги е грижа, трябва да бъдат адресирани и на национално, и на европейско ниво. За сравнение 24% вярват, че е най-добре те да се решават само на ниво ЕС, а 22% - само на национално равнище. Според анкетата на ЕСВП климатичните промени са въпрос от голямо значение за всички групи избиратели, не само за поддръжниците на Зелени партии. ЕСВП попита дали трябва да се направи повече за климатичните промени, независимо от икономическата цена. Във всички възрастови категории и както при про и антиевропейските партии, има много силни мнозинства в подкрепа на повече действия. Има мнозинство сред евродепутатите, които подкрепят действия на ниво ЕС по три от шестте основни въпроса за избирателите – защита на демокрацията в ЕС, по-тясно сътрудничество за климатичните промени и напредък към нискоемисионен преход, напредък към интеграция в отбраната на ЕС. Едно силно малцинство подкрепя засилването на глобалната роля на ЕС срещу други сили и по-силно сътрудничество с НАТО, както и увеличение на разходите за отбрана. Има обаче потенциал за разделение между политическите семейства по тези въпроси. Например допълнителна интеграция в отбраната бе предизборно обещае на три четвърти от партиите в ЕНП, социалисти и демократи и \"Обнови Европа\". Получава обаче слаба подкрепа от Зелените и никаква от другите групи. Що се отнася до предизборните обещания, подкрепата за повече сътрудничество в ЕС за климатичните промени е особено концентрирана сред Зелените, либералите и социалисти и демократи и крайнолевите. ЕНП е разделена по въпроса, няма почти никаква подкрепа за такова сътрудничество сред партиите по-надясно. Въпросът за   в ЕС е разделящ дори в политическите семейства. Според анализа на ЕСВП на предизборните програми подкрепата за защита на демокрацията е особено силна сред Зелени и либерали, а три четвърти от евродепутатите на ЕНП и С&Д идват от партии, които са водили кампании в подкрепа на този проблем. Темата предизвиква разделение сред антиевропейците. \"Лига\" и Движение \"Пет звезди\" направиха обещания за това. Но други антиевропейски партии, като ПиС, няма да се чувстват комфортно с този дневен ред. Има значително одобрение за защита от ислямскаия радикализъм, както и за редица действия на ЕС в икономиката, например реформа на еврозоната, въвеждане на европейска минимална заплата, данък за технологичните гиганти. Трудно е обаче да се види . Четидесесет и три процента от евродепутатите са от партии, водили кампании за повече сътрудничество в ЕС за миграцията, а само 11% представляват партии, които са призовавали за намаляване на правомощията на ЕС за миграцията. Но сред тези, които са за повече сътрудничество, мненията за предпочитаните политики варират. Двадесет и пет процента биха подкрепили повече сътрудничество за контрол на миграцията (особено партиите от С&Д), 19% биха искали повече европейско сътрудничество за убежището (особено партиите от Зелените, либералите и С&Д), а 13% биха подкрепили действия за засилване на външните граници на ЕС (особено партиите от Европейски консерватори и реформисти). Само 17% от евродепутатите представляват партии, които са водили кампании с обещания да спрат изцяло миграцията. Новата карта на поколенията Едно от неписаните правила на европейските политически кампании бе, че никога не трябва да се залага на младите гласоподаватели. Тези избори обаче показаха, че младите избиратели не бива да бъдат игнорирани. Те далеч не са хомогенни в политическите си симпатии. Младежите бяха сред основните фактори, донесли успех на Зелените в Германия, Великобритания, Франция и френско говорещата част на Белгия. На други места бе много вероятно те да гласуват за националистки, крайнодесни партии. Например в Полша подкрепата за крайнодесните, расистки партии бе от всички възрастови групи най-висока при младите. Те осигуриха значителна подкрепа и за \"Вламс Беланг\" в холандски говорещата част на Белгия. Разделението между поколенията е напълно различно във всяка от големите държави членки. В Германия за Зелените гласуваха толкова хора под 30 години, колкото и за консервативния блок ХДС/ХСС, социалдемократите и свободните демократи взети заедно. Във Франция хората под 25 години гласуваха за Зелените, а тези над 55 за партията на Макрон. Крайнодесните на Льо Пен спечелиха избирателите между 25 и 55 години. В Полша ПиС спечели във всички възрастови групи, но подкрепата за нея бе най-слаба сред младите. Поляците под 30 гласуваха предимно за по-малки партии, сред които \"Конфедерация\" и проевропейската \"Пролет\". В Полша силната подкрепа от всички възрастови групи, включително и младите, бе ключова за победата на социалистите. Те и \"Подемос\" се представиха добре сред младия електорат, а \"Сиудаданос\" загуби позиции там. Във Великобритания младите гласуваха масово за Зелените. Либерал-демократите също имаха по-силна подкрепа сред младежите, отколкото сред останалите възрастови групи, а Партията на Брекзит спечели изборите в голяма степен благодарение на гласоподавателите над 55. Италия е изключение от правилото. Във всички възрастови групи \"Лига\" победи Демократическата партия, а Движение \"Пет звезди\" остана на трето място.  ЕНП и С&Д щяха да имат 40, а не както сега 44 процента, взети заедно. С по 20% всяка те отново щяха да са двете най-големи групи в Европейския парламент, но щяха да са много близо до либералите и Зелените, които щяха да имат около 14 процента всяка. Географският състав на ЕНП също щеше да е различен. ХДС/ХСС щеше да загуби доминиращата си позиция в групата, \"Републиканците\" нямаше дори да прескочат прага от 5% във Франция, \"Фидес\" би останала без промяна. Освен дясноцентристите, групата Европейски консерватори и реформисти би била сериозно засегната, ако само младите можеха да гласуват. Зелените и крайнолевите щяха да са основните облагодетелствани. В анализираните шест най-големи държави членки 20% от избирателите над 55 и само 9% от тези под 25 гледат на ислямския радикализъм като на най-важната заплаха за Европа. Възрастните освен това са двойно по-разтревожени за миграцията в сравнение с младите. Но 29% от хората под 25 години смятат климатичните промени за най-важната заплаха в сравнение с едва 15% от населението като цяло. Следователно може да се очаква, че зелените партии ще увеличат подкрепата си през следващите години. Емоционалната карта Независимо за кой са гласували на тези избори, много малко хора са използвали правото си, за да подкрепят статуквото. Партиите, които се представиха най-добре, бяха тези, които най-добре капсулираха аргумента, че Европа може да бъде различна. Това желание за промяна доведе до \"зелената вълна\" в Белгия, Дания, Финландия, Франция, Германия, Ирландия, Холандия и Португалия.  донесе големи победи за социалистическите партии в Холандия, Испания и Румъния. Но обещанието да не се разрушава Европа, а да бъде сменен пътя към подход на \"здравия разум\", осигури победата на \"Лига\" и \"Национален сбор\". В много голяма част от европейския електорат се забелязва издръжлив оптимизъм. Другите ключови характеристики, определящи електората обаче са също така стрес и страх. Европейците смятат, че рискът ЕС да с разпадне е една далечна възможност. Според проучването 113 милиона души (28%) са отишли да гласуват, защото са били обезпокоени от тази перспектива. А над 125 милиона (32% от електората) са участвали, защото се опасяват от риска от национализъм за европейския проект.", "date": "2019.06.27", "title": "Новият атлас на Европа: Оптимизъм и страх очертаха най-раздробения ЕС досега"}
{"url": "https://www.dnevnik.bg/zelen/2019/06/27/3930583_dnes_pred_parlamenta_shte_ima_nov_protest_sreshtu/", "text": "С ново събитие тази вечер пред Народното събрание продължават  протестите срещу ограниченията на къмпингуването  (за подробности виж събитието във Фейсбук  тук ). Целта на организаторите е да призоват депутатите да уважат  ветото на президента Румен Радев  върху промените в Закона за устройството на Черноморското крайбрежие (ЗУЧК) и да не утвърждават въпреки него спорните промени с повторно гласуване в парламентарна зала. Ветото беше изненадващо разгледано в извънредна точка на непланирана дискусия на ресорната парламентарна комисия вчера, която с мнозинство  отхвърли аргументите на държавния глава . Предложенията за промени в Закона за устройството на Черноморското крайбрежие на правителството  се дискутират в оспорван дебат  от февруари насам. В протестите досега основните искания са както  отпадане на забраните  за свободно къмпингуване, така и разумни регулации и гарантирано устойчиво управление на туризъм близо до природата. Сред исканията е и създаване на превантивна устройствена защита за терените зад незастроените плажове и да не се допуска строителство по крайбрежната ивица. Промените Новите текстове в ЗУЧК, внесени по инициатива на министъра на туризма Николина Ангелкова, предвиждат в чл . 30 на закона глоби за коли и плажуващи върху дюни (освен ако не са ембрионални дюни, които са в процес на формиране). Новите глоби за автомобили и плажуващи на дюните, предложени от правителството и одобрени от Народното събрание, са за плажни принадлежности и за палатки от 500 до 1000 лв., а за автомобили - от 1000 до 3 хил. лв. В същия законопроект депутатите се погрижиха и да осигурят свободния безплатен достъп до плажовете да важи не само за пешеходците, но и за автомобили. Това се случи, като по предложение на Валери Симеонов, Християн Митев и Георги Колев (\"Обединени патриоти\", партия НФСБ) в чл. 10 ал. 2 думата \"пешеходен\" се заличи с цел безплатният свободен достъп до морските плажове да бъде не само пешеходен, но и автомобилен. Въпреки настояванията на граждани и неправителствени организации, че основното увреждане е от презастрояването на брега, нито един депутат не внесе предложение за нуждата защитените от \"Натура 2000\" дюни да бъдат пазени чрез глоби и от строежи. В промените на закона между първо и второ четене председателят на парламентарната комисия по регионална политика, благоустройство и местно самоуправление Искрен Веселинов (\"Обединени патриоти\", партия ВМРО) внесе и предложение за още едно ограничение за къмпингуването чрез чл. 10а - то да се случва само в специално урегулирани за целта места. Това означава, че дори в собствения си имот гражданин не може да паркира кемпера си или да си разпъне навес, ако имотът не е регламентиран като специално място за къмпингуване. Същото важи и за паркинг, който не е регламентиран като \"място за разполагане на кемпери и палатки\". Глобите за разполагане на палатка или кемпер извън специално регулирано са от 1000 лв. до 3000 лв. За \"устройване\" на такива места извън реда, посочен от закона, се предвиждат глоби от 5000 до 10 000 лв. Правилата за тези \"специални\" места, които към момента не съществуват, обаче се отлагат за формулиране в рамките на следващата година от бъдеща наредба по чл. 10а от ЗУЧК. С тази наредба се очаква 4 министерства - на околната среда, на туризма, на регионалното развитие и на земеделието, храните и горите - да определят цялата рамка за изискванията и създаване на специално регулирани места за къмпингуване, които да са единствените, където е разрешено да се разполагат каравани, кемпери и палатки. Ветото Именно тези текстове, забраняващи къмпингуване извън \"специални\", но несъществуващи места, предизвикаха и ветото на президента. То бе наложено върху изискванията палатки, кемпери или каравани да се разполагат само в специално регулирани места за целта (§ 2 на законопроекта, с който се променя чл.10а от ЗУЧК), както и върху глобите при лагеруване извън такива места (§ 9, или чл. 24в от ЗУЧК). Нуждата за отхвърляне на промените в ЗУЧК бе аргументирана с конституционните права на гражданите на чиста околна среда и задължението на държавата да се ангажира в осигуряването на опазването и възпроизводството на околната среда. В мотивите на ветото беше посочено също, че \"при липсата на яснота за капацитета на местата, разрешени за разполагане на палатки, кемпери или каравани, не може категорично да се твърди, че е намерена най-щадящата мярка за постигане на желания резултат - опазването и възпроизводството на околната среда. Налага се извод за несъразмерност между високите и строги санкции към гражданите и липсата на строгост към дължимата грижа от страна на държавата. Стандартите и нормативите все още не са установени, както повелява Конституцията (чл. 55), но високите глоби вече са разписани в закона\".", "date": "2019.06.27", "title": "Довечера пред парламента ще има нов протест срещу ограниченията на къмпингуването"}
{"url": "https://www.dnevnik.bg/evropa/2019/06/27/3930267_otlaganeto_e_porajenie_ili_neka_da_poglednem_realno/", "text": "Какво ще предприеме по въпроса за Брекзит Борис Джонсън или Джереми Хънт - който от двамата бъде избран да наследи британския премиер Тереза Мей? Мей подаде оставка като лидер на Консервативната партия, предизвиквайки надпревара за нов лидер, който да поеме властта. Най-тежката задача, която очаква приемника й, ще бъде да изведе Великобритания от ЕС. Тази задача ще изисква да бъде намерен  подход към Брекзит , който да получи одобрението на парламента. От кандидатите останаха само двама -  Джонсън и Хънт , първият е бивш министър на външните работи, а вторият е сегашният. Предстои 160 хил. членове на Консервативната партия да направят окончателния си избор и да предпочетат единия от тях. Резултатът ще бъде обявен на 23 юли. Ето какви са намеренията за Брекзит на Джонсън и Хънт: Борис Джонсън (55 г.): Отлагането означава поражение Джонсън е едно от най-разпознаваемите лица в британската политика. Той застана начело на кампанията за референдума през 2016 г. за излизане от ЕС и впоследствие стана министър на външните работи при Мей. Подаде оставка от поста като протест срещу подхода й към Брекзит. През 2016 г. подкрепи излизането. Обеща да изведе Великобритания от ЕС на 31 октомври,  със или без споразумение . \"Да става какво ще\", каза той пред британското \"Ток радио\". Предпочита обаче излизане със споразумение. Каза, че договореностите, които Мей постигна през ноември, са \"практически мъртви\", и допълни, че иска да запази само част от тях, а останалите  да предоговори  или премахне напълно. Определи предпазния механизъм за ирландската граница като основния проблем в споразумението, който трябва да бъде решен. Смята, че ЕС може да бъде убеден да приеме предоговаряне на условията, ако Великобритания покаже по необходимия начин, че е готова да излезе и без договор. Заяви, че няма да плати договорената сума от 39 милиарда паунда, ако не получи по-добро споразумение. На мнение е, че ако не бъде договорено алтернативно споразумение за Брекзит и Великобритания напусне без договор, в крайна сметка съществуващите търговски правила ще осигурят \"преходен период\" в регулациите. През този период сегашните отношения с ЕС по въпроса за митата няма да се променят. Това твърдение беше оспорено, в това число от управителя на британската централна банка Марк Карни. Не е изключвал публично варианта  да заобиколи парламента , за да прокара Брекзит без споразумение. Според публикации в медиите обаче той е казвал пред свои колеги, че тази опция не го привлича. Джереми Хънт (52): Трябва да погледнем реално на нещата През юли миналата година Хънт наследи Джонсън като министър на външните работи, след като преди това седем години беше министър на здравеопазването. Тази длъжност го направи непопулярен сред много от избирателите, които работят в системата на финансово задъхващата се Национална здравна служба или разчитат на нея. Говори свободно японски. През 2016 г. подкрепи оставането в ЕС. Иска да предоговори споразумението на Мей със съюза. Против Брекзит без споразумение е, но не е готов да изключи този вариант. Би предпочел Брекзит без споразумение пред това изобщо да няма Брекзит. Готов е да отложи излизането от ЕС и след 31 октомври, но отказа да се ангажира с краен срок след тази дата. Намекна, че ако парламентът блокира евентуален Брекзит без споразумение, ще трябва да има отсрочка: \"При такава ситуация трябва да продължиш да преговаряш\", каза Хънт. \"Искам да напуснем до 31 октомври, но ако парламентът не позволи това, премиерът е длъжен да се подчини на закона\", допълни той. На мнение е, че опитът в бизнеса му дава по-добри шансове да предоговори споразумението, конкретно по въпроса за предпазния механизъм за ирландската граница. Смята, че изолирането на парламента, за да бъде прокаран Брекзит без споразумение, ще бъде голяма грешка. /БТА", "date": "2019.06.27", "title": "Бъдещето на Брекзит - отлагането е поражение или \"да погледнем реално на нещата\""}
{"url": "https://www.dnevnik.bg/sviat/2019/06/27/3929794_prokliatiiata_na_erdogan_-_ikonomikata_i_sobstvenata/", "text": "Началото на края на президента Реджеп Тайип Ердоган, рокади в кабинета, предсрочни избори - победата на опозиционния кандидат Екрем Имамоглу на повторните избори в Истанбул отприщи много еуфория, спекулации и сценарии. Някои наблюдатели отиват още по-далеч и гледат на Имамоглу като на потенциален съперник на Ердоган на президентските избори - особено ако те се състоят по график и той има няколко години да се утвърди. Други са по-скептични. Опозицията и преди показваше признаци на единство срещу Ердоган, но той печелеше избори въпреки кампанията, която поведе след неуспелия опит за преврат преди почти три години. Продължилото дълго извънредно положение, хилядите арести и погромът срещу активисти за човешки права заедно с дебат за връщане на смъртното наказание и създаване на атмосфера на страх не разубедиха поддръжниците му. Тази седмица  започна и процесът заради протестите  в парка \"Гези\" - предприемачи, учени и творци са обвинявани, че планирали да свалят президента (тогава премиер) през 2013 г. Сега той трябва да се изправи срещу други обстоятелства - продължаваща криза в икономиката, възможност за ново напрежение със САЩ и брожения в организацията, поддържала успеха му от самото начало - управляващата Партия на справедливостта и развитието (ПСР). Нови възможности вдясно Само на изборите в Истанбул ПСР загуби 230 хил. гласа от поддръжници на партията или съюзниците националисти. Партията на щастието - ислямистка организация - също подкрепи Имамоглу. Турски и западни анализатори отбелязаха, че това отчасти се дължи на решението за повторни избори, изглеждащо като несправедливост и налагащо партията да бъде наказана. Депутатът от ПСР Мустафа Йенероглу  написа  именно по този повод в \"Туитър\", че партията му \"морално е загубила изборите\" и затова ѝ се е изплъзнал и Истанбул и надеждата може да се върне само след \"искрена самокритика\". Разгромът на ПСР обаче отприщи дебат, който обикновено се води основно преди избори в Турция и не продължава и след тях - има ли място за нова консервативна сила в Турция, дали брожение в редиците на ПСР ще я създаде и дали имена, спрягани дълги години като потенциални съперници на Ердоган след напускането на политиката, ще оглавят тази съпротива. Така отново се появиха  имената  на президента преди Ердоган, Абдуллах Гюл, бившия премиер Ахмет Давутоглу и бившия икономически министър Али Бабаджан. След спекулации, продължили няколко месеца (на които Ердоган отговаряше, че който се изправи срещу него, е \"предател\"), Гюл отиде да гласува с послание, напомнящо лозунга \"всичко ще е наред\", използван от самия Имамоглу през цялата кампания. \"Нядавам се, че всичко ще е красиво\", каза той. Гюл говори рядко пред медиите, откакто спря да бъде президент през 2014 г. - тогава премиерът Ердоган зае мястото му. През април той наруши мълчанието си, за да  коментира  случващото се с истанбулските избори след първото им провеждане на 31 март: \"Точката, до която се стигна, наистина ме натъжава. Когато сме силни, не бива да повтаряме срещу другите злините, които ни бяха причинени в миналото\", каза той. Не всички приемат сериозно това твърдение - за \"завръщане\" на Гюл се говори преди всички избори в опит да се мобилизира електоратът на Ердоган. В силно проправителствени турски медии коментарите за евентуален проект на Гюл и Давутоглу зачестиха в дните, след като бе обявено повтарянето на изборите, макар информацията да се споменаваше и от чужди медии като Би Би Си и \"Уолстрийт джърнъл\", които не говорят със същия тон за властите в Анкара. Би Би Си  цитира  и Фехми Кору - журналист, близък приятел на Гюл - според когото намеренията са сериозни. Плановете на Гюл включват и бившия финансов министър Али Бабаджан, заемал поста до август 2015 г. (година преди Давутоглу да напусне). Причината Гюл да е решил да действа е \"изключителното му безпокойство заради ситуацията\" в Турция. По същото време се говореше за партия на Давутоглу, считан някога за \"архитект\" на турската външна политика и свързван с т.нар. неоосманизъм и идеите за завръщане на Турция икономически и културно във всички региони, където има наследство от Османската империя. Дори всички слухове за съперници на Ердоган от собствените му редици да се окажат верни, партиите може и да са две, а не една - Давутоглу и Гюл от години не се разбират. Турскоезичната редакция на \"Дойче веле\"  писа  през май, че бившият премиер и професор по политология и межународни отношения Давутоглу ще се съсредоточи върху конкретен електорат - консервативни кюрди. Прогнозата на \"Дойче веле\" обаче не се осъществи - според публикацията новият политически проект се очакваше да се учреди в Диарбекир в югоизточна Турция по време на свещения месец Рамазан и е поканил Бабаджан в нея, но последният отказал. По това време Давутоглу, разделил се с поста си след напрежение с Ердоган, подхрани слуховете, като  написа  в \"Туитър\", че решението за повторни избори в Истанбул е нарушение на международното право. Дали скоро след изборите или през септември (или по-късно), разочарованието на избирателите може и да отвори ново пространство вдясно, в което партията на Ердоган вече не би имала монопол. За това дадоха свидетелство дори изборите преди почти точно една година - тогава Ердоган имаше нужда от подкрепата на националистите в рамките на т.нар. предизборен съюз, за да запази мнозинството си в парламента. Кой ще плати сметката Фигурата на Имамоглу измести и проблема, заради който милиони турци всъщност  нанесоха удар на управляващите в големите градове . Анкара дълго поддържаше решения на икономическите и финансови проблеми, включващи същите мерки, водили до десетилетие на стремглав ръст. Ниските лихви, които Ердоган твърдеше, че ще свалят инфлацията, помогнаха (заедно с напрежението между Анкара и Вашингтон) да се обезцени лирата миналата година - валута, загубила над една трета от стойността си спрямо долара от 2018 г. насам. За 16 години на власт Ердоган \"отново и отново изпълняваше обещанието за мощен икономически растеж\",  пише  \"Ню Йорк таймс\". В тази задача обаче той приличаше на атлет, избрал да подобри представянето си с допинг, тъй като \"осъществяваше разширяване, като прибягваше агресивно до дълг\", пише вестникът. Кредитите за недвижимите имоти и строителството, където властват близки до него бизнесмени (изпълнили Истанбул с мащабни проекти), бяха лесно достъпни. Дългът на компаниите (основно деноминиран в долари и така свързан с обезценяването на лирата) обаче се натрупваше последните години, достигайки около две трети от общо 328 млрд. долара турски дълг (към края на 2018 г.) - независимо от уверенията на Ердоган, че произтичащите от него проблеми са просто резултат от заговор срещу Турция. Тези твърдения се отнасяха и за инфлацията ( над 18% през май ), включително за скока в цената на храните, по-скъпите торове и горива за земеделците ( чиито проблеми се натрупват от години ), увеличените цени на електрониката и други компоненти, с които трябва да се съобразяват фабриките. Безработицата достигна 14%. След рецесията през втората половината миналата година ръстът в началото на тази може и да се обяснява с публичните разходи, направени предизборно от Ердоган. Особено болезнена става ситуацията заради зависимостта на страната от внос и заеми в чужда валута, обяснява още \"Ню Йорк таймс\". С отхвърляното от Ердоган повишаване на лихвите кредитите стават по-скъпи за потребителите и бизнеса, намаляват продажбите на коли и ентусиазмът за нови икономически начинания. Според вестника, каквото и доверие да са имали инвеститорите му в независимостта на централната банка, назначаването на зет му Берат Албайрак за финансов министър миналата година (след преминаването към президентска република) го е разклатило. Според  икономиста  от \"Блубей асет мениджмънт\" Тимъти Аш последните 18 месеца са \"катастрофални за турската парична политика\" и ръководството не е успяло да реагира след всеобщи предупреждения, че  икономиката прегрява и лихвите трябва да бъдат  повишени. Заплахата заради С-400  Инвеститорите очакват среща между президентите на САЩ и Турция, Реджеп Тайип Ердоган и Доналд Тръмп, на Г-20 тази седмица. Анкара открито признава, че се готви за възможност за санкции от Вашингтон заради покупката на руски ракетни комплекси С-400. Възможно е страната да бъде изключена и от програмата за изтребители F-35, а според заявки на американски служители - дори да се работи за \"намаляване на ролята ѝ\" в НАТО. От една страна, според базирания във Вашингтон анализатор Илхан Танир Ердоган може да потърси помощ от Тръмп в лицето на вътрешнопартийната опозиция. От друга, Анкара вече потърси помощ от опозиционните партии в турския парламент. Министърът на отбраната Хулуси Акар се срещна с почти всички опозиционни партии тази седмица, за да представи позициите, които ще изложи Ердоган. Турските власти си спомнят предишния път, когато нарасна напрежението със САЩ и турската лира бе още по-силно засегната. Сегашният вътрешнополитически момент е твърде деликатен, за да си позволят неприятности и навън. Козовете още са у Ердоган Президентът вече почти година съсредоточава по закон цялата власт,  която някога упражняваше неформално , като президент в парламентарна република. Тези времена отминаха и той държи лостовете, които са му нужни, за да управлява - от сигурността до икономическата политика - чрез различни мерки от рокади до натиск. Умеещ да разделя обществото. Той ще трябва да търси вратички към кюрдите, чиито гласове бяха силно решаващи за победата на Имамоглу (но и за добрите резултати на опозицията в другите големи градове) и който партията на кмета на Истанбул невинаги успява да привлече на своя страна. Трудната битка за него обаче ще е да върне доверието на изгубените консервативните избиратели и онази част от средната класа, просперирала през първото десетилетие и половина на властта му, а сега навлязла в трудни времена. Ако не успее, други ще поискат да опитат на негово място.", "date": "2019.06.27", "title": "Проклятията на Ердоган - икономиката и собствената му партия"}
{"url": "https://www.dnevnik.bg/analizi/2019/06/27/3930301_prozira_nov_evropeiski_sviat/", "text": "Европа излиза от онази своя идейна депресия, която в продължение на няколко години окуражаваше \"новите консерватори\" (а всъщност мераклии - фашисти от предвоенен тип) да си мислят, че могат да я превземат. А днес, след като не спечелиха изборите за европарламент, същите тези мераклии дори не могат да формират обща парламентарна група.  Това, че като събереш в една зала куп мераклии фашисти, няма да получиш парламентарна група, а по-скоро – ефекта на паяци в буркан, е очевидно от поколения. Но не свадливият нрав на \"новите консерватори\" спасява Европа в момента. \"Новоконсервативната\" атака срещу Европа беше насочена срещу \"либералите\". Либерал ще рече: човек, който намира \"следните истини за очевидни: че всички хора са създадени равни и че те са надарени от своя Създател с някои неотчуждими права, сред които са правото на живот, на свобода и на следването на своето щастие...\" Либералите вярват в това, тъй като са убедени, че всички хора имат еднакво достойнство, от което следват съответните права и свободи на индивида – на \"човека\", както пише в международните документи. И няма, според либерала, никакво значение, дали този човек е мъж или жена, унгарец или баварец, християнин или кантианец.  Срещу това беше атаката на крайната десница, изправяща срещу правата – \"традицията\" (според която жените трябва да си стоят в кухнята), срещу равенството – неравенство (според което моята нация е по-значима от околните), срещу европейския човек – провинциалния обитател на някое национално племе, срещу религиозната равнопоставеност – нетърпимост към всичко, което не е \"християнство\". В крайна сметка предложението към европейците беше да престанем да сме равни и свободни индивиди, разполагащи с цял континент, а да се самозатворим в национално-племенни групи, в рамките на които някой фюрер да ни казва, какво да правим – т.нар. \"Европа на отечествата\". Искаме ли да треперим зад телени огради по границите, докато чакаме, кога местният сатрап ще спре свирепия си поглед върху нас? Или искаме да продължим да живеем по правилата, разработени още от древните гърци, т.е. като свободни и равни помежду си граждани?  От страна на основните партии в Европа този разговор не беше проведен по този начин. Напротив, класическата десница буквално се разтрепери пред лицето на карикатурни мераклии за диктатори, изскочили от боклукчийското кошче на историята. И партиите - членки на Европейската народна партия /ЕНП/, започнаха флирт точно с онези, които – като Орбан в Унгария, например – обявяваха човешките права за \"американски измислици\". Социалистите на свой ред просто гледаха не особено умно... При това предателство на класическите партии за година-две изглеждаше, че Европа няма ресурса да спре \"новите консерватори\" – че повтаряме историята на 1930-те години. Но още докато те бяха убедени, че набиват ботуши в победен марш, Европа показа, че не е загубила главния си ресурс – онова, което я прави висшата цивилизация, някога градена: свободните граждани. Точно тези граждани отказаха да влизат в съглашателство с крайната десница. Напротив. Те избраха да й дадат бой от позициите на европейската цивилизация. Да не прикриват, че става дума за либерална философия на общото живеене; и именно от либерални позиции да се сблъскат с ретроградите. Още в края на 2016 година в Австрия се сблъскаха челно двама кандидати за президент – \"новият консерватор\" Норберт Хофер (член на създадената от оцелели нацисти Партия на свободата) и говорителят на Зелените Ван дер Белен. Зеленият (т.е. по дефиниция и либерал) победи неонациста. Половин година по-късно същото стана във Франция, където Еманюел Макрон победи, с либерално-зелена платформа, кандидата на френската крайна десница Марин льо Пен. На изборите в Бавария през октомври 2018 г. не победиха, както се очакваше, неонацистите, а – Зелените. По същото време в Полша, където управляващата върхушка се опитва да изгради религиозен фашизъм от типа на Франко в Испания, на местните избори проевропейската либерална опозиция удържа контрола над големите градове и столицата. През юни 2019 година, на парламентарните избори в Дания победиха не неонацистите, а социалистите, явили се с доста либерална физиономия. в който живеят (и който е извоюван с милиони жертви в двеста години войни) въпреки парализата на традиционните партии.  Часът на истината дойде, разбира се, при изборите за европарламент от лятото на 2019 година. Вместо победа на \"новите консерватори\", като трета и четвърта парламентарна сила се оформиха либералите и Зелените. Два месеца по-късно сондажите в Германия вече сочеха Зелените като първа сила в германската политика, задминала както социалдемократите, така и десницата на самата Меркел.  Все пак авторитаристите бяха успели, в немалко страни в Европа, да направят така, че самоотбраната на европейските граждани да не може да мине през механизма на изборите. Но и в тези случаи гражданите успяха да намерят начин за самоотбрана – чрез протести. В рамките на няколко месеца огромни протестни вълни заляха Румъния, Сърбия, Унгария, Чехия. А накрая се случи чудото в Истанбул. Турция, разбира се, не е член на ЕС, нито е добре функционираща либерална демокрация. По-скоро се превръща в диктатура от руски тип, обличаща се в религиозни одежди. Въпреки това и тук, на повторните местни избори в Истанбул, гражданите успяха да дадат отпор. Гласуваха за Имамоглу, чиято кампания беше толкова либерална, та чак – хипарска.  Имамоглу наруши доминиращото хейтърско говорене и предложи кампания, достойна за някой рок фестивал от края на 60-те години: лозунги като \"Всичко ще бъде наред\"; речи, изпълнени с послания, че всички хора са \"братя\"; внушения, че всички заедно, в качеството им на свободни граждани (а не – на етнически или верски популации) ще могат да преодолеят последствията от Ердоган. И именно тази крайно-либерална платформа разби кандидата на Ердоган с никога невижданите 770 000 гласа преднина.  ...Преди пет години написах за моята рок група парчето \"Буря\". Последният куплет започва така: \"На хоризонта прозира през утрото денят\". Нямах представа, за какво иде реч; днес вече имам. Френският философ Жак Атали го е обяснил: \"Музиката е пророчество... Тя ни дава възможността да чуем новия свят още преди да сме го видели.\" Онова, което чрез музиката чух тогава, точно това виждаме днес. През мрака, носен от \"новите консерватори\", прозира нов европейски свят. Той е зелено-либерален. Негови носители са европейските граждани, както в ЕС, така и по неговите граници.  Тук държавната олигархия продължава да краде и вилнее на всички равнища. Но и тук мераклиите-фашисти не се представиха никак добре на европейските избори. А и тук отново тръгнаха протести на гражданите срещу нарушаването на техните права и присвояването на тяхната природна среда от мутри с власт. На хоризонта прозира през утрото денят...", "date": "2019.06.27", "title": "Прозира нов европейски свят"}
{"url": "https://www.dnevnik.bg/politika/2019/06/27/3930602_veselin_mareshki_obmislia_da_se_kandidatira_za_kmet_na/", "text": "Лидерът на \"Воля\" и зам.-председател на Народното събрание Веселин Марешки обмисля да се кандидатира за кмет на София в местните избори тази есен. Това съобщи той пред Би Ти Ви. В София ме припознават много добре покрай бензиностанцията, ще направим кампания да ме припознават,\" каза Марешки в отговор на въпрос дали го припознават жителите на града след като е обвързан повече с Варна, където също в миналото   беше кандидат-кмет.  Той добави, че вече по-често е в София. Идеята да се кандидатира дошла слесд като видял, че и омбудсманът Мая Манолова и лидерът на \"Атака\" Волен Сидеров също ще се кандидатират (двамата не са обявили такива намерения официално - бел. ред.) \"Основното е всеки ден да помагаш на хората да живеят добре\", - заяви Марешки, който освен на бензиностанции е собственик и на верига аптеки.", "date": "2019.06.27", "title": "Веселин Марешки обмисля да се кандидатира за кмет на София"}
{"url": "https://www.dnevnik.bg/bulgaria/2019/06/27/3930604_bedstveno_polojenie_e_obiaveno_v_kotel_zaradi/", "text": "Бедствено положение е обявено в Котел, след като в сряда следобед ниската част на града беше наводнена. Това обяви кметът Коста Каранашев, цитиран от БНР. Двайсет къщи са наводнени, а настилката на няколко улици е отнесена от силната вода. Падналото количество дъжд за близо час е било 80 литра на квадратен метър. \"В момента описваме щетите. Ходим по къщите. Виждаме къде какво се е случило. Предстои организация на всички общински служители, ще помолим и Горското стопанство да ни помогне, за да може всичко, което е по пътната мрежа да бъде изнесено,\" коментира кметът пред радиото. На предстоящата сесия на Общинския съвет тази седмица кметътще внесе предложение за отпускане на парични обезщетения на пострадалите семейства, както и че на празника на града в събота ще се открие дарителска кампания. Освен това ще се разчита и на държавата.", "date": "2019.06.27", "title": "Бедствено положение е обявено в Котел заради наводнение"}
{"url": "https://www.dnevnik.bg/gradska_sreda/2019/06/27/3930610_okonchatelnoto_obsujdane_na_plana_na_borisovata/", "text": "Заключителното обществено обсъждане на проекта за Подробен устройствен план на Борисовата градина, проведено вчера, не успя да успокои стотиците софиянци, че хаосът в парка ще бъде преодолян. В зала \"Максима\" на Университета за архитектура, строителство и геодезия четири часа спориха фенове на спорта и на ЦСКА, природозащитници и архитекти. На трибуната главният архитект на София Здравко Здравков и авторът на проекта чл. кор. арх. Атанас Ковачев обявиха, че са получени стотици предложения и възражения след първото обсъждане на 5 юни. \"95% от тях искат да се върне проектът за ново разглеждане\", обяви Здравков и очерта твърдата решимост на кмета Фандъкова да се провери собствеността в парка, както и да няма ново строителство там. Но и да се реконструира стадион \"Българска армия\" в сегашните размери. Това не бе достатъчно за феновете на ЦСКА и те чакаха да започнат изказванията по трите микрофона в залата. Лимитът беше 5 минути. Председателят на сдружение \"Червени сърца\" се реди два пъти на опашката за микрофон, за да се изкаже, че стадион \"Българска армия\" е от 1923 г., когато е бил на клуб АС-23, чийто приемник е ЦСКА. \"Дърветата в Борисовата градина са болни, особено кестените. – в Ливърпул, в Берлин и в Щатите\", подчерта той. Наясно ли сте, че засягате интересите на група, която е по-многобройна от полицията и от армията, добави друг шумен фен на червения клуб. Спортният директор на ЦСКА-София Пламен Марков седеше близо до микрофоните, но не взе думата. Трайчо Трайков, бивш министър на енергетиката, заяви, че макар да е привърженик на ЦСКА, смята, че мястото на стадиона не е в парка, защото няма необходимия транспорт за големи групи хора. \"Естественият край на това спортно съоръжение ни дава уникална възможност да помислим дали няма по-добро решение\", подхвърли той. \"Не, няма\", в хор му отвърна агитката. А Пламен Марков с усмивка седна до него и започна да му разяснява концепцията на клуба по въпроса. Преди да напусне обсъждането, Марков изказа позицията си пред \"Дневник\". \"Не е логично държавата 30 години да е абдикирала от поддържането на стадионите, а сега са намерени средства за построяване на нещо ново и съвременно, което няма да е разход на пари от държавния бюджет. И се предлага реновиране на стадион \"Българска армия\", който в пълна степен да отговаря на изискванията на ФИФА и на УЕФА за провеждане на мачове поне от Лига Европа. Така че ако в България се взема решение за закриване на спорта, ясно е, че няма нужда от построяване на стадион\", заяви Пламен Марков. Индиректно арх. Здравков му отговори, като обясни в залата, че е имал разговори със спортния министър Красен Кралев и с ръководството на футболния клуб \"за изграждане и реконструкция на съществуващия стадион\". Началото на мощната канонада срещу обсъждания проект за ПУП даде председателят на сдружение \"Да спасим Борисовата градина\" Гергана Пирозова: \"Според Наредбата за обществените консултации главният архитект преди обсъждането трябва да е актуализирал и предоставил всички данни. А и сега Пак се казва, че къпалнята \"Мария Луиза\" и Летният театър ще са с ограничен обществен достъп! Какво значи това – че някой ще се огради и хората няма да имат достъп\", запита с висок глас тя, но получи само мълчание от трибуната. \"На какво присъстваме – едно и също е! През 2017 г. този проект пак беше предварителен и пак се говореше за къпалнята, за Летния театър и как няма да се строи. На първото обсъждане на 5 юни се говори същото. Сега – трети път пак едно и също. Защо ни губите времето\", провикна се млад мъж. Залата аплодира, защото усещането за дежа вю бе безспорно. Главният архитект се размърда и разясни, че всички предложения на гражданите ще получат отговор след разглеждането им в експертния съвет на Направление \"Архитектура и градоустройство\" на общината. \"И ще възложим преработка на проектанта арх. Ковачев\", обеща той. Какво ще се случи с частните имоти – къпалнята, Летния театър, върна темата за собствеността Борис Бонев от \"Спаси София\". Трибуната нямаше готов отговор. Последва нов изстрел, този път от арх. Мартин Михов: \"Какъв е статутът на възражението ми? Кой ще контролира обещанията ви, които давате пред нас днес, че ще се изпълнят предложенията ни? От 2014 г. се реши да има карта на собствеността в парка, а още няма. Защо?\" Вместо отговор от трибуната модераторът на събитието Елица Панайотова даде думата на господин с бяла риза и вратовръзка. \"Аз съм от Асоциацията на къмпингуващите в България. изкрещя той, за да надвика освиркванията и виковете \"Провокатор\", идващи от лагера на природозащитниците. Моментният хаос в залата даде възможност на главния архитект да си подреди отговор за протокола на острите въпроси, зададени по-рано от арх. Михов и Вера Стаевска. Тя също попита, след като сега е заключителното обсъждане, как гражданите ще видят, че предложенията им наистина ще бъдат включени в окончателния проект. \"Аз съм председател на експертния съвет и ви уверявам, че тепърва отново ще се обсъжда и поправя проекта от екипа на арх. Ковачев. После отново ще бъден представен за обществено обсъждане\", обеща арх. Здравков. Николай Колев-Босия призова експертите – професори, озеленители и архитекти, да не се занимават с проекта, а да се чуе гласът на всички граждани в София. И призова за провеждане на Настана тишина, никой не беше готов за такава \"брекзит\" идея. В паузата се вклини поредният президент на фенклуб на червените. Обеща \"чисто нов стадион, без нито едно дърво да се премахне.\" Проектантът и арх. Здравков си отдъхнаха за миг, защото предстоеше изказването на общинския съветник Войслав Тодоров. Той също подчерта, че предложенията, дадени на първото обсъждане и изпратени в писмена форма, не са влезли в проекта. \"Няма разширяване на парка към болница \"Токуда\" и към Дианабад, както предложих.\" Тодоров изрази възмущение, че релсите на старото трамвайно трасе между Семинарията и парк-хотел \"Москва\" се вадят и там се прави паркинг. \"Паркинг в гората, където никой не живее, кому е нужен\". Проектантът на ПУП-а арх.Ковачев призна, че вече се е отказал от много от своите идеи, залегнали в проекта, спечелил националния конкурс за Борисовата градина. \"Няма да има Климатично училище, няма да има ресторант \"Тенекиите\", \"Спортна София\" няма да се мести, оста пред Братската могила отпада. Ние ще изпълним това, което ни препоръча експертният съвет\", заяви той сякаш за да омилостиви залата и да не го попитат – ами тогава какво остана от вашия авторски проект, с който спечелихте конкурса? За негов късмет едър набит мъж се представи като председател на Съюз \"Юнак\" и предяви претенции за собственост над разпадналия се отдавна стадион \"Юнак\". Неговият съюз бил платил 40 хиляди златни лева по времето на цар Борис Трети, а през 1992 г. със сонда изкарали минерална вода там. \"Нека да стане възстановителен СПА център, за да се осъществи собствеността ни\", призова атлетичният мъж. Съмненията на всички защитници на парка в залата, че изрази Тома Белев. \"Моят въпрос е има ли разглеждания на този ПУП в направление \"Архитектура и градоустройство\" и ако има – колко са? Ще ви помоля да направите публични протоколите от тях. За да разберем ние, гражданите, защо има разминавания между заданието, разработката на екипа, спечелил конкурса, и това, което виждаме в момента. Защото не вярвам, че проектантът проф. Ковачев може да си позволи да нарушава Закона за устройство и застрояване на Столична община (ЗУЗСО) и Общия устройствен план на София. А точно това виждаме тук. Съгласно ЗУЗСО и ЗУТ предназначението на имотите може да бъде само \"за парк\". А виждаме (в ПУП-а) лятна къпалня, детска къпалня и всякакви неща, а това е нарушение на закона. Ако къпалнята \"Мария Луиза\" или Летният театър са предвидени за възстановяване като такива, то те не могат да бъдат отчуждени по закон. Ако Столична община наистина иска да си върне къпалнята и цялата приватизирана през годините част, то тя трябва да е с предназначение \"за парк\". За да може да го отчуждите законно, иначе с предназначение \"къпалня\" ще остане завинаги частна собственост\", посъветва Белев, който е председател на Асоциацията на парковете в България. В заключение главният архитект Здравков отново напомни, че предложенията и възраженията от второто обсъждане ще бъдат разгледани в експертния съвет и след това възложени на проектанта да ги включи в проекта за ПУП. След това ще има ново обществено обсъждане, за да са сигурни софиянци, че Борисовата градина ще бъде с план, одобрен и от тях.", "date": "2019.06.27", "title": "Окончателното обсъждане на плана на Борисовата градина постави нови въпроси"}
{"url": "https://www.dnevnik.bg/sviat/2019/06/27/3930607_ruski_putnicheski_samolet_kacna_avariino_pilotite/", "text": "Руски пътнически самолет АН-24 извърши днес аварийно кацане в северната част на руската република Бурятия и двамата пилоти загинаха, но пътниците са живи, съобщи ТАСС като се позова на прессекретаря на президента на Бурятия Алексей Фишев. Самолетът е кацнал на летището в Нижнеангарск. Спасени са 42 възрастни и едно дете. Седем пътници са ранени, съобщи прессекретарят. Самолетът на авиокомпания \"Ангара\" е излетял от Нижнеангарск за Улан Уде по-рано тази сутрин. След излитането единият двигател отказал и екипажът взел решение да се върне на летището. По предварителна информация при кацането машината излязла от пистата и се сблъскала с постройка, след което избухнал пожар. /БТА", "date": "2019.06.27", "title": "Руски пътнически самолет кацна аварийно, пилотите загинаха, 7 души са ранени"}
{"url": "https://www.dnevnik.bg/evropa/2019/06/27/3930609_cheshkiiat_kabinet_ocelia_vuv_vot_na_nedoverie_vnesen/", "text": "Чешкото коалиционно правителство начело с популиста Андрей Бабиш оцеля при вот на недоверие в парламента, внесен заради евросубсидии, отпуснати на  неговата бивша бизнес империя , предаде \"Асошиейтед прес\". Опозицията настояваше за вота след оповестяване на изводите от  предварителен одитен доклад  на ЕС, според който субсидиите са били причина за конфликт на интереси, защото Бабиш все още контролира бизнеса си. Само 85 от опозиционните депутати гласуваха рано тази сутрин в края на почти 19-часови дебати за отстраняване от власт на кабинета. За да мине вотът, бяха нужни гласовете на 101 законодатели в 200-местната долна камара на парламента. Центристкото движение на Бабиш АНО (\"Акция на недоволните граждани\") участва в правителство на малцинството заедно с левите социалдемократи и е подкрепяно от комунистическата партия. Бабиш и социалдемократите разполагат с 93 мандата, а комунистите - с 15. Опозицията използва тласъка на  неотдавнашните големи улични протести  с искане на оставката на Бабиш, посочва АП. /БТА", "date": "2019.06.27", "title": "Чешкият кабинет оцеля във вот на недоверие, внесен заради скандал с евросубсидии"}
{"url": "https://www.dnevnik.bg/evropa/2019/06/27/3930617_parijkata_prokuratura_pojarut_v_notr_dam_ne_e/", "text": "Няма основания да се смята, че пожарът,  опустошил през април катедралата \"Нотр Дам\"  в Париж, е бил резултат от престъпно действие, каза вчера прокуратурата във френската столица, цитирана от \"Ройтерс\". Разследват се други версии като повреда в електрическата система или  недоизгасена цигара . Прокуратурата добави, че възлага следващия етап от следствието на трима разследващи магистрати. Те разполагат с по-големи следствени правомощия, като включително могат да повдигат обвинения на хора, които евентуално са проявили небрежност, съобщи \"Франс прес\". Голям пожар избухна в катедралата \"Нотр Дам\" вечерта на 15 април. Изгоря покривът, но пожарникарите спасиха от рухване основните камбанарии и външните стени на емблематичната за Париж църква. /БТА", "date": "2019.06.27", "title": "Парижката прокуратура: Пожарът в \"Нотр Дам\" не е причинен от престъпно действие"}
{"url": "https://www.dnevnik.bg/na_put/2019/06/27/3925425_kak_se_promeniat_klientite_na_hostelite/", "text": "Световната платформа за резервиране на хостели Hostelworld проучи как са се развили предпочитанията на нейните клиенти. В доклад а \"Еволюцията на хостел пътешественика\"  са описани тенденциите в пътуването на \"туристите с раница\" - млади хора с ограничен бюджет и голяма мобилност. Ключовите изводи на авторите са, че класическите \"изпитани\" дестинации са загърбени, а жените пътуват все по-често самостоятелно. Основни клиенти на хостелите вече са не студентите, а младите работещи, които планират по-прецизно пътуването си и държат на приятната обстановка на мястото, където ще отседнат. Ето към кои 10 дестинации интересът на младите хора на възраст 16-21 години нараства много по-бързо, отколкото на 20-30 годишните: Ямайка - +67% Исландия - +50% Фиджи - +50% Румъния - +50% Чили - +50% Бразилия +44% Норвегия - +44% Гърция - +43% Парагвай - +33% Колумбия - +33% Япония, Южна Корея и Куба пък са в топ 3 на по-възрастното поколение, което сега е в края на 20-те и началото на 30-те си години. През последните 4 години 88% повече жени са си резервирали самостоятелно легло през платформата на Hostelworld , което потвърждава, че все по-често жените пътуват без компания. Настаняване в хостел вече се избира не само заради ниската цена, но и според дейностите, които се предлагат там безплатно - например курс по местна кулинария, йога и други подобни, както и заради атмосферата, която цари там.", "date": "2019.06.27", "title": "Как се променят клиентите на хостелите"}
{"url": "https://www.dnevnik.bg/evropa/2019/06/27/3930618_hurvatka_be_izbrana_za_generalen_sekretar_na_suveta_na/", "text": "Министърът на външните работи и европейските въпроси на Хърватия Мария Пейчинович Бурич бе избрана вчера за генерален секретар на Съвета на Европа за пет години, предаде \"Франс прес\", цитирана от БТА. Тя спечели гласуването в Парламентарната асамблея на Съвета на Европа със 159 от общо 268 гласа, побеждавайки белгийския външен министър Дидие Рейндерс, събрал 105 гласа, уточни председателят на ПАСЕ Лилиан Мори Паские. Тя ще поеме поста на 18 септември от бившия норвежки премиер Турбьорн Ягланд, първия генерален секретар на създадената преди 70 години паневропейска организация за защита на човешките права и демокрацията, преизбран за втори мандат. Вчера участниците в сесията на Парламентарната асамблея на Съвета на Европа  одобриха резолюция , която потвърждава  в пълен обем пълномощията на руската делегация.  За приемането на документа гласуваха 116 парламентаристи, против - 62, а 15 се въздържаха. След гласуването на резолюцията украинската делегация напусна ПАСЕ. Въпросът за по-нататъшното членство на Украйна в ПАСЕ ще бъде решен от новия състав на украинския парламент, каза ръководителят на делегацията Володимир Ариев.", "date": "2019.06.27", "title": "Хърватка бе избрана за генерален секретар на Съвета на Европа"}
{"url": "https://www.dnevnik.bg/photos/2019/06/26/3930367_fotogaleriia_da_otglejdash_zelenchuci_v_sofiia/", "text": "Възможно ли е да се занимаваш с градинарство в междублоковите пространства в София. Отговорът е да и един от примерите е откритата вчера \"Споделена зеленчукова градина 1\" в кв. \"Витоша\".", "date": "2019.06.27", "title": "Фотогалерия: Да отглеждаш зеленчуци в София"}
{"url": "https://www.dnevnik.bg/bulgaria/2019/06/27/3930603_obshtina_slatina_zapochva_nova_proverka_na_terasata_na/", "text": "Община \"Слатина\" започва нова проверка на постройките върху терасата на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев, съобщи пред Би Ти Ви кметът Наталия Стоянова. Първата проверка показа, че навесите на терасата, под които има сауна и барбекю,  са незаконни и за тях няма строителни книжа. Повторната инспекция се налага след като шефът на строителния контрол в Столичната община арх. Влади Калинов отмени заповедта за събарянето им с обяснението, че \"след пускането на сградата през 2007 г. нищо ново не е строено върху нея\". Срещу неговото тълкуване на закона възрази остро и Камарата на архитектите в България.Вчера след среща с кмета Йорданка Фандъкова  Калинов подаде оставка.   Обезсилването на заповедта на районната община, задължила собственика сам да събори незаконно построеното, Стоянова обясни с грешен прочит на закона от страна на Калинов и добави, че това е било неочаквано за районната администрация. \"Нас ни интересува преписката да бъде доведена до законен край\", добави тя. Районният кмет уточни, че в конкретния случай не може да става дума за \"допустимост\", каквато законът позволява, защото покривите надхвърлят разрешената кота с един метър. Днес ще се решава дали повторната проверка ще е само по документи или експертите на общината ще посетят терасата повторно. \"Това е незаконен строеж, каквито за съжаление има навсякъде в страната. Третираме го като обикновен случай въпреки гласността, която му се дава,\" каза Стоянова и увери, че не й е оказван натиск, а собственикът на имота е съдействал на проверяващите. Така фактите от проверките на незаконното строителство върху покрива на сградата, обитавана от Георгиев, опровергаха неговото първоначално твърдение, че терасата не е негова собственост, а обща на всички живеещи в блока.", "date": "2019.06.27", "title": "Община \"Слатина\" започва нова проверка на терасата на Пламен Георгиев"}
{"url": "https://www.dnevnik.bg/evropa/2019/06/27/3930620_italianskiiat_vicepremier_ne_izkljuchva_izdiganeto_na/", "text": "Вицепремиерът и вътрешен министър на Италия Матео Салвини заяви вчера пред журналисти, че не е изключено издигането на \"физическа преграда\" на североизточната италианска граница за предотвратяване на миграционния поток, предаде агенция АНСА, цитирана от БТА. \"Миграционният поток по \"балканския маршрут\" се активизира. От месец юли ще поставим патрули по границата заедно със Словения. Но ако миграционният поток не бъде пресечен, в краен случай не изключваме строителството на физически бариери, както направиха в някои европейски държави\", посочи Салвини. По миграционния въпрос позицията на  Салвини  съвпада с подхода на унгарския премиер Виктор Орбан, който прибегна до изграждане на стена за пресичане на миграционния поток. В Италия по нареждане на Салвини  е забранено  влизането в пристанища на плавателни съдове със спасени в Средиземно море мигранти на борда. Един от тези кораби, с 42 мигранти,  наруши вчера забраната  и  реши да влезе  в италиански териториални води при остров Лампедуза.", "date": "2019.06.27", "title": "Италианският вицепремиер не изключва издигането на гранични бариери срещу мигранти"}
{"url": "https://www.dnevnik.bg/v_pamet/2019/06/27/3930624_pochina_aktyorut_maks_rait_-_bashtata_v_semeistvoto_na/", "text": "Американският актьор Макс Райт, получил най-голямата си известност с ролята на Уили Танер в комедийния сериал \"Алф\", почина на 75-годишна възраст след продължителна борба с рака, съобщи \"Варайъти\". Семейството на Райт потвърди смъртта му пред TMZ. Актьорът е обичан от публиката заради финото изпълнение на ролята на Уили Танър - мекия и добродушен глава на семейството, приютило неуправляемото извънземно. Сериалът вървеше между 1986 и 1990 г. по NBC, а в България се излъчваше през 90-те години. Почитателите на \"Приятели\" помнят актьора и от участието му в първите серии на поредицата, в които играеше мениджъра на любимото на приятелите кафене - Central Perk. Райт се снима и в други телевизионни продукции, сред които \"Бар Наздраве\", \"Бъфало Бил\", \"Мърфи Браун\" и други. На голям екран той участва в \"Ах, този джаз\", \"Познай кой идва в колежа\", \"Червените\" и една от адаптациите на \"Сън в лятна нощ\".", "date": "2019.06.27", "title": "Почина актьорът Макс Райт - бащата в \"семейството на Алф\""}
{"url": "https://www.dnevnik.bg/sport/2019/06/27/3930608_atletiko_e_predlojil_126_mln_evro_za_golemiia_talant/", "text": "Бенфика\" е получил предложение за големия си талант Жоао Феликс. То е на стойност 126 млн. евро и идва от \"Атлетико\" (Мадрид), обяви португалският клуб. Ако сделката се осъществи, 19-годишният Феликс би станал петият най-скъп футболист в историята на футбола. Класацията се оглавява от Неймар (222 млн. евро), а след това са Килиан Мбапе (180 млн. евро), Филипе Коутиньо (142 млн. евро) и Усман Дембеле (105 млн. евро). Това ще е най-скъпият трансфер за \"Атлетико\". Сегашният рекорд на клуба са платените 72 милиона за Тома Лемар от \"Монако\" преди година. \"Бенфика\" обяви, че обмисля предложението. \"Атлетико\" иска да привлече Феликс, който миналия сезон вкара 19 гола, за заместник на Антоан Гризман. Френският нападател е на крачка от преминаване в \"Барселона\", като клаузата за откупуването му пада от 200 на 120 млн. евро на 1 юли.", "date": "2019.06.27", "title": "\"Атлетико\" е предложил 126 млн. евро за големия талант на \"Бенфика\""}
{"url": "https://www.dnevnik.bg/evropa/2019/06/27/3930622_holandskata_jelezoputna_kompaniia_shte_izplati/", "text": "Почти 75 години след края на Втората световна война операторът на холандските държавни железници планира да предложи обезщетения на оцелели от Холокоста и на оцелели техни роднини заради своята роля в транспортиране на на евреи до нацистките концентрационни лагери в Холандия, предаде ДПА. Операторът на железниците Ен Ес ще предостави десетки милиони евро на жертви, съобщи вчера ръководителят на железниците Роджър ван Бокстел в холандския град Утрехт. По заповед на нацистите, окупирали Холандия, около 110 хил. евреи, както и роми и синти са били депортирани главно в концлагера Аушвиц и малцина са оцелели. \"Този превоз се е извършвал с цел да бъдат подчинени като население\", каза Ван Бокстел. \"Обезщетенията не могат да компенсират личното страдание\", допълни той. Ен Ес обяви през 2018 г., че ще предложи компенсации на жертви на Холокоста. Комисия начело с бившия кмет на Амстердам Йоб Коен беше натоварена да изработи детайлите и да представи заключенията си вчера. По оценка на комисията между 5 хил. и 6 хил. оцелели от нацистките концлагери или оцелели роднини могат да получат компенсации. Те ще са на стойност между 5 хил. и 15 хил. евро на човек. Инициативата беше подета от Сало Мулер - 83-годишен бивш журналист и физиотерапевт, чиито родители са били депортирани в Аушвиц и убити там. Холандският оператор на железниците не се е противопоставил навремето на депортациите и спечелил около 2.5 милиона гулдена (1.1 милиона евро) от транспортирането. Ен Ес се извини официално за ролята си през 2005 г. В изявление националната железопътна копания каза, че случилото се е \"черна страница в историята й\", предаде \"Асошиейтед прес\". /БТА", "date": "2019.06.27", "title": "Холандската железопътна компания ще изплати обезщетения на оцелели от Холокоста"}
{"url": "https://www.dnevnik.bg/detski_dnevnik/2019/05/26/3930306_izpitite_minaha_a_sega_nakude/", "text": "В очакване на резултатите от националното външно оценяване след 7 клас този въпрос се прокрадва в мислите на не един или двама седмокласници, а да не говорим за техните родители. Изборът на училище е един от най-важните моменти за успешното развитие на всяко дете. Освен дом на знания и творчество, училището е пространството, в което детето получава своите първи житейски уроци. А какви ще са те и как ще му бъдат поднесени зависи от училището и разбира се от неговите учители. И колкото по-креативни, интересни, формиращи култура и стремеж към познанието са те, толкова по-добре, защото задачата на всяко едно училище е да създава съвременни, образовани и прогресивни личности, от които светът има нужда. Такава е философията на  Частно средно училище (ЧСУ) \"Цар Симеон Велики\" , което освен че е сертифицирано за  , е  ,   и си  . Училището се стреми да развива у възпитаниците си креативност, аналитично мислене, предприемчивост, както и придобиване на ключови социални и граждански компетенции. Обучението се гради на иновативната учебна методология \" \" ( ), фокусирана върху изграждане на практически знания и развиване на индивидуалните качества на ученика. Ключова роля играе и екипът за личностно развитие, който насочва децата към реализиране на пълния им потенциал. Новаторският подход в учебния процес се осъществява и през дигитални инструменти като  . През изминалата учебна година ЧСУ \"Цар Симеон Велики\" създаде  , което да вдъхновява ученици и учители. Чрез интерактивен творчески подход учебната база разкрива безбрежната красота на науките и загатва за възможностите за прогрес и академично развитие пред всички любопитковци. Ето кои са  да бъдеш ученик в ЧСУ \"Цар Симеон Велики\": Страхотни са! Ще можеш да разчиташ на доказани професионалисти с висше образование и международен опит, с които уроците са много интересни. Преподавателите в ЧСУ \"Цар Симеон Велики\" ще открият твоите силни страни и заедно ще може да култивирате талантите, които имаш. Иновативното учебно пространство на ЧСУ \"Цар Симеон Велики\" предоставя позитивна, творческа обстановка, в която цветните класни стаи и училищни коридори са изпълнени с полезни знания за България и света. Имаш на разположение високотехнологични класни стаи и кабинети, закрит плувен басейн, вътрешно и външно футболно и баскетболно игрище, тенис корт и спортен център. Ще можеш ежедневно да се наслаждаваш на просторни зелени пространства, чист въздух и гледка към Витоша и Стара планина. Българската история изобилства от положителни примери за кураж, стремеж и невероятни постижения в света на науката, културата и спорта. Ще научиш много за твоите бележити сънародници. Вярваме, че и ти един ден можеш да бъдеш двигател на прогреса. В двора на училището ще се вдъхновяваш и с първия монумент на Цар Симеон Велики в София. От новата учебна година ще можеш да избереш направление и какво точно искаш да учиш. Спрямо това, в което си добър, и сферата, в която искаш да се развиваш, може да избереш между: активно изучаване на природни науки, комуникации, програмиране. Предлагаме и специализирано обучение по екология и опазване на околната среда. Част от проекта ЧСУ \"Цар Симеон Велики\" е и детска градина \"Росица\", която разполага с филиал в Бояна и Иваняне. Приемът за новата учебна е отворен за ученици от предучилищна възраст до 12 клас. От ЧСУ \"Цар Симеон Велики\" обявяваме стипендиантска програма за гимназисти с високи академични постижения. И ние, бидейки родители, осъзнаваме нуждата от финансова стабилност. Предлагаме разсрочено плащане на годишната такса и възможности за разпредeлението ѝ до 9 месечни вноски. Предоставяме и възможност за получаване на пълна или частична стипендия за деца с отлични постижения от България и чужбина. -  Разгледай училището -  Виж учебната програма -  Записване -  Видео", "date": "2019.06.27", "title": "Изпитите минаха – а сега накъде?"}
{"url": "https://www.dnevnik.bg/politika/2019/06/27/3930626_peevski_ako_gerb_ne_durjat_na_1_lv_subsidiia_si_e/", "text": "Разговорите с ГЕРБ за партийните субсидии приключиха – ако не си държат на думата за 1 лв., това си е техен проблем. Това каза депутатът от ДПС Делян Пеевски, който започна да идва веднъж седмично на работа след европейските избори. Преди това се беше появил само за полагане на клетва в първия ден на 44-то Народно събрание преди 2 години. \"Ако се извъртят, те да се извъртят, оставаме на 1 лв. ДПС винаги прави, каквото казва – да видим ГЕРБ\", каза Пеевски. \"На второ четене (в комисия, бел. авт.) промените за партийните субсидии да бъдат 1 лв. бяха приети. Докладът е изготвен, как ще го променят – има ли такава парламентарна техника\", каза Пеевски. Всъщност промяната на законопроекти на второ четене в пленарната зала е практика. Председателят на ДПС Мустафа Карадайъ също каза, че процедурата за намаляване на субсидиите на партиите вече е приключила. \"Има и срокове за внасяне на предложения и те са изтекли. Други предложения в сроковете ние не видяхме и няма какво да обсъждаме. Вариантите са сегашната ситуация – предложените от Министерския съвет промени за 1 лв. субсидия и нашите предложения, които са направени в срока – нула лева субсидия и отворен модел на финансиране на политическите партии\", заяви Карадайъ. Пеевски коментира и това, че ГЕРБ не допуснаха идеите на ДПС за намаляване на ставките на данък добавена стойност  за лекарства , книги и хляб до обсъждане и гласуване. \"Щом са попарили българските деца и детските градини, да са живи и здрави\", каза Делян Пеевски Карадайъ съобщи, че партията е възстановила надвзетите средства от партийните субсидии. \"Днес преведохме парите, които са поискали от Министерството на финансите\", каза той. Във вторник на съвета на управляващата коалиция ГЕРБ и \"Обединени патриоти\"  беше решено, че ще се дебатира до ваканцията на парламента  през август какъв да бъде размерът на партийните субсидии. Съветът се събра, след като в петък  за малко не бе окончателно прието  субсидията от 11 лв. на глас, получен на парламентарни избори, да бъде намалена до 1 лв. Това беше предложено от премиера Бойко Борисов, който не се отказва от идеята си субсидията да стане 1 лв. \"Всички сме на една обща позиция - че субсидиите трябва да бъдат намалени\", каза преди него лидерът на НФСВ Валери Симеонов след съвета.", "date": "2019.06.27", "title": "Пеевски: Ако ГЕРБ не държат на 1 лв. субсидия, си е техен проблем"}
{"url": "https://www.dnevnik.bg/biznes/2019/06/27/3930628_biznes_organizacii_nedoumiavat_v_chiia_polza_se/", "text": "\"Ние не знаем в чия полза се управлява Националната електрическа компания (НЕК), но очевидно не се управлява в полза на икономиката, в полза на нашите членове, които дават работа на 82% от наетите и тяхната продукция формира 86% от брутната добавена стойност на страната. Хората, за които работи изпълнителният директор на НЕК, не са тези, и те са успели да се преборят за неговия пост\". Това коментира пред Нова телевизия председателят на Асоциацията на индустриалния капитал в България (АИКБ) Васил Велев. Той коментира връщането на изпълнителния директор на Националната електрическа компания Петър Илиев на поста му след като оставката му  не беше приета от ръководството  на Българския енергиен холдинг. Велев подчерта, че няма промяна в позицията на А социацията на работодателските организации  (обединяваща АИКБ, Конфедерацията на работодателите и индустриалците, стопанската камара и търговско-промишлената палата) за проблеми на пазара на ток, предизвикани от непрозрачност при търг на НЕК, от който според тях са били изключени независими купувачи. Затова асоциацията настоява да се направи проверка, каза Велев. Той допълни, че подобни случаи водят до изкривяване на икономиката и манипулиране на пазара. \"Това води до скъпа енергия. Когато е тя е скъпа - по-ниски заплати, по-високи цени на услугите. Не приемаме това поведение за нормално\", добави председателят на АИКБ. В момента е обявен нов търг, който според него отново облагодетелства определен участник. Министърът на енергетиката Теменужка Петкова обаче не смята, че моментът е подходящ за приемането на оставката на изпълнителния директор на НЕК. Пред медиите тя изтъкна, че Петър Илиев е професионалист и за петте години в ръководството е стабилизирал финансовото състояние на компанията. \"Диалогът с българския бизнес е много добър. Имало е тежки моменти, в които заедно сме търсили решения и сме ги намирали\", каза Петкова, цитирана от \"Фокус\".", "date": "2019.06.27", "title": "Бизнес организации недоумяват в чия полза се управлява НЕК"}
{"url": "https://www.dnevnik.bg/evropa/2019/06/27/3930639_spored_trump_es_niama_pravo_da_sudi_amerikanski/", "text": "Президентът на САЩ Доналд Тръмп заяви, че Европейският съюз прекрачва границите, като съди американски технологични компании, а подобни действия срещу тези фирми трябва да са от сферата на компетентност на властите в неговата държава, съобщи \"Ройтерс\". Преди срещата на Г-20 в Япония Тръмп отправи остри нападки срещу Европа, като каза, че европейските страни \"се отнасят към нас по-лошо от Китай\", и заяви, че еврокомисарят по конкуренцията Маргрете Вестагер \"мрази САЩ може би повече от всеки човек, когото съм срещал\", предаде \"Политико\". В интервю за \"Фокс\" президентът заяви, че \"европейските страни се възползват от САЩ. Техните търговски бариери са по-лоши, отколкото на Китай\". Тръмп описа председателя на Европейската комисия Жан-Клод Юнкер като \"фантастичен джентълмен\" и \"изключително упорит\". Не толкова мило обаче се изказа за Вестагер, ключов член на екипа на Юнкер, която оглавява антитръстовите разследвания на ЕС, завършили с големи глоби за технологичните гиганти \"Гугъл\" и \"Епъл\". \"Имате една жена в Европа, няма да споменавам името й, всъщност се обмисля дали да не заеме мястото на Жан-Клод, тя мрази САЩ може би повече от всеки друг човек, когото някога съм срещал. Какво прави тя с нашата страна. Тя съди всички наши компании. Ние трябва да съдим \"Гугъл\" и \"Фейсбук\" и може би ще го направим\", допълни Тръмп. По думите му Европа прави почти невъзможно осъществяването на двустранен бизнес и \"се отнася към нас по-зле от Китай\". Той се върна и на още една често повдигана от него тема – че европейските държави, членки на НАТО, не плащат справедлив дял. \"Ние плащаме за близо 100% от НАТО, хората знаят това. Германия не плаща това, което би трябвало\". Виетнам повече от всички чуждестранни партньори на САЩ прилага несправедлива практика в двустранната търговия, каза още Тръмп в ефира на \"Фокс\". \"Виетнам се възползва от нас дори повече от Китай. Така че това е много интересна ситуация\", допълва президентът на САЩ. На въпрос дали правителството на САЩ планира да започне да налага мита на стоки и услуги от Виетнам Тръмп не даде пряк отговор. \"Ние обсъждаме нещата с Виетнам. Виетнам е много по-малък от Китай, но злоупотребява практически повече от всички останали\", каза Тръмп.", "date": "2019.06.27", "title": "Според Тръмп ЕС няма право да съди американски технологични фирми"}
{"url": "https://www.dnevnik.bg/biznes/turizam/2019/06/27/3930650_evropredsedatelstvoto_e_povishilo_hotelskite_ceni_v/", "text": "Европейското председателство през първата половина на 2018 г. и свързаната с него засилена бизнес и конферентна активност са довели до над 21% среден ръст в цените на нощувките в четири- и петзвездните хотели в София, показва специализирано проучване на Cushman & Wakefield Forton. Данните са от третото издание на Sofia Hotel Benchmark Survey, което се базира на анкета сред мениджърите на висококатегорийни хотели в столицата и пазарни наблюдения. Подобно развитие се наблюдава и в Румъния, която пое европейското председателство в началото на 2019 година, казва по този повод Пламен Бачев, партньор и мениджър \"Консултиране и оценки\" в Cushman & Wakefield Forton. Проучването показва, че средните ценови нива при петзвездните хотели в София са достигнали 114 евро през миналата година при средно 63 евро при четиризвездните. При по-ниската категория хотели ръстът на цените е бил осезаемо по-висок в сравнение с петте звезди. Според Пламен Бачев обаче пазарът в момента не успява да задържи достигнатите през 2018 г. ценови нива във високия клас хотели, тъй като София не може да предложи богат на събития и конференции календар. За разлика от цените на нощувките нивата на заетост в 4- и 5-звездните хотели в столицата са се покачили със значително по-слаби темпове през 2018 г. В сравнение с година назад са регистрирани средно 3.1% повече нощувки, което е съпоставимо с ръстовете от предходните години. Според проучването на Cushman & Wakefield Forton причината за по-слабото покачване е увеличеният брой индивидуални пътувания по време на председателството за сметка на груповите посещения. По данни на компанията средната заетост в двете категории хотели през миналата година е достигнала 65%. От Сushman & Wakefield Forton посочват, че добрите резултати на хотелския пазар в София през последните години са насърчили инвестициите в сектора. С очакваното отваряне на Hyatt Regency, Marriott и Grand Hotel Millennium Sofia до 2021 г. предлагането в най-високата категория в столицата ще нарасне с близо 50%, припомнят от компанията. Прогнозите са новото предлагане да отговори на нуждата от инвестиции в петзвездния сегмент и интересът за отваряне на нови площи да се насочи към средния ценови клас хотели.", "date": "2019.06.27", "title": "Европредседателството е повишило хотелските цени в София средно с над 21%"}
{"url": "https://www.dnevnik.bg/gradska_sreda/2019/06/27/3930648_grajdanski_grupi_ot_ciala_sofiia_protestiraha_dnes/", "text": "В общ протест срещу презастрояването в София се обединиха граждански групи от кварталите Дианабад, Изток, Лозенец, Манастирски ливади, Младост, Мусагеница, Овча купел и Симеоново, както и неправителствени организации и групи (\"Спаси София\" и \"Да спасим Борисова градина\".) Близо 100 гражданина се включиха в протеста пред сградата на Столична община и посрещнаха съветниците, пристигащи за заседанието на Столичен общински съвет с викове срещу ограничаване на пространството за хората в техния град. Като пример за неглижирането на гражданите представителят на инициативната група от Дианабад Филип Симеонов заяви, че подаденото заявление за протест е било за пространството на входа на общинската централа на ул. Московска 33, а протестиращите са \"изтикани\" в тясното пространство на отсрещния тротоар, за да се осигури комфорт на пристигащите за заседанието си общински съветници. Исканията В събитието си във Фейсбук организаторите поставят няколко искания, които те внесоха и под формата на петиция в деловодството на общината. Те включват: 1. До края на мандата на настоящия Столичен общински съвет да не се приемат подробни устройствени планове, предвиждащи мащабно застрояване или за големи територии, тъй като този състав на Столичен общински съвет е с изчерпано доверие и легитимност и трябва такива важни решения да се взимат от нов състав с ясен мандат и подкрепа от обществото.  2. При приемането на \"Визия за София\" и последващите изменения в Общия устройствен план на Столична община да не се отнема, а да се разшири зелената система на града, като се върнат предвидени за застрояване терени в парковете на града. Да не се допуска застрояване в парковете. Да се запазят междублоковите пространства като зелени площи. Да се гарантират терените, отреждани за училища, детски градини, здравни заведения, паркинги и др. от подробни устройствени планове в общия устройствен план на София. Да не се допускат много високи сгради, пръснати из столицата. 3. Да се изменят процедурите по приемане на устройствени планове в София. Обществените обсъждания да не са формални, както досега, а да водят до реален ангажимент от администрацията и съобразяване с постъпилите предложения и възражения. 4. От Народното събрание да се приемат спешни промени в Закона за устройство на територията (ЗУТ), Закона за устройство и застрояване на Столична община (ЗУЗСО) и подзаконовите нормативни актове, предвиждащи:  - По-големи отстояния между сградите без значение дали са изцяло или частично жилищни;  - Да се разшири кръгът на заинтересованите лица при изработването на подробни устройствени планове, визи за проектиране и разрешения за строеж, и да включват задължително и съседните имоти с право на обжалване на незаконосъобразни актове; - Всички нереализирани подробни устройствени планове, надвишаващи максималните нива за плътност и интензивност на застрояване, да се преработят и съобразят с действащите ограничения;  - Да се ограничат възможностите за еднолично поставяне на огради в озеленени площи и в жилищните комплекси. 5. Да се извърши пълна проверка , а не проформа, на законността на извършената реституция, продажби и замени на имоти в парковете и урбанизираните територии на София. 6. Преработка на приетите подробни устройствени планове, които допускат презастрояване в жилищните квартали или строителство в междублокови пространства и паркове.", "date": "2019.06.27", "title": "Граждански групи от София протестираха днес срещу презастрояването"}
{"url": "https://www.dnevnik.bg/kultura/2019/06/27/3930643_v_kletkata_na_straha_shte_popadnat_zritelite_na/", "text": "Български, корейски и френски артисти участват в спектакъла CAGED, чиято световна премиера ще бъде на 7 септември в Пловдив. Той се движи на границата между различни изпълнителски жанрове - съвременен танц, музика и куклен театър. Представлението е продукция на основаната в Пловдив тази година GAYA DANCE COMPANY, а в ролята на копродуцент влиза Фондация \"ЕДНО за Култура и Изкуства\", съобщават организаторите. Основната тема на CAGED е страхът в съвременния живот, който пречи на човека да бъде свободен и щастлив. Спектакълът си поставя за цел да припомни, че умовете ни имат силата да превръщат мислите в реалност. Това, което стои между хората и щастието, са самите те. Представлението не предлага рецепта за борба със страховете, а ги извежда на показ, защото първото условие за преодоляването на някакъв проблем е да се изправиш срещу него. Хореограф на спектакъла е кореецът Пансън Ким. Той се занимава със съвременен танц от дете, а на 18-годишна възраст постъпва като студент по изящни изкуства в Националния университет по изкуства в Корея в Сеул. От момента на завършването си работи с редица водещи имена от областта на съвременния танц, а от 2010 г. излиза на световната сцена. Един от основните му интереси са мултидисциплинарните колаборации с международно участие. Други участници в проекта са българските артисти Павел Терзийски (музикално изпълнение), Стефан Димитров и Полина Христова (кукловоди), Никола Тороманов (сценография), Мариета Голомехова (кукли и маски) и Емилиян Гацов (звуков дизайн). В спектакъла се включват и танцьорите от Корея Бонг Су Ким, Йонгджун Шин и Джийон Янг. Светлинният дизайн е в ръцете на Каролин Вандам от Франция. CAGED ще бъде представен за първи път пред публика на 7 септември в Дома на културата \"Борис Христов\" от 19.30 часа. За световната премиера в Пловдив пристигат над 25 директори на театри и фестивали от Европа, Латинска Америка и Азия. Билети могат да бъдат намерени  в мрежата на EpayGo .", "date": "2019.06.27", "title": "В клетката на страха ще попаднат зрителите на спектакъла CAGED"}
{"url": "https://www.dnevnik.bg/sport/2019/06/27/3930695_sus_zrelishten_gol_zad_centura_uein_ruuni_privleche/", "text": "Бившият английски национал Уейн Рууни привлече вниманието със зрелищен гол. Нападателят се разписа от собствената си половина в мач на \"Ди Си юнайтед\" от американското първенство. В десетата минута той получи топката, видя, че вратарят на \"Орландо сити\" е излязъл, и с отличен удар го прехвърли. Рууни разказа, че няколко минути по-рано е видял, че стражът на съперника седи по-напред и си е помислил, че ако има възможност, ще опита да вкара отдалеч. \"Той вероятно беше излязъл по-напред от нормалното, защото те държаха топката. След като я изгубиха, тя попадна на пътя ми. Веднага знаех, че ще стрелям, и за радост, улучих\", каза нападателят. Това е вторият подобен гол за Рууни. Преди две години той се разписа с изстрел зад центъра и за \"Евертън\" срещу \"Уест Хем\".", "date": "2019.06.27", "title": "Със зрелищен гол зад центъра Уейн Рууни привлече вниманието в САЩ"}
{"url": "https://www.dnevnik.bg/biznes/2019/06/27/3930689_rekorden_broi_bulgari_pochivaha_v_chujbina_prez_mai/", "text": "Рекордните 255 хил. българи са били на почивка или екскурзия в чужбина през май. Заедно с командированите и гостувалите на близки и познати броят на пътувалите зад граница достига 762 хил. през месеца с най-много празници, сочат данните на Националния статистически институт. Най-много български туристи е имало в Гърция - 76 хил. души. Броят им е под рекорда от 82.5 хил. туристи, пътували до Гърция през май 2017 г., но е три пъти повече от втората най-посетена от българите дестинация - Румъния. Вижте в графиката кои страни са привлекли най-много туристи от България. ", "date": "2019.06.27", "title": "Рекорден брой българи почиваха в чужбина през май"}
{"url": "https://www.dnevnik.bg/citat_na_deniia/2019/06/27/3930713_citat_na_denia_na_balkanite_ot_talantlivi_futbolisti/", "text": "Това заяви треньорът на \"Ботев\" (Пловдив) след победата с 1:0 срещу \"Витоша\" в приятелска среща. , добави черногорецът, цитиран от \"Пловдив дерби\".", "date": "2019.06.27", "title": "Цитат на деня: На Балканите от талантливи футболисти правим дървета"}
{"url": "https://www.dnevnik.bg/biznes/2019/06/27/3930723_imame_nujda_ot_pone_osem_novi_industrialni_zoni_smiata/", "text": "България има нужда от още индустриални зони и на юг, и на север, каза вицепремиерът Томислав Дончев на премиера Бойко Борисов днес, докато двамата пътуваха към зоната край Божурище. Според него трябват 4-5 нови зони на север и до 3 на юг. \"Дали ще са държавни, общински, или частни, няма значение, има голям интерес\", допълни Дончев. Вицепремиерът отбеляза, че инвеститорите искат нещата да се случват бързо, а в индустриалните зони проектите стават за по-кратко време, защото предварително има изградена инфраструктура. Дончев посочи още, че голямата цел е процесът да стане по-бърз, като издаването на строителните книжа да не отнема година, година и половина. \"Целта ни е като има готова зона, всички разрешителни режими да се правят в аванс за цялата зона и книжата на инвеститорите да се издават веднага, защото някои бързат много. Съвременният бизнес е бърз и ние трябва да сме толкова бързи\", обобщи вицепремиерът. Освен Томислав Дончев в автомобила на премиера бяха още министърът на финансите Владислав Горанов и зам.-министърът на регионалното развитие Николай Нанков. На път за инспекция на разширението на пътя за Калотина, те посетиха складовата база на датската мебелна компания \"Юск\" (Jysk), в която са инвестирани 107 млн. лева. В нея се намира най-високият склад на Балканите (над 40 метра) и четвърти по големина в света. В него има 300 заети, а мебелите пристигат с камиони, натоварени в пристанищата в Солун и Бургас. \"Помня като бяха голите поляни тук. Като дете идвах от Банкя до тук да си играем\", отбеляза Борисов, докато шофираше автомобила на НСО през индустриалната зона в Божурище. При разглеждането на складовата база той изрази разочарование, че нужните палета не се доставят от България, а от Гърция и Полша, но научи, че у нас няма кой да осигури нужните 60 хиляди бройки. При разглеждането на новия завод на германската компания \"Мултивак\", също в Божурище, Борисов разбра, че фирмите имат нужда от персонал и транспорт до зоната. Той нареди на Томислав Дончев \"да докара\" в зоната министъра на образованието Красимир Вълчев. Вицепремиерът отговори, че не е лесно да се подготвят търсените от бизнеса специалисти, защото университетите имат самостоятелно и никой не може да им нареди какво обучение да предлагат. \"За инженер се учи трудно и децата не искат\", обобщи Дончев. За транспортния проблем Борисов посочи, че за момента метро до Божурище няма как да се докара, но пък скоро в близост ще има магистрала.", "date": "2019.06.27", "title": "Имаме нужда от поне осем нови индустриални зони, смята Томислав Дончев"}
{"url": "https://www.dnevnik.bg/sport/2019/06/27/3930729_kubrat_pulev_obiavi_che_e_izkaral_kursa_za_seksualen/", "text": "Боксьорът Кубрат Пулев обяви, че е завършил курса за сексуален тормоз, който беше задължен да посети след  целувката по устата на репортера Дженифър Равало  в Калифорния. Българинът посочи, че си е взел поука. По думите му курсът е бил два часа. \"Той ми помогна да разбера по-добре, че инцидентът от 23 март между мен и журналиста Джени Равало беше напълно неуместен\", написа Пулев във \"Фейсбук\". Преди три месеца той целуна Равало в края на кратко интервю след победата си срещу Богдан Дину в първия си мач в САЩ. Американката, наричана Джени Суши,  нае известния адвокат Глория Олред  и двете поискаха наказание за българина. Впоследствие спортната комисия в Калифорния спря правата му,  глоби го и го задължи да посети образователен курс, свързан със сексуалния тормоз . На 22 юли Пулев отново трябва да се яви пред комисията, за да докаже, че е бил на курса, защото в противен случай наказанието му ще се удължи на 12 месеца. Пулев уверява привържениците си, че е допуснал грешка. \"Ще продължа да поемам пълна отговорност за действията си. Искам отново да се извиня искрено на репортера Джени Равало\", добави той. Боксьорът посочва, че един от многото уроци, които е получил от курса, е да отправи ясно послание към приятелите, семейството и почитателите си, че не одобрява никакви отрицателни забележки за Равало във връзка със случая. \"Моля, въздържайте се от публикуване на всякакви пренебрежителни забележки за г-жа Равало в моите профили в социалните мрежи, под видеоклиповете или в други форми на медии. Благодаря.\" Преди два дни  Равало заяви, че Пулев и промотърът му в САЩ Боб Аръм \"явно не разбират какво е сексуален тормоз\" . Тя и Олред останаха недоволни от изказване на ръководителя на компанията \"Топ ранк\".", "date": "2019.06.27", "title": "Кубрат Пулев обяви, че е изкарал курса за сексуален тормоз и си е взел поука"}
{"url": "https://www.dnevnik.bg/citat_na_deniia/2019/06/27/3930736_citat_na_denia_moga_da_te_vozia_i_na_djipkata_chakai/", "text": "Мога да те возя и на джипката, чакай, да не избегаш, ей. С тези думи се обърна премиерът Бойко Борисов към придружителката си при  обиколката на логистичната база на датската компания \"Юск\"  в индустриалната зона на Божурище. Това се видя от пуснато на живо видео на неговата фейсбук страница. В момента, в който видя електрокарите за транспортиране на палетите, Борисов се качи на един от тях и с него обиколи халето, придружаван от жената от фирмата. В момента, в който слезе, за да разгледа и административната сграда, изрече запомнящата се реплика (може да се види в 13.50 минути на първото видео). В рамките на около час, докато разглеждаше обекти в индустриалната зона и инспектира работата по изграждането на разширението на пътя за Кулата, Борисов се включи три пъти на живо и роди още няколко бисера. Така например, когато пред една от сградите срещна няколко жени и разбра, че са готвачки, спонтанно каза:   И не пропусна да се информира какво е сготвено за работниците днес.  отбеляза Борисов вече докато се движеше по подготвеното трасе за разширението на пътя за Калотина. , каза още Борисов, обръщайки се към заместник-министъра на регионалното развитие и благоустройството Николай Нанков, който беше сред придружителите му днес. Към него беше и репликата  При поредното си включване на живо във \"Фейсбук\" премиерът не пропусна да настъпи и БСП. \"Така се вдигат доходите. Затова идват инвеститорите, правят реални заводи. Не онези шменти-капели, дето продадоха БТК-та, ЕРП-та. Те не могат да си управляват субсидиите... Това са социалистите - да похарчат техното, да няма никакви запаси, да се огледат след това, да вземат и чуждото и да оставят разруха.\"", "date": "2019.06.27", "title": "Цитат на деня: Мога да те возя и на джипката, чакай, да не избегаш, ей (видео)"}
{"url": "https://www.dnevnik.bg/evropa/2019/06/27/3930767_oshte_dvama_sa_zadurjani_za_ubiistvoto_na_germanskiia/", "text": "Германската полиция задържа още двама души, заподозрени за участие в убийството на ръководителя на администрацията на германския окръг Касел и проимигрантски настроен политик Валтер Любке, съобщи днес говорител на прокуратурата, цитирана от \"Ройтерс\" и ТАСС. Любке бе застрелян от десен екстремист,  който направи пълни самопризнания . Говорителят отказа да потвърди информацията на сп. \"Шпигел\", че единият от заподозрените е продал оръжието, използвано от Щефан Ернст за убийството на Любке, който бе намерен да лежи в локва кръв пред дома си в провинция Хесен на 2 юни. \"Арестувахме двама души\", каза говорителят на прокуратурата. Тя уточни, че повече подробности ще бъдат съобщени по-късно през деня. Според онлайн изданието на \"Шпигел\" при обиска в дома на Ернст са били открити пет броя оръжия. Това насочило правоохранителните органи към предполагаемия продавач, а също към посредника при сделката, които са заподозрени в помагачество на убийството. На 15 юни полицията задържа предполагаемия убиец на Любке - 45-годишния жител на Касел Щефан Ернст. Мъжът направи пълни самопризнания. Според медии той е имал връзки с  десни екстремисти , включително с неонацистката група \"Комбат-18\". През 1993 г. Ернст се е опитал да извърши атака срещу бежански център, отбелязва ТАСС. /БТА", "date": "2019.06.27", "title": "Още двама са задържани за убийството на германския политик Валтер Любке"}
{"url": "https://www.dnevnik.bg/razvlechenie/2019/06/27/3930676_neizpolzvani_dosega_skechove_na_monti_paitun_shte/", "text": "Майкъл Пейлин ще е изпълнителен продуцент на 5 радиопредавания, с които ще бъде отбелязана 50-годишнината от създаването на комедийната трупа \"Монти Пайтън\". Те ще бъдат излъчени през септември и в тях ще бъде включен звуков материал, който досега не е никога не е бил използван, съобщи \"Би Би Си\". Освен радиошоуто в продължение на целия септември в киното \"Би Фи Ай Саутбанк\" ще върви ретроспективна програма с филми и епизоди от \"Летящия цирк на Монти Пайтън\". На 5 октомври, която е и точната дата на годишнината, ще има и опит за поставяне на световен рекорд. Организаторите ще се опитат да съберат на едно място възможно най-много хора, облечени като \"гъмби\". Това е образ, създаден от трупата, на малоумни хора, които носят кърпи на главите си. В специално изявление останалите членове на \"Монти Пайтън\"  казаха, че тяхната комедия е устояла във времето, защото \"живеем в един все повече пайтъновски свят\". \"Екстремната глупост е по-актуална днес от когато и да било\", отбелязаха те. През миналата година Майкъл Пейлин, който е и единственият член на трупата, отличен с рицарско звание, е открил няколко скеча, които никога не са виждали бял свят, в архивите си. Предаването, в което те ще бъдат включени, ще бъде излъчено по радиото \"Би Би Си Едно\". Първият епизод на \"Летящият цирк на Монти Пайтън\" е излъчен на 5 октомври 1969 г. Телевизионното шоу продължава до 1974 г. То има 4 сезона с общо 45 епизода и става известно с абсурдния си и черен хумор, политическата си некоректност и непредвидимостта си. Предаването бързо придобива култов статус в съвременната популярна култура. Сред неговите почитатели фигурират членовете на групите \"Пинк Флойд\" и \"Лед Цепелин\". \"Бийтълс\" също адмирират \"Монти Пайтън\", а Ринго Стар и Джордж Харисън дори правят по една малка роля в два епизода. След края на телевизионното предаване комедийната трупа често прави живи участия, а по-късно създава и 4 пълнометражни филма. А на 4 септември Джон Клийз ще пристигне в България, за да  представи в зала 1 на НДК шоуто си  \"Последен шанс да ме видите, преди да умра\". Другите живи членове на трупата са Тери Гилиъм, Ерик Айдъл и Тери Джоунс. ", "date": "2019.06.27", "title": "Неизползвани досега скечове на \"Монти Пайтън\" ще прозвучат в радиопредаване"}
{"url": "https://www.dnevnik.bg/zelen/2019/06/27/3930369_tainata_zelenchukova_gradina_na_sofiia/", "text": "Между блоковете на малка столична улица между булевардите \"Симеоновско шосе\" и \"Г. М. Димитров\" е оградено пространство, което се отличава на фона на типичния градски пейзаж. В него са оформени двайсет парцела, в които разнообразни зеленчуци са напъпили от тъмната и рохкава почва. Сред надвесените от двете страни жилищни сгради, автомобилите, окупирали всяка свободна територия, и оставените на произвола на съдбата площи това място първо изненадва, после оставя усещането за уют и че всичко е възможно. С местоположението си на улица \"Тодор Кожухаров\" в \"Студентски град\" (така се води районът) споделената зеленчукова градина, създадена от \"Горичка\" и група съмишленици, може на пръв поглед да изглежда тайна. Но нейната цел е тъкмо обратната. Тя трябва да служи за модел и да предизвика всички жители на София, които биха искали да имат алтернатива на традиционния завършек на деня - дивана, телевизора или някой бар. Друга възможност за разпускане от стреса, натрупан през деня - да слезеш в кварталната градина и да посветиш половин час на тиквичките, които си посадил преди месец. А за награда за добре свършената работа да си откъснеш и да изядеш няколко домата, които сам си отгледал. По света това не е новост. Има много градове, в които споделените градини са изключително популярни. Като Марсилия, да кажем. На представянето присъства и Никола Мобек, аташето по въпросите на институционалното и техническо сътрудничество на посолството на Франция в България, което е сред подпомогналите старта на градината. Той нарече инициаторите \"пример за мечтатели, които сбъдват мечтите си\". \"Споделена зеленчукова градина 1\", чието публично представяне беше в сряда, обаче ще служи като демонстрационна градина, а основната идея е опитът, натрупан при създаването й, да помогне на други желаещи направят подобни места в София. На откриването основателят на \"Горичка\" Магдалена Малеева разказа, че преди година и половина екипът на платформата се е събрал с други съмишленици и така е основана \"Инициативата за градско земеделие в София\". Първата цел е била да бъдат намерени 5 терена по 1 декар. Оказало се, че това никак не е лесно. След 10-месечно търсене те случайно се срещат с представител на общинското дружество \"Пазари Изток\", който им помага да намерят това пространство. Наемът е сравнително висок, така че всеки собственик на един от 20-те парцела от по 8 кв. метра плаща по 180 лв. годишно. Така вместо 5 споделени градини се появява една, но с опита от нея ще бъде съставен наръчник, чрез който всеки може да разбере през какви процедури трябва да мине, за да се пребори за градска зеленчукова градина. \"София е една от малкото европейски столици, които нямат градско земеделие\", подчерта Малеева. Тя допълни, че в споделените градини се използва биоземеделие за разлика от традиционните практики, които изтощават почвата. \"Смятаме, че би било добре във всеки квартал да има подобно пространство\", каза още тя. По време на презентацията Малеева каза, че Столичната община е изразила подкрепа към проекта, но не е успяла да осигури място. Тя обясни: \"Искаме това да бъде само началото на създаването на цяла мрежа от споделени зеленчукови градини в София. Надяваме се, че Столичната община ще поеме по-активна роля занапред, като предостави на гражданите подходящи терени за споделени зеленчукови градини.\"  По план на събитието трябваше да присъства и кметът на София Йорданка Фандъкова, която не се появи поради изникнали ангажименти. Тя беше представлявана от председателя на общинската Комисия по опазване на околната среда, земеделие и гори Лолита Радева, която обясни, че за отдаването на общински пространства за споделени градини в София съществуват административни пречки. Според нея те могат да бъдат преодолени, ако повече столичани проявят инициатива. Кметът на район \"Студентски\" Димитър Дилчев заяви, че в района има терени, подходящи за споделени градини, и че ще подкрепи всеки добър проект, иницииран от хората в квартала. Пред \"Дневник\" заместник-председателят на общинския съвет от листата на \"Зелените\" Иван Велков коментира, че, от една страна, се наблюдава все по-методичното и професионално отношение, както и по-добрите проекти, които гражданските организации успяват да реализират. А диалогът със Столичната община е затруднен поради различните езици, на които говорят администрацията и организациите. Според него обаче основната пречка в случая е прецедентът. \"В правния свят го няма термина \"споделена градина\". Там нещата се движат на ниво градоустройствен терен и за какво е отреден теренът. И ако не пише, че е отреден за споделена градина, значи това не може да бъде такава\", коментира той. По неговите думи обаче в тази посока има развитие. За Велков друга съществена част от проблема е \"нихилистичното отношение на съседите към подобни инициативи\". \"Защото страстта на част от съгражданите ни да паркират колите си, където им е най-удобно, започва да се превръща в по-голям проблем от липсата на един или друг нормативен документ\", обясни той. Откриването завърши с демонстрация на екологична техника за пръскане срещу вредители и разходка в градината.", "date": "2019.06.27", "title": "Тайната зеленчукова градина на София"}
{"url": "https://www.dnevnik.bg/video/2019/06/27/3930703_zdraveopazvane_granicata_s_meksiko_i_malko_ispanski_-/", "text": "Стабилно представяне на прогресивния сенатор Елизабет Уорън, атаки срещу срещу тексаския любимец на социалните мрежи Бето О’Рорк и агитация на испански – така премина първият кандидатпрезидентски дебат на Демократическата партия в САЩ. Първите десетима кандидати за номинацията се изправиха един срещу друг снощи;  вторите ще се проявят тази вечер . Агенция \"Ройтерс\" отбелязва, че сблъсъците им са били сравнително остри след шестмесечна блага кампания. Сред многото кандидати се открояват няколко водещи фигури –  Уорън , бившият вицепрезидент  Джо Байдън,  сенаторите Бърни Сандърс и Камала Харис. (Последните трима не участваха в снощния дебат.) За останалите дебатите са възможност изненадващо да натрупат популярност – това опитаха да направят бившият министър на благоустройството Хулиан Кастро и кметът на Ню Йорк Бил де Блазио, атакувайки  О’Рорк . Сенатор Кори Букър говори най-дълго – общо 11 минути, показват данни, цитирани от \"Ню Йорк таймс\"; следват го О’Рорк, Уорън и Кастро. Губернаторът на Вашингтон Джей Инсли говори най-малко. Основната цел на Уорън, която бе най-популярната сред тези кандидати, бе да не си навреди. Съперниците ѝ избягваха да я атакуват директно, а тя самата доминира първия половин час от разговорите. Кори Букър имаше добро присъствие, отправи вдъхновяващо послание и се отличи с подхода си към контрола върху оръжията, отбеляза Си Ен Ен. \"Ако за шофиране е необходима книжка, за покупката и притежанието на огнестрелно оръжие също трябва лиценз\", каза той. Това е част от план, разпространен през май, според който за получаване на документа ще се изискват пръстови отпечатъци, интервю и обучение за безопасна употреба на оръжия. Букър бе и един от най-търсените в \"Гугъл\" кандидати по време на дебата заедно с конгресмен Тулси Габард. Здравеопазването Това бе една от основните теми, като само Уорън и Де Блазио отговориха с \"да\" на въпроса биха ли се отказали от частната си застраховка в полза на правителствено здравеопазване. Уорън, която ръководи прогресивното крило на партията, настоява, че частните компании се възползват от американците, и е на мнение, че само липсата на политическа воля пречи на създаването на всеобщо здравеопазване. На обратната позиция застана бившият конгресмен  Джон Дилейни , според когото частните застраховки не бива да се отменят. \"Партията ни трябва да опази работещото и да поправи неработещото\", каза той.   Въпросът какво да се прави с програмата \"Медикеър\" разделя демократите – според Уорън и Сандърс тя трябва да бъде разширена така, че да обхване всички американци. Сега част от нея са хората над 65 г., млади хора с увреждания или тежки болести. Сенатор Ейми Клобушар критикува този подход с думите: \"Притеснява ме това, че след четири години този закон ще изхвърли здравните застраховки на половин Америка.\" Границата Кастро използва възможността да нападне О’Рорк заради разделението на семейства мигранти на южната граница на Тексас и да обяви, че ще декриминализира преминаването ѝ. О’Рорк посочи, че е работил по закон, който защитава от съдебно преследване потърсилите убежище, но Кастро заяви, че това трябва да важи за всички мигранти. О’Рорк бе критикуван в социалните мрежи, че не се е представил на ниво. Той опита да подходи към испаноезичните избиратели, отговаряйки на един от въпросите първо на испански, а след това на английски. Половин час по-късно Кори Букър направи същото при въпрос за имиграцията, а Кастро – по време на заключителната си реч.", "date": "2019.06.27", "title": "Здравеопазване, границата с Мексико и малко испански - как мина първият дебат на демократите"}
{"url": "https://www.dnevnik.bg/sviat/2019/06/27/3930731_suvetut_na_evropa_otnovo_podkrepi_istanbulskata/", "text": "Парламентарната асамблея на Съвета на Европа одобри  резолюция , с която отново изказа силна подкрепа за своята Конвенция за предотвратяване и борба с насилието срещу жени и домашното насилие (известна като Истанбулска конвенция) и за пореден път призова страните от най-голямата правозащитна организация на континента да подпишат, ратифицират и приложат този документ, влязъл в сила на 1 август 2014 г. От гласувалите 96 национални представители в ПАСЕ \"за\" резолюцията се обявиха 89, четирима се въздържаха, а 3 са \"против\". Сред последните е и българският депутат от ВМРО  Красимир Богданов . Другите двама са швейцарци от групата на либералите. Богданов е член на комисията по култура, наука, образование и медии, както и на мониторинговата комисия, наблюдаваща дали страни на СЕ спазват поетите ангажименти и обещания. Никой друг от българските депутати в ПАСЕ не е гласувал. В текста на резолюцията се казва, че Истанбулската конвенция е представяна погрешно от опонентите ѝ като атака срещу семейните ценности или като прокарваща скрити цели. Тези погрешни разбирания и умишленото невярно представяне в името на политически цели подкопават стойността и големия потенциал на конвенцията, както и значителните постижения от последните години и ефективното ѝ прилагане. Конвенцията е ратифицирана от 34 държави от Съвета на Европа и е подписана от още 11 (сред които и България) и Европейския съюз. Две страни от организацията не са подписали и ратифицирали, а документът е отворен за включване на нови държави. В резолюцията се напомня, че Истанбулската конвенция не е предназначена само за Европа, както и че няколко страни, които не членуват в СЕ и други регионални организации, я използват при подготовката на съответното собствено законодателство. \"Тя прокарва равенството между половете и отправя предизвикателство към половите стереотипи в обществото. ООН се отнася към нея като към \"златен стандарт\" и я използва като пример за стандарт в работата си.\" В този дух с резолюцията се призовават страните, които не са подписали и ратифицирали конвенцията, да го сторят; да се прилага тя незабавно след одобряването ѝ от националните парламенти и да бъде подкрепяна на национално и международно ниво като се води борба с неправилното ѝ тълкуване и дезинформацията за нея. Текстът приканва още страните членки да се съобразяват, окуражават и подкрепят на всички нива работата на съответните неправителствени организации и членове на гражданското общество, борещи се с насилието срещу жените, както и да установят ефективно сътрудничество с тях. Към националните парламенти се отправя препоръка да проведат дебати и изслушвания за Истанбулската конвенция, да засилят кампаниите за информиране какви са постиженията и ценността на конвенцията \"с цел да демистифицират погрешните представи за нея\".", "date": "2019.06.27", "title": "Съветът на Европа отново подкрепи Истанбулската конвенция, български депутат е против"}
{"url": "https://www.dnevnik.bg/skorost/avtomobilna_industriia/2019/06/27/3930789_vmesto_rust_shte_ima_spad_na_prodajbite_na_avtomobili/", "text": "Производителите на автомобили в Европа коригираха прогнозата си за развитието на пазара тази година. Вместо минимален ръст от 1%,  каквито бяха очакванията през януари , към днешна дата се смята, че търсенето ще спадне с 1 на сто, се казва в съобщение на Асоциацията на производителите на автомобили в Европа (АСЕА) от днес. При това положение в страните от ЕС ще се продадат около 15 милиона нови автомобила. Корекцията не е неочаквана, при положение че от септември 2018 година до април включително продажбите бяха по-ниски от съответните месеци на предходните години. Чак през май търсенето се повиши със скромните 0.1% Промяната на пазара се обяснява с неразбориите около Брекзит и променените макроикономически условия. Припомня се, че Европейската комисия вече коригира прогнозата си за ръста на брутния вътрешен продукт на страните от ЕС до 1.5%. От 2015 година насам продажбите на нови автомобили в страните от ЕС растат постоянно, но темпът се забавя. Докато през 2015-а година търсенето нарасна с 9.3%, през 2016 г. скочи с 6.8%, през 2017 г. се вдигна с 3.4%, а през миналата беше едва с 0.1%. За автоиндустрията работят почти 14 млн. души Днес от АСЕА разпространиха и традиционния годишен доклад за състоянието на индустрията. Според него автомобилното производство дава работа на 13.8 милиона европейци, което е 6.1% от цялата заетост в ЕС. Най-много ангажирани в автомобилната индустрия има в Германия (870 000 работни места), Франция (223 000), Полша (203 000), Великобритания (186 000) и Румъния (185 000). В същото време беше обявено, че през миналата година в страните от ЕС са произведени 19.2 млн. автомобила в общо 229 завода, разположени в 19 държави.", "date": "2019.06.27", "title": "Вместо ръст ще има спад на продажбите на автомобили в Европа, смята браншовата асоциация"}
{"url": "https://www.dnevnik.bg/politika/2019/06/27/3930777_boiko_borisov_se_sreshtna_s_generalniia_direktor_na/", "text": "За България партньорството с Европейската служба за борба с измамите е от изключително значение, е отбелязал министър-председателят Бойко Борисов по време на срещата си в Министерския съвет с генералния директор на ОЛАФ Виле Итала, съобщи правителствената пресслужба. Това е първото официално работно посещение на Итала в България от началото на мандата му, който започна през август миналата година. Генералният директор на Европейската служба за борба с измамите ОЛАФ е казал, че е впечатлен от постиженията на българското правителство в борбата срещу контрабандата, и е поздравил Борисов. Итала е изразил надежда, че отличното сътрудничество между българските служби и ОЛАФ ще продължи и занапред. Борисов е обърнал внимание на добрата работа между България и ОЛАФ. \"Разбира се, и в най-доброто сътрудничество винаги има потенциал за надграждане и по-добри резултати\", е казал той. Българският премиер е говорил и за новата Стратегия за борба с измамите, която Европейската комисия прие в края на април. Според него тя ще има принос за усъвършенстването на съществуващата система за превенция, разкриване и санкциониране на измами, засягащи бюджета на ЕС. Бойко Борисов е посочил още, че България изпълнява своя Национална стратегия за превенция и борба с нередностите и измамите за периода 2014 - 2020, като предстои да се разработи нов документ за периода 2021 - 2027 г. Борисов е добавил, че България \"изпълнява в пълен обем задълженията си за докладване на нередности по европейските фондове и програми\". \"Създадена е нормативна база, която гарантира, че се проверява и се взема отношение по всяка информация, представляваща съмнение за извършена нередност\", се казва е прессъобщението. В рамките на разговора премиерът Борисов е посочил и че България последователно подкрепя предложенията за укрепване на капацитета на ОЛАФ и създаването на нормативна рамка за ефективно сътрудничество между Европейската прокуратура и Европейската служба за борба с измамите. По-късно Итала се срещна с главния прокурор Сотир цацаров, с когото са разговаряли както за взаимодействието между МВР и прокуратурата, от една страна, и ОЛАФ, от друга, така и за конкретни текущи разследвания. Договорен е бил механизъм за пряка комуникация и подготовка на съвместните разследвания между прокуратурата на България и ОЛАФ, чрез създаване на постоянно действаща контактна група от прокурори и служители на ОЛАФ. Очаква се първата среща на групата да се проведе в София до края на юли.", "date": "2019.06.27", "title": "Шефът на ОЛАФ се впечатлил от борбата с контрабандата в България"}
{"url": "https://www.dnevnik.bg/evropa/2019/06/27/3930807_bosnenec_e_zadurjan_v_germaniia_vuv_vruzka_s_parijkite/", "text": "Босненски гражданин, който е заподозрян във връзки с джихадистите, извършили  атентатите от 13 ноември 2015 г. в Париж , е бил задържан в Германия миналата седмица, съобщиха днес германската полиция и прокуратура, цитирани от \"Франс прес\". Трийсет и девет годишният мъж, чиято самоличност не се разкрива от германските власти, е бил арестуван в нощта на 19 срещу 20 юни. Според полицията и прокуратурата \"срещу заподозрения е издадена заповед за задържане от белгийските власти за предполагаема подкрепа за терористична организация във връзка с терористичните нападения в Париж, включително срещу концертната зала \"Батаклан\". При атентатите от ноември 2015 г. в Париж бяха убити 130 души, 90 от които в зала \"Батаклан\", припомня ДПА. Задържаният е в ареста в източния германски град Мерзебург в очакване на екстрадиция в Белгия. /БТА", "date": "2019.06.27", "title": "Босненец е задържан в Германия във връзка с парижките атентати от 2015 г."}
{"url": "https://www.dnevnik.bg/detski_dnevnik/2019/06/27/3930726_davam_svoboda_na_decata_v_ramkite_na_razumnoto_-/", "text": "Надявам се да съм нормален, да не съм лош\" - така рапърът Ицо Хазарта отговаря на въпроса дали е добър родител. Музикантът, който има две дъщери, разказа за отношенията с децата си в интервю за Би Ти Ви днес, където беше представен за втори път като член на журито в музикалния формат \"България търси талант\". Той е сред най-успешните български музиканти в последните 20 години  с групата си \"Ъпсурт\" , а преди месец представи и  първия си самостоятелен албум . \"Давам свобода на децата си в рамките на това, което смятам за разумно\", обясни Хазарта, като допълни, че животът на семейството му не се разминава със стандартното в България и в Европа. Той обясни, че намира за добре да окуражиш дете, което има заложби и любов към заниманията си, но никога не си е представял да насилва децата си да правят нещо, което не им харесва: \"Знам, че има хора, които го правят и смятат това за правилно. Аз за моя си свят и в моя живот не бих искал това да става моя философия.\" Попитан дали децата му слушат музиката му, рапърът отговори с типичното си чувство за хумор: \"Те са възпитани деца - казват, че им харесва моята музика. Тактични са, най-малкото.\" За работата си в музикалния формат Ицо Хазарта обясни, че има ситуации, в които има затруднения как да реагира на изпълненията. \"Много е трудно, особено когато става дума за силно амбициозни родители, които желаят да видят своите деца в ефир и ги окуражават в дейности, в които не са чак толкова добри. Трудно е, защото тогава си в положение да говориш на детето. Всъщност ти трябва да говориш на родителя, а той не е на сцената\", обясни той.", "date": "2019.06.27", "title": "Давам свобода на децата в рамките на разумното - възгледите на Ицо Хазарта за родителството"}
{"url": "https://www.dnevnik.bg/photos/2019/06/27/3930601_fotogaleriia_festivalut_v_glastunburi_se_zavurna/", "text": "Фестивалът в Гластънбъри се завърна, след като през 2018 г. имаше нулева година, за да даде на земеделските земи време да се възстановят от ежегодния приток на почитатели на музиката. Той започна вчера и ще продължи до 30 юни.", "date": "2019.06.27", "title": "Фотогалерия: Фестивалът в Гластънбъри се завърна по-зелен отвсякога"}
{"url": "https://www.dnevnik.bg/sport/2019/06/27/3930790_video_real_predstavi_vtoriia_si_ekip_s_trap_pesen/", "text": "\"Реал\" (Мадрид) представи резервния си екип за новия сезон с песен в стил \"трап\", озаглавена \"Аз съм от Мадрид, от \"Реал\". От клуба обясниха, че в клипа са използвани звуци, създавани от публиката на отбора. Изпълнението е на Деном, Анита Куруба и Ики. В клипа участват някои от футболистите на \"Реал\", сред които Карим Бензема, Серхио Рамос и Марсело.", "date": "2019.06.27", "title": "Видео: \"Реал\" представи втория си екип с трап песен, вдъхновена от феновете"}
{"url": "https://www.dnevnik.bg/biznes/2019/06/27/3930808_chujdite_turisti_leko_namaliavat_prez_mai/", "text": "Чуждите туристи намаляват със символичните 0.9% през май спрямо рекордните по същото време на миналата година 366.5 хил., сочат данните на Националния статистически институт. Месецът, който предшества началото на активния летен сезон, е първият за годината със спад на туристите спрямо 12 месеца по-рано и това потвърждава прогнозата на Министерството на туризма за труден сезон. Все пак чуждите туристи през май 2019 г. са повече, отколкото те са повече отколкото през 2017 г. Спад спрямо същия месец на миналата година има на туристите от Германия, Македония, Сърбия, Турция, Израел. Значително повече са гостите от Румъния, Гърция, Украйна. Най-много туристи България е привлякла през месеца преди откриването на активния сезон от Румъния - 56.6 хил. души или една шеста от всички, и Македония - 34.2 хил. или всеки десети. Сравнението с данните за пътуванията на българите сочи, че в най-посещаваната Гърция по същото време са пребивавали близо четири пъти повече български туристи, отколкото са били гръцките в България. Румънците в България пък са били двойно повече от българите в Румъния по същото време.", "date": "2019.06.27", "title": "Чуждите туристи леко намаляват през май"}
{"url": "https://www.dnevnik.bg/biznes/2019/06/27/3930898_gazovata_borsa_mojelo_da_zaraboti_oshte_tazi_godina/", "text": "Поставили сме си амбициозната задача в рамките на тази календарна година газовата борса да започне реално своето функциониране, коментира пред журналисти в парламента изпълнителният директор на \"Булгартрансгаз\" Владимир Малинов, след като парламентът прие на първо четене промени в Закона за енергетиката, които целят създаване на условия за ефективна либерализация на пазара на природен газ и установяване на ликвиден пазар. Малинов уточни, че е необходима регулаторна и законодателна рамка и изрази надежда в най-скоро време измененията да бъдат приети и на второ четене. Целта ни е до края на годината борсовата търговия да започне, допълни той. В отговор на въпрос Малинов уточни, че капацитетните възможности за търговия на газовия хъб ще бъдат функция от инфраструктурните възможности. Той каза, че дъщерната компания на \"Булгартрансгаз\" вече е създадена - от 1 януари т.г., и към момента е 100 процента собственост на \"Булгартрансгаз\". Предвиждаме в процеса на либерализация на пазара съществен пакет от акциите на газов хъб \"Балкан\" да бъдат предоставени на заинтересовани страни, които имат интерес да търгуват с природен газ, посочи той. Малинов обясни, че \"Булгаргаз\" ще играе основна роля за осигуряването на първоначалната ликвидност на природен газ през програмата за освобождаване на количествата, но се водят преговори с различни големи производители или търговци на природен газ, които вече проявяват интерес към участие в борсовата търговия./БТА", "date": "2019.06.27", "title": "Газовата борса можело да заработи още тази година"}
{"url": "https://www.dnevnik.bg/evropa/2019/06/27/3930893_durjavite_v_es_ne_sa_dlujni_da_priemat_korabi_s/", "text": "Държавите от Европейския съюз не са длъжни да приемат кораби със спасени мигранти, заяви днес говорител на Европейската комисия, цитиран от БТА. Той отбеляза, че международното право задължава екипажите на плавателните съдове да се притичат на помощ при бедствие. По неговите думи спасителите в подобен случай трябва да се съобразяват с разпорежданията на държавата, към която са се насочили, за да оставят на брега корабокрушенците. Говорителят направи тези коментари в отговор на въпроси, свързани с кораба \"Сий-уоч 3\", който бе в Средиземно море 14 дни на котва с десетки спасени мигранти край бреговете на Либия. Корабът вчера  навлезе в италиански териториални води  край остров Лампедуза, въпреки че  италианските власти бяха издали забрана  за това. Корабът качи на 12 юни на борда 53 мигранти, а по-късно Италия се съгласи да приеме само 11 от тях по медицински или хуманитарни причини. Европейският съд по правата за човека (ЕСПЧ)  отхвърли иска  на екипажа на германския хуманитарен кораб да акостира в Италия. Еврокомисията днес уточни, че се опитва да посредничи за намирането на държава от ЕС, която да приеме мигрантите от \"Сий-уоч 3\". Засега нито една европейска страна не е изразила открито готовност да приеме бедстващите чужденци. \"Решение за хората на борда е възможно едва след като те слязат. Затова се надявам, че Италия в този конкретен инцидент ще допринесе за бързо решение за хората на борда\", допълни говорителят, цитиран от \"Ройтерс\".", "date": "2019.06.27", "title": "Държавите в ЕС не са длъжни да приемат кораби с мигранти, заяви Еврокомисията"}
{"url": "https://www.dnevnik.bg/sviat/2019/06/27/3930922_dvama_samoubiici_se_vzriviha_v_tunis_zagina_policai/", "text": "Двама атентатори самоубийци се взривиха в отделни атаки срещу полицията в столицата на Тунис. Загина един полицай и са ранени няколко души, сред които и цивилни, съобщи правителството. Няма данни кой може да стои зад атентатите, станали месеци преди изборите в страната и в пика на туристическия сезон, за който Тунис се надява на рекорден брой гости. Първото нападение е било срещу полицейски патрул на улица \"Шарл де Гол\" в центъра. Тук е загинал полицаят, а негов колега и трима цивилни са пострадали, посочва вътрешното министерство. Малко след това втори самоубиец се е взривил близо до полицейски участък в квартал Ал Карджани, където ранените са четирима. Местата на двата атентата са отцепени от тежко въоръжена полиция. От бунта, свалил през 2011 г. дългогодишния автократичен лидер Зин Абидин Бен Али, Тунис се бори с войнствени групировки по границата с Алжир. Миналия октомври жена се взриви в центъра на столицата Тунис, при което пострадаха 15 души, включително 10 полицаи. Това бе краят на спокоен период, след като в нападения на екстремисти през 2015 г. загинаха десетки и последва рязък отлив на туристи. За тях отговорност пое \"Ислямска държава\".", "date": "2019.06.27", "title": "Двама самоубийци се взривиха в Тунис, загина полицай"}
{"url": "https://www.dnevnik.bg/sport/2019/06/27/3930930_noviiat_sezon_v_bulgarskiia_futbol_zapochva_ot_vraca/", "text": "Новият  сезон в българския футбол  ще започне от Враца, показва програмата,  публикувана в сайта на БФС . Футболният съюз представи графика на мачовете само за първите два кръга. Сезонът започва с мача между \"Ботев\" (Враца) и \"Берое\" на 12 юли (петък) от 18.45 часа. В същия ден, но от 21.00 часа, ЦСКА приема \"Етър\". Кръгът завършва в понеделник, когато \"Левски\" гостува на \"Дунав\" в Русе. Вторият кръг в Първа лига също стартира в петък (19 юли). Тогава откриващ е мачът между новаците \"Царско село\" и \"Арда\". БФС обяви партньорство с компанията Genius Sports, работеща в областта на разпространението на спортно съдържание и статистика. \"Целта на сътрудничеството е да се трансформира начинът, по който данните от футболните срещи се събират, контролират и разпространяват – като проектът е насочен към запалянковците, които ще имат достъп до статистика в реално време чрез сайта на БФС, чрез нова мобилна апликация, както и чрез социалните медии\", обявиха от футболния съюз. \"Дигитализацията е сред основните приоритети във визията, която БФС следва, а огромният опит, който Genius Sports притежава, ще ни позволи да осигурим на феновете нов, модерен и задълбочен поглед върху играта и да добавим към стойността на Първа и Втора професионална лига\", каза маркетинг директорът на БФС Христо Запрянов.", "date": "2019.06.27", "title": "Сезонът в българския футбол започва от Враца, БФС ще пусне мобилно приложение"}
{"url": "https://www.dnevnik.bg/sviat/2019/06/27/3930926_rusiia_odobri_izpolzvaneto_na_purvata_plavashta/", "text": "Първият в света плаващ енергиен блок \"Академик Ломоносов\" получи от руския регулатор 10-годишен технически лиценз за експлоатация и може да заработи още тази година,  съобщи  \"Росенергоатом\". Андрей Петров, генералният директор на влизащата в холдинга \"Росатом\" компания, казва, че сега плаващата АЕЦ може в края на август да потегли към Певек - най-северното морско пристанище на Русия, където да започне изпитания. Проектът цели снабдяване с енергия на отдалечени индустриалния предприятия, градове и петролно-газови платформи в Крайния север и Далечния изток на Русия. Строителството на \"Академик Ломоносов\" започна преди 12 години. Плаващата АЕЦ с два ядрени блока КЛТ-40С с проектна мощност до 70 МВт и 50 Гкал/ч топлинна енергия. Това е достатъчно за град с около 100 000 души население. Тя би трябвало да замени няколко топлоцентрали в Чукотка, които започват извеждане от експлоатация. От \"Росенергоатом\" казват, че това е принципно нова категория енергоизточници на базата на руските технологии за ядрено корабостроене. Такива енергийни блокове могат да работят на островни държави и на тяхна основа може да се създадат мощни инсталации за преработване на морска вода в сладка. Корпорацията работи по второ поколение плаващ енергоблок OFPU с два реактора RITM-200M с мощност по 50 МВт всеки.", "date": "2019.06.27", "title": "Русия одобри използването на първата плаваща ядрена централа"}
{"url": "https://www.dnevnik.bg/gradska_sreda/2019/06/27/3930939_fandukova_prati_v_prokuraturata_doklad_za_imoti_v/", "text": "Прехвърлянето на четири имота в Борисовата градина от една общинска фирма в друга предизвика позабравените червено-сини словесни двубои от миналото на днешната сесия на общинския съвет . Кметът Йорданка Фандъкова заяви по повод разпространеното твърдение, че още през януари 2018 г. е одобрила проекта за Подробен устройствен план (ПУП) на Борисовата градина, който сега критикува и предлага да се преработи основно. Тогава тя е подписала протокола на експертния съвет, в който липсват препоръки към проектанта на ПУП-а да не се строи климатичното училище, музеят на зелената памет на София и др. \"Наистина съм одобрила този протокол, защото процедурата е такава. Но ето някои препоръки на експертния съвет: първата е да се прецизират и класифицират велосипедните трасета. Пета точка е \"да се преосмислят предложенията за ново застрояване в охранителната зона на резервата, като се съобрази с препоръките на журито от конкурса\". А те са именно да не се допуска строителство в тази част\", подчерта днес Фандъкова. Но още тогава, на 30 януари 2018 г., тя е получила от граждански сдружения (\"Спасение 2000\", \"Защита на район \"Лозенец\", \"Бели брези\" и др.), участвали в експертния съвет, особеното им мнение, че тази препоръка е с доста обща формулировка, която може да се заобикаля. Затова след тези \"препоръки\", одобрени от Фандъкова, в проекта за ПУП си остават до днес за строителство и климатичното училище, и музеят, и културният център при гара Пионер, и ресторант \"Тенекиите\", и т.н. На днешната сесия Фандъкова обяви, че е поръчала на зам.-кмета Ралица Стоянова, да изготви подробен доклад за приватизацията на всички имоти в Борисовата градина от 1997 г. насам. За съществуването на автокъща \"Капитолия\" в парка тя насочи критиката си към районния кмет на \"Средец\" Мария Ачкова, която е от ДСБ. \"Още 2018 г. съм й поискала в кадастралната карта и регистри да се впише вида на собствеността – публична общинска, да се посочи начинът за трайно ползване на \"Капитолия\", защото сега в кадастъра тя е записана като автогараж. Все още няма такава промяна в кадастъра\". Г-жа Ачкова я нямаше, за да отговори на упрека, но за този терен, който до днес се стопанисва от общинската фирма \"Софийски имоти\", даде информация Милка Христова от БСП. \"Теренът под \"Капитолия\" е общински, управляван от \"Софийски имоти\", но сградата там е продадена от общината на частно лице. При продажбата площта й е била 88 кв.м, а сега се оказва, че същата сграда вече е нараснала и е с площ 769 кв.м. Кой от Столична община е дал разрешение за това строителство в парка? Или ако не е дал, как е възможно \"Софийски имоти\", респективно Столична община, да не са разбрали, че в общинския имот частник строи незаконно\", попита Христова и не получи отговор. По повод проверката на тъмната приватизация на имоти в Борисовата градина, назначена от кмета, Христова призова резултатите от нея да се представят пред общинските съветници. Фандъкова обяви, че е изпратила доклад от проверката на предприятие \"Чистота-Искър\" в прокуратурата. Там са източвани общински средства, около 11 милиона лева, към фирма \"Грийн партнерс\" на Румен Гайтански-Вълка. \"Изпраща се докладът в прокуратурата за проверката на общинското предприятие \"Чистота-Искър\" и край. Как да разберем кой е разрешил дострояването на половин декар площ в \"Капитолия\", повтори въпроса си Милка Христова. Общински съветници от ДСБ също призоваха за повече прозрачност за сделките в Борисовата градина. Отговор не последва, но Орлин Иванов от ГЕРБ се върна към кметуването на Стефан Софиянски и Антоан Николов. \"Тогава е дадена къпалнята \"Мария Луиза\" и Летният театър, и заменката на Юлия Берберян за 21 дка от парка срещу 15 панелки в \"Обеля\" и Люлин\", изреди той. И това било преди 2005 г., когато ГЕРБ взе властта в общината. Иво Божков от групата на ДСБ призова да се извадят всички имена, замесени в тъмната приватизация в Борисовата градина. \"За да е ясно кой е извършил неизгодните сделки\", подчерта той. Накрая общинските съветници единодушно приеха предложението на кмета за изваждането на четирите имота в Борисовата градина - \"Капитолия\", \"Маймунарника\", \"Веселото село\" и велотрасе, от общинската \"Софийски имоти\" и прехвърлянето им за стопанисване и управление в друга общинска структура - \"Паркове и градини\".", "date": "2019.06.27", "title": "Фандъкова назначи проверка на сделките с имоти в Борисовата градина"}
{"url": "https://www.dnevnik.bg/gradska_sreda/2019/06/27/3930962_obshtinskiiat_suvet_prie_chervenata_zona_za_parkirane/", "text": "В приетия днес от общинския съвет на София План за устойчива градска мобилност се представят пътищата как до 2035 г. да се оформи нова, червена, зона за паркиране в центъра на София, както и да се разширят синята и зелената чак до \"Младост\" и \"Люлин\". \"Отсега да говорим каква ще бъде платената зона за паркиране след 15 години е несериозно. Въобще не може да се поставя въпросната цена за паркиране в синя зона (3 лв./час)\", заяви кметът Йорданка Фандъкова по този повод. Изграждането на буферни паркинги е належащата задача за намаляване на колите в града за момента, отбеляза кметът и посочи, че скоро ще има още два по третата линия на метрото – в \"Овча купел\" и на Околовръстния път при Горна баня. \"Това е стратегически документ, който визира плановете на общината до 2035 г.\", заяви и Зафир Зарков, председател на Транспортната комисия на общината. Той подчерта, че задачата е да се даде предимство на пешеходното придвижване в града и на градския транспорт. Личните автомобили трябва да станат последна възможност за придвижване в София, за да имаме повече екология, каза Зарков. Приети са над 200 мерки и препоръки в този План за устойчива градска мобилност – червени зони за паркиране, увеличени цени в сините и зелените зони – всички тези мерки не са предмет на скорошно обсъждане, заяви Зарков. \"Нямаме намерение да повишаваме цените за платено паркиране, нито обхвата на сега действащите синя и зелена зона\", застрахова се отново той и заяви, че тези мерки ще се прилагат в следващите мандати на Столичния общински съвет.", "date": "2019.06.27", "title": "Общинският съвет прие \"червена зона\" за паркиране, но от 2035 г."}
{"url": "https://www.dnevnik.bg/razvlechenie/2019/06/27/3930932_video_madona_otpravi_priziv_za_kontrol_nad/", "text": "Мадона се включи към дебата за контрола над огнестрелните оръжия с новия си видеоклип, който беше разпространен вчера. В него графично е изобразена стрелба в заведение, която наподобява на тази в Орландо през юни 2016 г.  Тогава 29-годишен мъж застреля 50 души в нощния клуб \"Пулс\" , предаде \"Ройтерс\". В God Control стрелец открива огън в претъпкано нощно заведение. Видеоклипът показва как танцьори се строполяват на земята, кървят или се опитват да избягат. А в началото се появява надписът: \"Историята, която предстои да видите, е крайно обезпокоителна. В нея са показвани жестоки сцени на насилие с огнестрелни оръжия. Но това се случва всеки ден. И то трябва да спре.\"  \"Това наистина се случва. То изглежда така. Кара ли ви да се чувствате зле? Добре, защото тогава може би някой ще направи нещо по въпроса\", заяви тя. За нея най-големият проблем на САЩ в момента е именно насилието вследствие на употребата на огнестрелни оръжия. В същото време обаче оцелялата от стрелбата в Орландо Пейшънс Картър е написала в профила си в \"Туитър\", че не е успяла да изгледа дори първите 45 секунди от видеоклипа, който я е накарал да се почувства дълбоко обезпокоена, пише Би Би Си. Според нея има много креативни начини, чрез които темата за контрола на огнестрелните оръжия може да бъде повдигната. Но тя отбелязва, че оцелелите от масови стрелби трябва да бъдат вземани предвид. \"Оценявам посланието, но моля ви, помнете, че зад реквизита, който използвате, има истински хора\", написа Брандън Улф, друг оцелял от стрелбата. За първите 15 часа от публикуването му в \"Ютюб\" видеоклипът God Control има 1 млн. гледания. ", "date": "2019.06.27", "title": "Видео: Мадона отправи призив за контрол над огнестрелните оръжия с новия си клип"}
{"url": "https://www.dnevnik.bg/sviat/2019/06/27/3930987_bivsh_izraelski_premier_se_vrushta_v_politikata_za_da/", "text": "Бившият израелски премиер  Ехуд Барак  обяви на пресконференция в Тел Авив, че се връща към политиката и сформира нова партия, която ще има за цел да свали от власт премиера  Бенямин Нетаняху  на следващите избори, предаде агенция \"Асошиейтед прес\". 77-годишният Барак, бивш генерал, началник на генералния щаб от 1991 до 1995 г., премиер през 1999-2000 г., след това лидер на Партията на труда до 2011 г., министър на отбраната по времето на  Ехуд Олмерт  и второто правителство на Нетаняху от 2007 до 2013 г., когато се оттегля от политиката, но оттогава е яростен критик на Нетаняху.  Израел ще проведе втори парламентарни избори през септември, след като  Нетаняху не успя да сформира  управляваща коалиция след вота през април. /БТА", "date": "2019.06.27", "title": "Бивш израелски премиер се връща в политиката, за да свали Нетаняху"}
{"url": "https://www.dnevnik.bg/evropa/2019/06/27/3930984_velikobritaniia_prie_zakon_za_namaliavane_na/", "text": "Великобритания прие закон, според който нетните емисии на парникови газове ще бъдат сведени до нула до 2050 година, предадоха световните агенции. Обединеното кралство е първата страна от групата Г-7, която си поставя толкова амбициозна цел, уточнява \"Ройтерс\". През 2008 г. Лондон си постави за цел да свие емисиите си с 80 процента. Премиерът Тереза Мей обаче по-рано този месец увеличи целта след препоръка на експерти. Правителството има амбициозни планове да защити околната среда и възприема заплахата от климатичните промени като риск за бъдещите поколения, каза Мей днес. \"Обединеното кралство започна индустриалната революция, която бе причината за икономическия растеж по света, но и за увеличаването на емисиите\", отбеляза Крис Скидмор, министър на енергетиката и чистия растеж. Сега отново заставаме начело на света, като ставаме първата голяма икономика, която приема нов закон за намаляване на емисиите до \"нетна нула\" до 2050 година, допълни той. Предишната цел на Лондон бе до 2050 г. да свие емисиите на парникови газове с 80 процента спрямо нивата от 1990 година. Според активисти обаче това не е достатъчно, за да се спази ангажиментът, поет по Парижкото споразумение за климата, глобалното затопляне да бъде ограничено до 1.5 градуса по Целзий. Британското правителство планира да постигне целта за нулеви емисии чрез големи инвестиции в добива на енергия от слънце, вятър и вода, както и чрез засаждане на дървета, въглеродно улавяне, програми за енергийна ефективност и насърчаване на преминаването към електромобили. Парниковите емисии на Великобритания са намалели с 43.5 процента от 1990 г. до голяма степен благодарение на бързия растеж на възобновяемата енергетика и отдръпването от производството на енергия от въглища. /БТА", "date": "2019.06.27", "title": "Великобритания прие закон за намаляване на парниковите емисии до нула през 2050"}
{"url": "https://www.dnevnik.bg/sport/2019/06/27/3930949_bulgarka_prizova_za_ostavki_sled_skandala_v/", "text": "България се намеси в скандала в международния бокс с искане за промени. Емилия Груева, която е член на изпълнителния комитет на международната боксова асоциация (AIBA), призова временния президент Мохамед Мустахсан да подаде оставка. Изказването ѝ идва в момент, в който  бъдещето на бокса на олимпийските игри остава във въздуха . Ръководството на Международния олимпийски комитет (МОК) остави AIBA в изолация и призова за реформи в кратки срокове, за да бъде върнато доверието към организацията, загубено заради лошото финансово управление и проблема със спортната ѝ почтеност. Според думите на Груева, цитирани от insidethegames.biz, тези, които са част от AIBA от много време и са позволили да се стигне до кризата, трябва да понесат отговорност. На въпрос дали това включва оставки тя отговорила: \"Да, за мен е необходимо.\" През ноември 2017 г.  Груева оглави женската комисия към AIBA . В последните седмици българката си размени писма в остър тон с Мустахсан. Тя смята, че AIBA може да бъде спасена. В изявление Груева каза, че има желание да се създаде нова организация, която \"да подкрепи усилията за възраждането на AIBA\". И уточни, че това няма да замени сегашната асоциация, но \"ще ни помогне да се възстановим\".", "date": "2019.06.27", "title": "Българка призова за оставки след скандала в международния бокс"}
{"url": "https://www.dnevnik.bg/evropa/2019/06/27/3930994_bulgariia_e_treta_v_es_po_procent_na_mladite_hora/", "text": "Всеки шести младеж на възраст между 20 и 34 години в ЕС не е работил или учил през 2018 година, съобщи днес на сайта си европейската статистическа служба Евростат. Това са приблизително 15 милиона млади хора. В България делът на младите хора, които не учат, не работят и не се обучават професионално, миналата година е бил 20.9%, като пред нея са само Италия (28.9%) и Гърция (26.8%). Близо до България е Румъния (20.6%). Най-нисък дял на млади хора, които нито работят, нито учат, е отчетен в Швеция (8%), Холандия (8.4%), Люксембург (9.9%) и Малта (10.1%). В ЕС има значителна разлика между дела на мъжете и жените по този показател. Жените на възраст между 20 и 34 години, които нито са учили, нито са работили през 2018 година, са били 20.9% спрямо 12.2% от мъжете на тази възраст. В България мъжете са 15.9%, а жените - 26.2%.", "date": "2019.06.27", "title": "България е трета в ЕС по процент на младите хора, които не работят и не учат"}
{"url": "https://www.dnevnik.bg/sviat/2019/06/27/3931001_kanada_za_pruv_put_obiavi_krainodesni_grupirovki_za/", "text": "Канадското правителство за пръв път включи вчера две десни екстремистки групи в списъка на \"терористичните\" организации, няколко дни след като разузнавателните служби признаха, че са повишили нивото си на бдителност заради тази \"заплаха\", предаде агенция \"Франс прес\". Министерството на обществената сигурност обяви \"актуализиране на списъка на терористичните организации съгласно канадския наказателен кодекс\". \"За пръв път две десни екстремистки групи с присъствие в Канада бяха добавени: \"Кръв и чест\" и \"Битка 18\", се казва в съобщението. Създадена през 1987 г. във Великобритания ,\" Кръв и чест \" (\"Blood and Honour B&H) е международна неонацистка мрежа с идеология, опираща се на доктрината на националсоциализма на нацистка Германия, се казва в съобщението. Въоръженото крило на тази организация - \"Битка 18\", е извършвало убийства и бомбени атентати в Европа и САЩ от 90-те години насам според канадските власти. Те посочват най-вече бомбената атака през 2012 г. срещу сграда, подслоняваща ромско население в Чехия. Канада определя като терористични 60 организации по света, голяма част от които са произлезли от джихадисткото движение. Прибавянето на тези неонацистки групи към списъка на \"терористичните организации\" по смисъла на канадския наказателен кодекс беше предшествано от оповестяване миналия петък на годишния доклад на канадската разузнавателна служба. В документа се напомня, че от 2014 г. Канада е била обект на няколко атентата, извършени от лица, повлияни изцяло или отчасти от \"десния екстремизъм\". Изброяват се убийствата на трима федерални полицаи през 2014 г. в Монктън, стрелбата в джамия в Квебек, отнела живота на шестима богомолци през 2017 г., и нападението с кола в Торонто, при което бяха прегазени 10 души през 2018 г./ БТА", "date": "2019.06.27", "title": "Канада за пръв път обяви крайнодесни групировки за терористични"}
{"url": "https://www.dnevnik.bg/skorost/2019/06/27/3930988_ford_sukrashtava_v_evropa_20_ot_personala_i_zakriva_6/", "text": "Компанията \"Форд\" (Ford)  обяви , че заради голямо преструктуриране на производството в Европа ще се раздели с 12 000 души до края на следващата година, ще закрие за същия срок 5 завода (3 от тях са в Русия) и ще продаде един в Словакия. Това означава съкращаване на над 20% от персонала (официално той е 196 000 по цял свят) и намаляване на европейските предприятия от 24 на 18. Предложените за закриване заводи са един за двигатели в Уелс, един за трансмисии във Франция, два за сглобяване на автомобили - в Набережние Челни и в Санкт Петербург, плюс трети руски - за двигатели, в Елабуга. Предприятието за трансмисии в Кехнец в Словакия ще бъде продадено на компанията Magna. Във Великобритания централата на Ford of Britain и Ford Credit Europe в Уорли ще бъде закрита до края на 2019 г. Промяната започва от 1 юли и заради нея се създават 3 групи за обслужване на клиентите - за търговски автомобили, за пътнически коли и за внос. В следващите 5 години ще бъдат представени 3 нови серии, ще се разширят моделите с висока проходимост, почти всички модели ще имат и електрически варианти и потребителите ще се убедят, че компанията намалява още повече въглеродните емисии. Компанията засилва амбициите си да е сред водещите в Европа продавачи на брандове от съвместни дружества, включително като за 5 години удвои печалбата от този сегмент. На подкрепа в това отношение се разчита на стратегическия алианс с \"Фолксваген\", \"Форд Отосан\" в Турция и \"Форд Солерс\" в Русия. До 2024 г. трябва да се внасят 3 пъти повече пътнически автомобили, а вносните модели, към които насочва внимание компанията в съобщението си, са Mustang, Explorer и вдъхновена от Mustang електрическа кола.", "date": "2019.06.27", "title": "\"Форд\" съкращава в Европа 20% от персонала и закрива 6 завода"}
{"url": "https://www.dnevnik.bg/bulgaria/2019/06/27/3930865_v_sveta_nasilieto_nad_deca_e_epidemiia_v_bulgariia_-/", "text": "В България няма надеждни и пълни данни за насилието над деца – информацията е разпокъсана между отделните отговорни институции, които я ползват само за собствената си дейност. Изобщо пък не се води статистика за световноизвестни последици от насилието над деца като бъдещите им трудности в образование, икономическа активност, здравни проблеми, по-честа злоупотреба с алкохол и наркотици, рисково сексуално поведение и много други. Разнородните цифри, вадени от време на време от институции и социолози, пък не се анализират, не се обобщават и са само \"гарнитура на проблема\", но не и база да се набележи самият проблем, размерите му, водените политики и какви промени са необходими. Това бяха някои от проблемите, набелязани от експертите в областта на преодоляване на проблемите с насилието над деца на конференцията днес в София \"Интелигентни инвестиции в стратегии и партньорства за предотвратяване и справяне с насилието над деца\". Специалистите от България и още 10 страни, от световни организации и чуждестранни университети, се обединиха още около това, че вече все по-трудно достигат до обикновените хора, че има все по-малко доверие в научната общност, в експертните изследвания и проучвания. И че е необходим генерално нов подход и начин за комуникация, при която посланията да станат значително по-разбираеми, достъпни за хората. Домашното насилие като епидемия Участващите експерти от Световната здравна организация и от УНИЦЕФ отбелязаха, че насилието над деца в световен мащаб е стигнало до размерите на епидемия. В света близо 1 милиард непълнолетни на възраст между 2 и 17 години са претърпели физическо, емоционално или сексуално насилие според данни на Световната здравна организация от 2017 г. Джейн Муита, представител на УНИЦЕФ - България, посочи, че в Европа има 27 млн. деца, обект на травми. Проучванията показват, че полаганите на насилие деца са изложени по-често на сексуални рискове, рискове от нарушения на психичното здраве, самонараняване, както и намалени способности за учене и развитие на потенциала им. На икономическо ниво последиците са, че 4 процента от брутния вътрешен продукт от европейските държави се губи в резултат от насилието, каза представителят на Световната здравна организация за България Скендер Сила. Информация за тези икономически и социални последици изобщо липсва в България, отбеляза Георги Богданов – ръководител на \"Националната мрежа за децата\" и на обединение \"Детство без насилие\". България не събира актуални обобщени данни От думите на социалния министър Бисер Петков и на Адриана Тетевенска от Националния статистически институт пък се разбра, че и събираната информация изобщо за насилието над деца не е пълна и е разпокъсана. Страната ни не поддържа единна база данни за случаите на насилие, само някои институции вече имат свои регистри. През 2018 г. например са постъпили 1106 сигнала за насилие над деца, сочат данните на Агенцията за социално подпомагане, цитирани от министъра на труда и социалната политика Бисер Петков. От тях 347 са сигналите, по които е отворен случай, констатирано е, че има рискове, и са взети мерки за закрила на децата. По данни на прокуратурата за 2018 г. пък 2379 непълнолетни и 1941 малолетни са пострадали от престъпления. Според данни на Министерството на образованието и науката за учебната 2017/2018 г. е имало 3616 случая на агресия (през учебната 2015/2016 г. те са били 3043). Имаме нужда от обобщени интегрирани данни за мониторинг на политиките и набелязване на промени, да имаме данни за цялата картина, взаимодействие между институциите, а не статистиката да е само гарнитура към проблема, коментира социологът от \"Алфа Рисърч\" Боряна Димитрова. А експертът от статистическия институт Адриана Тетевенска отбеляза, че в България има много информация за насилието над деца, но това е информация, събирана от отделните институции за тяхната конкретна дейност, но тя не влиза в статистиката. Една от причините за това била липсата на общ стандарт за събирането на тези данни. По-коректна статистика - може би към 2022 г. Както Тетевенска, така и други международни експерти посочиха, че има множество начини за събиране на по-цялостна и обобщена информация за насилието над деца. Някои от които дори и не толкова трудоемки и скъпи. Но засега никой от тези методи не се прилага в България. Тетевенска коментира, че през 2022 г., когато Евростат планира мащабно изследване с допитване до хората над 18-годишна възраст в ЕС за това дали са ставали обект на насилие в детството си, България ще е част от този проект и ще има по-ясни данни. Специалистите посочиха, че основен метод за събиране на данни, използван в света, който е труден и скъп, ползва се при планиране на мащабни реформи, е т.нар. виктимизационно изследване с допитване до жертвите. Такива в момента не се правят от националната статистика, посочи Тетевенска. В законодателството също съществува пречка за подобни проучвания, тъй като допитването до деца под 14 години трябва да става само през родителите им, а до 17 години – с разрешение на родителите и в тяхно присъствие. При насилие в дома над детето няма как по този начин да се събере надеждна информация, отбеляза Тетевенска. Международни експерти пък дадоха пример от Исландия, която допреди 20 години не е отчитала никакво насилие над деца, но изведнъж се сблъскала с вълна на сексуално насилие над подрастващи. За да се справи с явлението, което отчитала като епидемия, Исландия направила специални къщи, които по никакъв начин да не напомнят за сериозна държавна институция като полиция, социални, прокурори. Там пред специално обучени експерти детето само може да дойде в спокойна среда и да разкаже какво му се е случило. Да го разкаже само един-единствен път. И да не му се налага никога повече да го повтаря в хода на дела, разследвания и т.н. Протести и механизми за манипулация Докато в залата на парк-хотел \"Москва\" течеше конференцията, отвън се бяха събрали около 15 родители, протестиращи вече регулярно срещу различните стратегии и експертни планове за ненасилие над деца и срещу политиките на държавата по отношение на закрилата на детето. Ден по-рано организаторите на протеста разпространиха и съобщение защо ще протестират – не защото са против мерките за насилие над децата, а защото в документа, който ще се обсъжда на конференцията, насилието е определено твърде неясно и създава възможности за злоупотреби и необосновани санкции над родители. Цитираше се графика от доклада, направен от Световната здравна организация, която посочвала какво е насилие над детето. Такава графика действително фигурира в документа, но при по-внимателно вглеждане в нея обаче се оказа, че тя е за констатираните от експертите последствия сред деца, претърпели насилие. Най-сериозният проблем е, че манипулацията работи с истински, реални страхове на хората, базисни страхове биват включени в пропагандата – това може да бъде забелязано и при кампаниите срещу ваксините, срещу мигрантите, коментира на конференцията социологът Антоний Гълъбов. Трябва да си дадем сметка, че вече между държавата и семействата в отделните общности в страната стоят различни организации – културни, етнически, религиозни, тези връзки и тяхното влияние върху хората остава встрани от фокуса ни, допълни той. Пред \"Дневник\" Гълъбов отбеляза, че в България обществото става все по-фрагментирано не заради социални диспропорции, а заради дългогодишно нерешавани и потискани конфликти. Тези конфликти са довели до толкова силно разделение, толкова сериозно разцепление, че вече с единни подходи няма как да се стигне до голяма аудитория, смята социологът. Затова традиционните форми на комуникации, телевизионни участия, медийни изяви на високопоставени политици стигат до съвсем малка част от обществото. И медиите вече не са нужното средство за стигане до хората. Силните местни лидери на мнение На този фон различните фрагментирани общности са изградили и своите местни лидери на мнение, които са многократно по-влиятелни, отколкото политици и експерти на централно ниво. Затова усилията трябва да са съсредоточени в това да достигнем тези местни лидери на мнение из цялата страна, в противен случай комуникацията е обречена, смята Гълъбов. Както по думите му са направили множество религиозни и етнически организации, български и международни инфлуенсъри.", "date": "2019.06.27", "title": "В света насилието над деца е епидемия, в България - надеждни данни няма"}
{"url": "https://www.dnevnik.bg/zelen/2019/06/27/3930266_prirodozashtitnici_prizovaha_oblastniia_upravitel_da/", "text": "Инициативният комитет \"Бентономорие\" - неформално гражданско обединение на близо 20 организации*, което стои зад течащите от няколко седмици  протести срещу поредните промени в Закона за Черноморското крайбрежие , призова областния управител на Бургас да спре наредбата на общинския съвет в Царево, която ограничава дивото къмпингуване на екоплажа Корал. Наредбата, срещу която се обявяват от инициативния комитет, беше  гласувана на 14 юни . Тя беше приета по спешност, след като две седмици по-рано  Върховният административен съд отмени действащия до този момент нормативен акт,  по който бяха глобявани къмпингуващите, защото е приет без обществено обсъждане и без оценка за въздействие. Гласуваният повторно и влязъл веднага в сила регламент изисква за поставянето на палатка на Корал къмпингуващите да имат разрешение от главния архитект на община Царево и нотариално заверена декларация за съгласие от собственика на имота седем дни преди поставянето на палатката. Глобите за нарушения са от 2 хил. до 5 хил. лв. В становището на \"Бетономорие\" до областния управител се казва, че новата наредба дословно повтаря предишната и че е приета отново без обществено обсъждане, като дори дискусията по нея на заседанието на общинския съвет е била умишлено саботирана. Посочва се, че отново липсва оценката за въздействие, изисквана от Закона за нормативните актове. Природозащитниците заявяват, че с наредбата се нарушават грубо два текста от Конституцията - чл. 35, който постановява правото на свободно придвижване, и чл. 17 за неприкосновеността на частната собственост - заради въвеждането на изричен режим за влизане в частна собственост. Те подчертават, че в разрез със Закона за нормативните актове с подзаконов акт се въвеждат ограничения и глоби, които не съществуват в закон с по-горен ранг. Вчера в интервю за Би Ти Ви шефът на общинарите в Царево Даниел Скулиев обяви, че въведените изисквания са единственият начин общината да се справи с нерегламентираното настаняване на къмпингуващи на частни терени и попита риторично: \"Вие, ако дойдете и видите в имота си сто палатки, как ще реагирате?\". Като \"практическа полза\" от ограниченията общинарят изтъкна, че ще задължат къмпингуващите да се регистрират и по този начин ще помогнат на полицията. И обясни: \"Като отидеш при нотариуса и си покажеш личната карта, а те направят справка, аз съм имал случаи - от въпросната справка идва веднага полицията и задържа съответния човек, тъй като той е за обществено издирване. По същия начин регистрацията ще помогне и на полицията за задържане на кримиконтингента\", обясни той. Скулиев на свой ред обвини къмпингуващите, че нарушават чл. 17 на конституцията, тъй като ползват без позволение частни имоти.", "date": "2019.06.27", "title": "Природозащитници призоваха областния управител да спре наредбата за къмпингуване на Корал"}
{"url": "https://www.dnevnik.bg/evropa/2019/06/27/3931025_generalen_advokat_na_suda_na_es_polskiiat_vurhoven_sud/", "text": "Генералният адвокат на Съда на ЕС  Евгени Танчев  заяви, че дисциплинарната камара на полския Върховен съд не разполага с достатъчна съдебна независимост и това нарушава европейското право, предаде ДПА. Това правно становище е най-новият случай от  поредица юридически поражения  за  дясното националистко правителство  на Полша, отбелязва агенцията. В резултат на прокараната от управляващата партия \"Право и справедливост\" съдебна реформа над 20 съдии от Върховния съд бяха принудени да се пенсионират, а правителството получи повече контрол над съдебната власт. В понеделник Съдът на ЕС  се обяви против изискването в полската съдебна реформа , което понижава пенсионната възраст на съдиите от Върховния съд. Според Съда на ЕС задължителното ранно пенсиониране нарушава независимостта на съдебната система. В днешното си становище Евгени Танчев заключи, че новата дисциплинарна камара на Върховния съд на Полша извършва подобно нарушение. Тази камара разглежда назначенията и повишенията на съдии, включително случаите на принудително пенсиониране. Тъй като обаче членовете на камарата се назначават основно от законодателната и изпълнителната власт, този орган не е наистина независим, изтъкна Танчев. Полският парламент \"може да избере кандидати, които разполагат с ниска или никаква подкрепа от съдиите, което води до недостатъчна тежест на мнението на съдебната общност\", се посочва в негово прессъобщение. Сега случаят ще се разгледа от Съда на ЕС в пълен състав. Макар че съдиите в Люксембург не са длъжни да следват становищата на генералните адвокати, те често го правят, отбелязва ДПА. /БТА", "date": "2019.06.27", "title": "Генерален адвокат на Съда на ЕС: Полският Върховен съд нарушава европейското право"}
{"url": "https://www.dnevnik.bg/bulgaria/2019/06/27/3931113_protestut_dnes_poiska_ne_samo_priroda_a_ne_beton_no_i/", "text": "Според данни на полицията участниците в протеста срещу промените в Закона за устройство на Черноморското крайбрежие (ЗУЧК) днес бяха повече от 200 души. Те останаха пред сградата на парламента с основно искане  да се уважи президентското вето  и гласуваните промени за ограничаване на възможностите за къмпингуване да се отменят, като започне реална обществена дискусия за регулациите за опазване на морския бряг. По-късно блокираха закратко и Орлов мост. Тома Белев, председател на управителния съвет на Асоциацията на парковете в България (АПБ) заяви, че при отхвърлянето на ветото от ресорната устройствена комисия вчера, председателят ѝ Искрен Веселинов е заявил, че не е имало време за дискусии. Негови бяха предложенията за забрана на къмпингуването извън специално регулирани места, каквито засега не съществуват. Всъщност jова беше стара идея, която работна група към Министерството на туризма с участието на неправителствени организации дискутира от 2016 г. (виж  тук ), но министърът на туризма Николина Ангелкова не сметна за необходимо да включи в проекта си за промени в закона. Белев заяви, че -президентското вето дава възможност за начало на истински дебат за разумна регулация по морския бряг, но за да се случи това, депутатите трябва да го уважат. Председателят на АПБ обясни, че докато тези спорни промени в ЗУЧК още не са приети, правителството вече предлага  нов проектозакон , с който ще се дадат възможности за концесия на морските плажове, включваща и част от акваторията на България. Такава концесия противоречи на правилата на европейската директива за концесиите. С това България ще влезе в нова наказателна процедура, предупреди той. Белев също напомни, че множеството случаи на унищожаване на дюни - Градина, Камчия, а от вчера нова информация и за Дуранкулак, дават основание и за наказателна процедура по Директивата за природните обитания, която защитава дюните като ценен растителен хабитат. Тома Белев предупреди, че в момента, когато встъпят в длъжност, новият Европейски парламент и новата Европейска комисия сигналите за нарушения на европейското законодателство ще бъдат много по-ефективни отколкото при досегашната администрация. От АПБ вече подготвят справка за европейските институции за случаите на неспазване на законодателството на общността в България. Неспазване на закона е и фактът, че много от реалните дюни не са отразени в специализираната карта на дюните, както се оказа, че е случаят с дюните на плаж Камчия север,  разорани миналата седмица . Тоест, в България има дюни, които не са под защита, защото не съществуват в правния свят, докато не бъдат документирана с експертиза на ботаници. Голяма част от тях са част и от схемата на заменките и формално имат статут на земеделски и горски имоти (например  Камчийски пясъци - тук ). От АПБ през последния месец с помощта на доброволци са проверили и кадастъра на Министерството на туризма и резултатът е, че над 1/3 от плажовете на България на фигурират в него. Това доказва, че ЗУЧК на се спазва досега и плажовете се ползват безвъзмездно от години, за което отговорността е на ресорния министър Ангелкова Според Любомир Попйорданов от Българската асоциация по алтернативен туризъм, ЗУЧК до момента се използва само като инструмент за обслужване на застрояването, но не и за защита на крайбрежието. В отговор на скандирането на протестиращите \"искаме природа, не искаме бетон\" той каза \"ние искаме не само природа и достъп до плажа, не само не искаме бетон - ние искаме всъщност закон\". Според него липсва смислен и обслужващ интересите на гражданите закон за Черноморието, който да отговаря на целите за разумно устройство и осигуряване на възможности за туризъм. Тези цели към момента са само формално заложени в ЗУЧК, каза експертът по туризъм. Попйорданов уточни, че не само че законът толерира застояването, но и непряко пречи на туризма. България е страната в Европейския съюз с най-ниска цена за морска почивка, най-слаба заетост на леглова база и има много нисък сегмент на чуждестранни туристи, каза той.", "date": "2019.06.27", "title": "Протестът днес поиска не само \"природа, а не бетон\", но и смислен и спазван закон"}
{"url": "https://www.dnevnik.bg/sport/2019/06/27/3931133_viena_shte_prieme_misiiata_na_kipchoge_da_probiaga/", "text": "Виена ще приеме опита на световния рекордьор в маратона Елиуд Кипчогеда да измине дистанцията от 42.195 км за по-малко от два часа. Столицата на Австрия е избрана след разширено проучване, като според организаторите тя предлага отлични условия за слизане под митичната граница. Проектът на британската химическа компания  \"Инеос\"  - The 1.59 Challenge, ще се проведе между 12 и 20 октомври. Обиколката е с дължина 9.9 км и минава в близост до увеселителния парк Пратер. Трасето е равно и бързо, като е заобиколено от много дървета. \"Никой не е правил нещо подобно. Не е същото като да изпратиш човек на Луната. Ако Елиуд бяга 1.59 ч., това ще бъде първият път, когато някой човек чупи (двучасовата) бариера\", каза собственикът на \"Инеос\" сър Джим Ратклиф.   34-годишният кениец е живата легенда в бягането в дългите дистанции. През септември 2018 г. в Берлин  Кипчоге постави нов световен рекорд в маратона (2.01:39 ч.) , като  той свали цели 78 секунди от предишното върхово постижение . В края на април кениецът спечели надпреварата в Лондон, като даде второто най-добро време в историята - 2.02.37 ч. Кипчоге ще се опита за втори път  да направи бягане под 2 часа . При предишния проект на \"Найки\" - Breaking2,  кениецът завърши с 25 секунди над митичната граница  на пистата \"Монца\".", "date": "2019.06.27", "title": "Виена ще приеме мисията на Кипчоге да пробяга маратона под 2 часа"}
{"url": "https://www.dnevnik.bg/photos/2019/06/27/3930916_fotogaleriia_svetovnite_snimki_na_denia_-_27_juni_2019/", "text": "Момент от събитието WorldPride 2019 в Ню Йорк, САЩ.", "date": "2019.06.27", "title": "Фотогалерия: Световните снимки на деня - 27 юни 2019 г."}
{"url": "https://www.dnevnik.bg/sport/2019/06/27/3931135_video_cska_zagubi_ot_supernika_na_ludogorec_v/", "text": "ЦСКА записа първа загуба в  приятелските срещи от подготвителния лагер в Австрия . Червените отстъпиха с 0:1 от унгарския шампион \"Ференцварош\". Единствения гол в мача отбеляза Токмак в 71-ата минута. ЦСКА имаше добри възможности през първата част, когато най-деен беше Али Соу. Удар на гамбиеца в 23-ата минута се отби в гредата, а впоследствие в други два случая нападателят беше близо да отбележи. През втората част и в двата отбора имаше много промени, което свали нивото на игра. В средата на юли  \"Ференцварош\" ще се изправи срещу българския шампион \"Лудогорец\"  в сблъсък от първия квалификационен кръг в Шампионската лига. Следващата контрола на ЦСКА е в неделя срещу \"Шахтьор\" (Донецк) от 12 ч. Червените приключват лагера в Австрия с мач срещу \"Ред бул\" (Залцбург) в сряда.  Витаутас Черниаускас, Стойчо Атанасов, Божидар Чорбаджийски, Николай Бодуров, Жеферсон Телес, Рубен Пинто, Тиаго Родригес, Диего Фабрини, Евандро, Греъм Кери, Али Соу Резерви: Илия Шаламанов, Густаво Бусато, Нуно Томаш, Пламен Гълъбов, Петър Занев, Кристиян Малинов, Жанио Бикел, Валентин Антов, Мартин Смоленски, Митко Митков, Тони Уот, Денис Давидов, Енрике Рафаел", "date": "2019.06.27", "title": "Видео: ЦСКА загуби от съперника на \"Лудогорец\" в Шампионската лига"}
{"url": "https://www.dnevnik.bg/biznes/2019/06/27/3931142_nad_190_elektronni_administrativni_uslugi_stavat/", "text": "Потребителите вече могат да правят справки в държавната администрация онлайн през мобилните телефони, ако имат електронен подпис. Така те получават достъп до 190 услуги в държавната администрация. Услугата облачен електронен подпис беше представена днес официално от Държавната агенция за електронно управление с двете компании, които осигуряват подписа, съобщи Би Ти Ви. От агенцията изтъкват, че услугата е лесна за инсталиране и употреба през мобилно смарт устройство независимо каква операционна система използва. Системата ще работи 4 месеца безплатно за потребителите за подобрения и препоръки в интерфейса. Част от услугите и справките ще останат платени, така както са платени справките в част от държавната администрация, обясни председателят на агенцията Атанас Темелков. Държавната агенция очаква скоро да се присъединят към платформата и другите доставчици на електронен подпис. Гражданите и бизнесът вече могат да взаимодействат изцяло цифрово с администрациите. Близо 19 000 са регистрираните потребители в системата. От тях повече от 90 са фирми, над 700 са администрации.  \"Чрез електронния спот гражданите могат да стигнат до 193 електронни административни услуги. По такъв начин ние можем да заявим услуга към Агенцията за социално подпомагане, към министерство на туризма, на икономиката. Над 30 общински услуги имаме, които са разработени, примерно услугата, която е за настоящ и постоянен адрес, която най-често се използва тогава, когато кандидатствате за детска градина, за училище, за социална помощ\", обясни Николай Минев, директор на Дирекция \"Информационни системи и оперативна съвместимост\" в агенцията, цитиран от БНР. \"Към настоящия момент има над 5.5 млн. граждани, които притежават мобилен интернет и искаме да ги направим реални участници в системата за електронно управление. С това нещо човек може да си свърши работата от всяко едно място, включително от вкъщи, през нощта, когато администрацията не работи. Това е предимството, допълни Темелков. . До 2023 година гражданите и бизнеса трябва да имат достъп по електронен път до над 850 електронни услуги.", "date": "2019.06.27", "title": "Над 190 електронни административни услуги стават достъпни и през мобилен телефон"}
{"url": "https://www.dnevnik.bg/sport/2019/06/27/3931139_stoicho_stoev_ako_sviknem_da_igraem_burzo_shte_stanem/", "text": "Треньорът на \"Лудогорец\" Стойчо Стоев остана доволен от представянето на тима в приятелските срещи от подготвителния лагер в Австрия. В последната си контрола българският шампион надви с 2:1 румънския \"Ботошани\" пред погледа на собствениците си Кирил и Георги Домусчиеви. Преди това \"Лудогорец\" записа победи срещу \"Триглав\" (4:0) и \"Карабах\" (1:0), а впоследствие  тимът от Разград загуби тежко с 0:3 от \"Шахтьор\" (Донецк) . \"Срещнахме различни противници. Имаше хубави моменти и даже от една загуба може да си извадиш нужните поуки, за да коригираш определени неща, които виждаш, че не се получават срещу силните отбори, за да може във времето да се получат\", каза Стоев след мача с \"Ботошани\". Треньорът на \"Лудогорец\" направи препратка към загубата от \"Шахтьор\": \"Играеха бързо и във всяка една ситуация превключваха бързо и това им носеше успех. При нас имаше изблици на такава игра, но мен това не ме задоволява. Искам постоянно да свикваме така да играем, защото ако свикнем така да играем, в един момент наистина ще станем сериозен отбор\". В първия си важен мач\"Лудогорец\" ще се изправи срещу \"Локомотив\" (Пловдив) в мач за Суперкупата на България. Двубоят е на 3 юли и ще се играе на Националния стадион \"Васил Левски\". В петък тимът се очаква да обяви привличането на Стефан Баджи от турския \"Бурсаспор\".", "date": "2019.06.27", "title": "Стойчо Стоев: Ако свикнем да играем бързо, ще станем сериозен отбор"}
{"url": "https://www.dnevnik.bg/regioni/2019/06/27/3931150_bedstvenoto_polojenie_v_kotel_e_otmeneno/", "text": "Бедственото положение в Котел е отменено след изсипалия се пороен дъжд снощи, съобщи БНТ. Реката в града излезе от коритото си и наводни около 20 къщи и улици. Няма пострадали хора. Живеещите в ниските части на Котел са били евакуирани. Тази сутрин започна разчистването на щетите от водната стихия. Има предупреждение водата да не се използва за питейни нужди, защото е мътна. Хората казват, че стихията носила коли, контейнери, парчета асфалт и дървета. Според Димитър Панков, жител на Котел, цитиран от Би Ти Ви, близката река не е била почиствана поне 10 години. Иван Деливичев, служител в община Котел, обаче твърди, че редовно се чисти, но и редовно се хвърлят боклуци. Кметът на Котел обяви, че коритото е почистено, а причината за наводнението е поройният дъжд. Придошлата Котленска река заляла и транзитен път, който минава през града и трафикът е затруднен. По думите на кмета щетите са огромни и трябва да се потърси помощ от държавата. Поне 20 къщи са наводнени изцяло, а покъщината е унищожена", "date": "2019.06.27", "title": "Бедственото положение в Котел е отменено"}
{"url": "https://www.dnevnik.bg/detski_dnevnik/2019/06/27/3931013_ahmed_dogan_e_opisan_kato_uchen_v_uchebnik_po_chovek_i/", "text": "Почетният председател на ДПС Ахмед Доган е описан като учен със съществен принос и името му стои редом с имената на Радой Ралин, Валери Петров и Георги Марков в учебник по \"Човек и общество\" според депутата от ВМРО Милен Михов. В друг учебник Софи Маринова била описана, като \"изпълнител, прославил страната ни по света\". \"Любопитно е дали това е следствие на неговите дълбоки философски прозрения и занимания с философия или от приноса му в хидроинженерното строителство\", коментира на пресконференция в парламента Михов включването на Доган. Михов заяви, че ВМРО подкрепя министър Красимир Вълчев в действията му по темата с учебниците по история за десети клас. \"За пръв път министърът и държавата се намесиха в нещо, което е задължение и отговорност на държавата\", заяви Михов. ВМРО поиска резултатите от ревизията на учебното съдържание за неточни и манипулативни факти да бъдат оповестени от Министерство на образованието и науката. Според Михов мерките на министерството трябва да обхванат всички учебници и учебни помагала. Той цитира Закона за училищното и предучилищното образование, според който една от целите е съхраняване и утвърждаване на българския национален дух. Във вторник министърът на образованието Красимир Вълчев каза, че новите учебници по история, към съдържанието на които преподаватели от страната, а и някои политически партии възразиха, не са утвърдени все още, а  на издателствата са дадени препоръки да ги коригират . Въпросът с новите учебници по история за 10 клас беше повдигнат от фондация \"Истина и памет\". В писмо до министър Вълчев от фондацията написаха, че  в някои от учебниците по никакъв начин не е представена ролята на ДС  като \"щит и меч\" и \"очи и уши\" на комунистическата върхушка, нито нейната пряка зависимост и подчиненост от съветския КГБ. \"ДС дори не е спомената в главите, посветени на едноличното управление на ДС като един от стълбовете на политическото дълголетие на Живков, както и в главите за културното развитие и животът на обществото в този период\", пише в писмото, в което се привеждат още много примери за омаловажаване на репресиите и спестяване на факти за комунистическия режим. В повечето от учебниците е спестена информация за жертвите в първите месеци след 9 септември 1944 г., както не е направен дори елементарен паралел между броя на жертвите в периода 1923 - 1944 г. и броя на жертвите след деветосептемврийския преврат, а такава статистика съществува и е известна на изследователите, написаха още авторите на писмото.", "date": "2019.06.27", "title": "Ахмед Доган е описан като учен в учебник по \"Човек и общество\""}
