{"url": "https://www.dnevnik.bg/sport/2019/09/19/3966021_kesheru_vduhnovi_ludogorec_za_zrelishten_obrat_sreshtu/", "text": "\"Лудогорец\" постигна историческа победа над ЦСКА (Москва) разгромявайки с 5:1 руския тим в първи мач от групите на Лига Европа. Българският първенец постигна зрелищен обрат, като само за 25 минути в началото на второто полувреме вкара пет гола. Освен петте гола \"Лудогорец\" удари и две греди, още преди почивката. ЦСКА поведе още в 11-ата минута с попадение на Динеев. В герой за \"Лудогорец\" се превърна Клаудиу Кешеру, който реализира хеттрик, негов първи в Европа с екипа на шампионите. По веднъж се разписаха Вандерсон и Лукоки. По този начин тимът от Разград продължи серията си без загуба в Европа, която вече е 11 поредни срещи. За последно \"Лудогорец\" загуби от \"Цюрих\" в миналогодишното издание на турнира. Същевременно срещата прекъсна друга серия от девет мача без победа в груповата фаза на Лига Европа за българския шампион.   Победата е едва втора за български отбор над руски съперник в групи на европейските турнири. Успехът е и един от най-убедителните за \"Лудогорец\" в евротурнирите. В другия мач от група Н \"Еспаньол\" и \"Ференцварош\" завършиха 1:1 в Испания. Заради много контузии ЦСКА (Москва) излезе с двама защитници на 17 и 19 години, както и трима в халфовата линия на по 21 години. В началните минути интересни моменти имаше и пред двете врати. Руснаците стигнаха до няколко разбърквания след корнери, докато \"Лудогорец\" отговори с реална голова ситуация. Още в шестата минута Лукоки се озова на стрелкова позиция, но ударът му срещна десния страничен стълб. Само пет минути по-късно ЦСКА се възползва от първия шанс, който му се откри и поведе в резултата. След центриране от фаул на Никола Влашич централният бранител Игор Дивеев стигна пръв до топката. 19-годишният защитник стреля с глава, топката се отби в тревата и влетя неспасяемо в мрежата на Ренан.      Ранният гол послужи мотивиращо на \"Лудогорец\" и българският шампион се понесе в атака. В основата на всичко по-интересно беше Марселиньо, който се връщаше назад, за да организира играта, а в атака постоянно търсеше празните пространства. Бразилецът не се притесняваше и да шутира. В 15-ата минута гредата за втори път спаси руснаците. При удар на Марселиньо с глава, Игор Акинфеев я докосна леко, колкото да се отбие в гредата. Само пет минути по-късно шанс се откри и пред Кешеру, но руският вратар отново спаси. До края на първата част \"Лудогорец\" беше по-активният отбор и държеше топката, но това не доведе до чисти голови положения за българските футболисти. Паузата от 15 минути подейства добре на българския шампион, който излезе коренно променен за второто полувреме. Още от самото начало футболистите на Станислав Генчев притиснаха съперника си и това даде резултат. В рамките само на пет минути \"Лудогорец\" вкара три гола, за да обърне. Началото даде Вандерсон в 48-ата минута, който се разписа с плътен шут по тревата. Топката се ускори от мократа настилка и мина под плонжа на Акинфеев. С попадението си Вандерсон прекъсна сушата си от година без гол в евротурнирите. Само две минути по-късно \"Лудогорец\" вече беше напред. Точен беше Джоди Лукоки след отлично подаване на Антон Недялков. Бранителят центрира отляво точно в зоната между вратаря и защитниците, а Лукоки изскочи на скорост и засече - 2:1.      В 52-ата минута Клаудиу Кешеру се разписа по много красив начин. Румънецът вкара с ефектен удар от воле, пращайки топката в далечния ъгъл на Акинфеев без да дава шансове на руския вратар за реакция. Гостите опитаха да се върнат в мача и след бурното начало на втората част взеха инициативата. Това обаче не доведе до нищо освен по-трайно задържане на топката. След леко затишие \"Лудогорец\" отново вдигна оборотите и между 68-ата и 73-ата минута вкара още два гола, за да си гарантира успеха. Точен отново беше Кешеру, който оформи своя хеттрик. Румънецът вкара в 68-ата след хубаво подаване на Недялков, като отново беше изпуснат от руската защита. Само пет минути по-късно \"Лудогорец\" получи и дузпа, след като Марселиньо беше съборен от Акинфеев.      Кешеру се разписа от бялата точка и оформи хеттрика си само 21 минути след първото си попадение в двубоя. В оставащите минути срещата се доиграваше, но \"Лудогорец\" беше по-опасният тим. Българският шампион можеше да стигне и до шести гол, но Акинфеев спаси опасен удар на Вандерсон в добавеното време.", "date": "2019.09.19", "title": "Кешеру вдъхнови \"Лудогорец\" за зрелищен разгром срещу ЦСКА (Москва)"}
{"url": "https://www.dnevnik.bg/sport/2019/09/19/3965521_snimka_na_denia_nazad_kum_detstvoto_ili_kak_djokovich/", "text": "Новак Джокович може да има 16 титли от Големия шлем и спечелени милиони долари от наградни фондове в тениса, но твърди, че не забравя откъде е тръгнал. Водачът в световната ранглиста се върна към спомените от детството си и помогна на хора в село Бързече при ваденето на картофите.", "date": "2019.09.19", "title": "Снимка на деня: Назад към детството, или как Джокович помага за ваденето на картофите"}
{"url": "https://www.dnevnik.bg/sviat/2019/09/19/3965552_netaniahu_predloji_na_ganc_goliama_koaliciia_v_koiato/", "text": "Израелският премиер Бенямин Нетаняху изненадващо призова днес основния си съперник Бени Ганц да съставят широка управляваща коалиция. Нетаняху направи това във видеообръщение, след като предсрочните  парламентарни избори  във вторник не излъчиха ясен победител, предаде \"Ройтерс\", цитирана от БТА. Изявление на Ганц, бивш началник на щаба на армията и лидер на партия \"Синьо и бяло\", се очаква в 14 ч. Междувременно друго негово изречение учуди израелските медии по време на церемония в памет на покойния президент и премиер Шимон Перес: \"Когато нямаше ясна победа в кнесета (парламента), Шимон (Перес) избра националното единство. Той и Ицхак Шамир се съгласиха да си сътрудничат, за да откарат Израел в безопасни води,\" цитира думите му \"Джерузалем пост\". Коментарът бе направен в присъствието на Ганц: \"На тези избори също няма ясен победител. И те призовавам, Бени... да работим заедно, за да докараме Държавата Израел в безопасни води... Да работим като Перес и Шамир.\" След изборите през 1984 г. Перес сключи сделка с Шамир (тогава лидер на \"Ликуд\", партията на Нетаняху), за да бъде премиер през половината мандат, а Шамир - външен министър. След това, през 1986 г., двамата си размениха местата. Защо е промяната Промяната в стратегията отразява отслабената позиция на Нетаняху, който след изборите през април сега отново не успя да си осигури парламентарно мнозинство, отбелязва \"Ройтерс\". \"В предизборната кампания призовах за създаване на дясно правителство, но за мое съжаление изборните резултати показват, че това е невъзможно. Бени, трябва да съставим правителство на широко единство още днес. Нацията очаква и двамата да проявим отговорност и да си сътрудничим\", заяви израелският премиер. Вчера Ганц изключи коалиция с \"Ликуд\", като се аргументира с възможното повдигане на обвинения в корупция срещу Нетаняху. Преди други представители на партията са заявявали, че могат да подкрепят такъв съюз, но не и докато Нетаняху оглавява \"Ликуд\". Повече за Ганц  четете тук . След преброяване на близо 95 процента от  бюлетините  партия \"Синьо и бяло\" ще има 33-ма депутати в 120-местния парламент, а \"Ликуд\" - 32-ма, отбелязва \"Асошиейтед прес\". Президентът на Израел в следващите дни ще се консултира с всички партии, преди да прецени кой кандидат е с най-добри шансове да състави стабилна коалиция.", "date": "2019.09.19", "title": "Нетаняху предложи на Ганц \"голяма коалиция\", в която може да се редуват като премиери"}
{"url": "https://www.dnevnik.bg/biznes/2019/09/19/3965564_ochakva_se_nova_otsrochka_za_podrobnite_kasovi_belejki/", "text": "Срокът, в който търговците на дребно с горива трябва да започнат да издават касови бележки с покупна стойност (т.е. да започнат да показват брутния си марж), вероятно отново ще бъде удължен, съобщава capital.bg. Това се разбира от оповестена от Министерството на финансите справка за резултатите от обществените консултации по последните промени в т.нар. наредба за касовите апарати (Наредба Н-18). Повечето предложения на бизнеса не са одобрени, но зелена светлина е получило това за удължаване до 1 януари 2020 г. на срока, в който производители или разпространители могат да регистрират в приходната агенция софтуера за управление на продажбите. Идеята за новите касови бележки беше лансирана от правителството  покрай протестите срещу високите цени на горивата през миналата година. Те трябва да съдържат информация за размера на ДДС, акциза, продажната цена на горивото без косвените данъци и покупната цена на горивото без акциз и без ДДС, т.е. някакъв вид брутен марж. Те трябваше да се появят от 1 април, но впоследствие срокът бе удължен до октомври 2019 г. Междувременно Българската петролна и газова асоциация изпрати  писмо до европейския комисар за конкуренцията Маргрете Вестагер , в което посочва, че подобна информация представлява търговска тайна, която е защитена от европейското законодателство. Според асоциацията изискването за посочване на \"покупна стойност\" на касовите бележки води до нарушаване на конкуренцията и представлява заплаха за европейския общностен пазар.", "date": "2019.09.19", "title": "Очаква се нова отсрочка за подробните касови бележки за горивата"}
{"url": "https://www.dnevnik.bg/bulgaria/2019/09/19/3965553_jurnalisti_ot_bnr_obsujdat_s_mediiniia_regulator_za/", "text": "Веднага след срещата с редколегията СЕМ ще проведе заседание, което ще бъде решаващо или поне показващо посоката, в която ще бъде решена съдбата на генералния директор. Четирима се обаждали за свалянето на Великова Пред членовете на СЕМ водещата Силвия Великова разказа, че е била поканена от генералния директор на БНР Светослав Костов на среща в Борисовата градина, която се намира срещу сградата на медиата. В разговора, който по думите й е бил приятелски заради дългогодишното им близко познанство, Костов обяснил, че има много голям натиск водещата да бъде свалена от ефира.                               Късовска потвърди думите си , публикувани от медиите в предишните дни, че е била свидетел на натиск над доскорошния директор на \"Хоризонт\" Ивайло Савов за отстраняването на Силвия Великова от съдебния ресор. В отговор на въпрос тя заяви, че с настоящия генерален директор и управителен съвет радиото не може да продължи да работи. Според нея случилото се в радиото в последната седмица дава достатъчно основания за освобождаването на ръководството на медиата. Срещата с медийния регулатор беше поискана от журналистите от БНР след като все по-открито в радиото се заговори за натиск над ръководството за отстраняването на Великова, която от години отразява съдебния ресор и е известна с критичната си позиция за работата на прокуратурата, а в последните месеци, след като започна процедурата - и към единствения засега кандидат за нов главен прокурор Иван Гешев.", "date": "2019.09.19", "title": "Четирима души се обаждали за свалянето на Силвия Великова (видео)"}
{"url": "https://www.dnevnik.bg/sviat/2019/09/19/3965534_smart_televizorite_izprashtat_danni_na_feisbuk/", "text": "Смарт телевизорите предават лични данни на компании като \"Нетфликс\", \"Фейсбук\", \"Гугъл\" или \"Амазон\" дори когато някои от устройствата, свързани с тях, не се използват. Това сочат две университетски изследвания, цитирани от  \"Файненшъл таймс\" . Според тях много устройства, например на \"Самсунг\" и Ел Джи, изпращат данни за местоположение и IP адреси до \"Нетфликс\" и рекламодатели и това се случва дори потребителят да няма профил в \"Нетфликс\". Какво устройство и (вероятно) кога се използва или къде се намира потребителят - това е част от пакета данни, които се изпращат. Това означава, че компаниите могат да знаят и кога потребителят е у дома и кога не е. Има и още данни, но тъй като те са криптирани, изследователите не са стигнали до тях. \"Спотифай\" и \"Майкрософт\" пък са сред десетки компании, до които \"умни\" колонки и камери също изпращат данни. \"Файненшъл таймс\" пише, че тези изводи вероятно ще засилят притесненията за това как умните устройства посягат върху личната неприкосновеност на потребители. Свързано устройства, включително такива за доставка на съдържание като Roku и Apple TV и други, са били налични в 68% от американските домове според  доклад  от март. Десетки милиони от тях използват технология за разпознаване на съдържание, която проследява всичко гледано с цел по-добро таргетиране с телевизионни реклами. \"Амазон\" е най-често търсената компания от повечето от тестваните 81 устройства. Според Дейвид Чофънс от Североизточния университет в Бостън, Масачузетс (екип от него е изготвил едното от изследванията), това означава, че \"Амазон\" може да получи много информация какво прави всеки потребител с различни устройства в дома си, \"включително с тези, които не произвежда... Така могат да видят добре какво правят конкурентите\". Потърсени за коментар от \"Файненшъл таймс\", компаниите отчитат такава практика като нормална. \"Нетфликс\" обаче твърди, че данните, които получава от потребители, които нямат профил или не са в профила си, са строго ограничени.", "date": "2019.09.19", "title": "Смарт телевизорите изпращат данни на \"Фейсбук\", \"Нетфликс\" и \"Амазон\""}
{"url": "https://www.dnevnik.bg/sviat/2019/09/19/3965566_zashto_huauei_izbra_evropa_za_premierata_na/", "text": "Китайският технологичен гигант \"Хуауей\" (Huawei) представя днес в Мюнхен най-новия си телефон от висок клас, който може да бъде  най-мощното в света 5G устройство , съобщават информационните агенции. Съдбата на смартфона в Европа обаче зависи от това дали ще може да заобиколи американска забрана, за да даде на клиентите си софтуера на \"Гугъл\" (Google), който те очакват, отбелязва \"Ройтерс\". \"Хуауей\" ще покаже гамата си \"Мейт 30\" (Mate30), което ще бъде първото представяне на напълно нов телефон, откакто американският президент Доналд Тръмп наложи на компанията от Шънжън забрана за износ през май. Представянето ще бъде най-гледаното въобще, изтъква анализаторът на сектора Паоло Пескаторе. Вторият по големина производител на смартфони в света понася последиците от търговския конфликт между Вашингтон и Пекин, който според анализаторите се превръща в студена технологична война. Очаква се американската забрана да струва на компанията 10 милиарда долара. Това, че представянето на новото устройство става в Европа, подчертава значението на този пазар от 500 милиона души за \"Хуауей\". Компанията загуби 5 процентни пункта от пазарния си дял на Стария континент след американската забрана. \"Хуауей\" провежда онлайн маркетинг кампания за новото устройство под наслов \"Премисли възможностите\". Не е сигурно обаче дали закупилите си водещото устройство на компанията с операционната система на \"Гугъл\" \"Андроид\" (Android) ще могат да използват приложенията, поддържани от \"Гугъл\". \"Гугъл\", която е подразделение на технологичния гигант \"Алфабет\" (Alphabet), отбеляза, че и услуги на \"Гугъл\", което включва и \"Плей стор\" (Play Store), както и популярни инструменти като пощата \"Джимейл\" (Gmail) и картите \"Мапс\" (Maps). \"Хуауей\" пък се надява устройството да работи с най-новата версия на операционната система \"Андроид 10\" (Android 10) и да има достъп до мобилните услуги на \"Гугъл\" (Google Mobile Services). Без тези възможности според анализаторите потребителите няма да искат телефона, освен ако \"Хуауей\" не намери начин да ги убеди, че няма други телефони с такива характеристики, а  операционната система, разработена от компанията, \"Хармония\"  (Harmony) би била достатъчно добра резервна опция. Според анализатора Ричард Уиндзор изтеклите снимки на новото устройство показват, че то изглежда по-добре от новия \"айФон 11\" (iPhone 11) на \"Епъл\" (Apple). /БТА", "date": "2019.09.19", "title": "Защо \"Хуауей\" избра Европа за премиерата на \"най-добрия 5G телефон\""}
{"url": "https://www.dnevnik.bg/sport/2019/09/19/3965494_do_20_dni_bfs_shtial_da_predstavi_pred_borisov/", "text": "Българският футболен съюз (БФС) се подготвя да представи стратегия за развитие на футбола пред министър-председателя Бойко Борисов. Това обясни вицепрезидентът на организацията Йордан Лечков, като посочи, че ще са необходими около две-три седмици. \"До 15-20 дни ще имаме стратегия и ще бъде представена на премиера. В последните две-три години сме в добри отношения, работим в една посока с министър Кралев (министъра на спорта Красен Кралев)\", заяви Лечков в сутрешния блок на Би Ти Ви. Преди четири месеца в Бургас Борисов заяви, че  държавата е готова да инвестира в детския футбол , но очаква ясна стратегия от БФС. \"Преди една година казах, че съм готов на разговори с футболния съюз, да седнем в една работна обстановка с финансовия министър, със спортния министър, с кметовете и да се говори като база. Примерно дават се 15 милиона или 20 милиона за детско-юношеските школи на всички градове. Но да тръгнем и да правим нещо общо за всички. Защото така който, където ни докопа, \"Моля ти се, моля ти се, дай, дай, дай\", което не е правилно\", заяви Борисов през май. \"Една Хърватия е по-малка от нас наполовина, но има подреден спорт - деца, юноши, младежи\", направи сравнение Борисов. По темата за младите Лечков се изказа с разочарование. \"Виждате ли желание у младите? Как да ги мотивираме? Насила хубост става ли? Има много желаещи, но да не бъркаме тук родителските амбиции с желанието на самите деца. Това трябва да стане държавна политика.\" Селекционерът на националния отбор  Красимир Балъков също няколко пъти в последните дни говори, че се работи по изграждане на стратегия .", "date": "2019.09.19", "title": "До 20 дни БФС щял да представи пред Борисов стратегия за развитие на футбола"}
{"url": "https://www.dnevnik.bg/skorost/2019/09/19/3965604_doklad_predlaga_oditi_na_vsichki_putishta_i_nova/", "text": "Приемане на нова методика за обследване на тежките пътни инциденти, бързо и ефективно събиране на наложени санкции, одитите за пътна безопасност на всички пътища, а не само на магистралите са част от препоръките в  доклад, изготвен от Държавна агенция \"Безопасност на движението по пътищата\" . Той е публикуван за обществено обсъждане на сайта на институцията. В съобщение до медиите от агенцията посочват, че това е първият цялостен анализ на нивото на безопасността на движението по пътищата в България и на неговата основа ще бъде разработена Стратегията за безопасност на движението в периода 2021 – 2030 година. Оневиняване на шофьорите Предвидената нова методика за обследване на тежките пътни инциденти ще има за цел да проучи всички факти и обстоятелства около тях. В момента на база предварителния оглед на мястото на произшествието в годишните отчети на Пътна полиция пише, че 96% от инцидентите в страната са резултат от грешка на водача. При новата методика ключово трябва да бъде не установяването на вина, а на дефицитите свързани с поведението на водача, изправността на превозното средство, състоянието на инфраструктурата, метеорологичната обстановка и т.н. Предвижда се и в огледите на пътните инциденти да започне да се отбелязва дали превозното средство е с ляв или десен волан, за да се изследва влиянието на превозните средства за обратно движение. При разследване на особено тежки инциденти се предлага те да се обследват от специалисти от различни области – пътни полицаи, инженери, експерти по пътна безопасност и други. Анализът показва, че за 2018 г. са установени 77 участъка с концентрация на катастрофи, на които трябва да се предприемат допълнителни мерки по тяхното обезопасяване. Подобряване на събираемостта на глобите Подобряване на събираемостта и съкращаване на сроковете за връчване на наложени санкции по Закона за движение по пътищата, за да заработи превенцията, е друга точка в доклада. Предлага се при неплатени глоби на гражданите да не се предлагат никакви административни услуги, а чужденците да не могат да напуснат територията на страната.      Връща се и идеята за оборудване на патрулните автомобили на Пътна полиция с ПОС терминали с възможност за заплащане на санкции на място. Предлага се тези нови елементи да се вкарат спешно с поправки в Закона за движение по пътищата. Разширяване на пътните участъци с контрол от автоматизирани технически средства и приоритетно пълно обезпечение с тях на участъка София – Пловдив от \"Тракия\" е друг посочен приоритет. В момента Пътна полиция разчита на 25 стационарни камери, 31 модерни преносими радари и 148 средства за контрол на скоростта в патрулните автомобили.  Секторен контрол  има само на два пътни участъка, като има проекти за още два. Чанти за първа помощ в патрулките Разширяване на възможностите за оказване на първа долекарска помощ и оборудване на патрулните автомобили на Пътна полиция с чанти за първа помощ е друга от препоръките. Има и идея всички шофьори в институции и общини да минават периодичен курс по първа помощ, а с децата да се работи от ранна възраст в тази посока. Целта е да се оказва адекватна помощ на място до пристигане на медицинските екипи. Публичен регистър на всички сервизи Най-честите технически неизправности, които водят до произшествие са спукване на гума и повреда в спирачната уредба, е заключението в частта \"Превозни средства\", като основната препоръка е последователна работа за гарантиране на техническата им изправност. Основна насока на работата на агенцията в бъдеще е да мотивира собствениците на автомобили да настояват годишните технически прегледи реално да установяват изправността на автомобила. Предлага се и създаване на публичен регистрационен режим на фирмите, извършващи сервизна дейност.", "date": "2019.09.19", "title": "Доклад предлага одити на всички пътища и нова методика за разследване на катастрофите"}
{"url": "https://www.dnevnik.bg/bulgaria/2019/09/19/3965622_bnt_pokaza_v_efir_karta_na_ukraina_bez_krim/", "text": "Карта на Република Украйна, от която видимо е изключена територията на АР Крим, бе излъчена в централната емисия новини на БНТ на 18 септември по време на репортаж, свързан със стрелба в Киев. Гафът предизвика реакция от страна на посолството на Украйна в България, което разпространи днес във \"Фейсбук\" профила си писмо до генералния директор на телевизията Емил Кошлуков. В него е отправена молба за опровержение и се припомня официалната позиция на България за анексирането на полуострова от Русия. Част от писмото гласи: \"Като се има предвид, че Република България е съавтор на резолюция на Генералната асамблея на ООН A/RES/68/262 от 27 март 2014 година \"Териториалната цялост на Украйна и резолюция на Генералната асамблея на ООН \"Ситуацията с правата на човека в АРК и гр. Севастопол (Украйна)\" от 15 ноемрви 2016 година, а също така последователно подкрепя териториалната цялост и държавния суверенитет на Украинската държава, в съответствие на Закона за радиото и телевизията на Република България oт 05.07.1997 г. разчитаме да се вземат необходими мерки за опровержение и информирането на уважаемите български зрители за появила се грешка\". В него посолството отправя молба на всички дирекции в БНТ да им се припомни тази официална позиция на България за подкрепа на териториалната цялост и държавния суверенитет на Украйна \"с оглед на систематическите усилия на руската страна, която се опитва да използва подобни инциденти за легитимация на престъпна окупация и анексия на АР Крим\" След запитване на \"Дневник\" за официалната позиция на БНТ и генералния директор Емил Кошлуков по случая омбудманът на телевизията Иван Такев отговори, че такава ще бъде изготвена и огласена в централната информациона емисия \"По света и у нас\" и на сайта на БНТ. ", "date": "2019.09.19", "title": "БНТ показа в ефир карта на Украйна без Крим (допълнена)"}
{"url": "https://www.dnevnik.bg/evropa/2019/09/19/3965626_laura_kyoveshi_e_naput_da_stane_glaven_prokuror_na_es/", "text": "Бившият антикорупционен прокурор на Румъния Лаура Кодруца Кьовеши е одобрена от Съвета на ЕС за европейски главен прокурор, предаде БТА. Новината съобщиха представители на групата на Зелените в Европейския парламент.  Съгласие бе постигнато днес чрез неформално тайно гласуване на посланиците на държавите от ЕС в Брюксел, които обикновено преговарят, преди да се събере същинският съвет на държавните лидери. Очаква се в идните седмици Съветът на ЕС официално да гласува и да одобри Кьовеши за поста. Кандидатурата на Кьовеши бе проблем за Съвета, който преди това настояваше за избирането на французина Жан-Франсоа Бонер, но срещна отпор от Европейския парламент. С днешното решение на посланиците в Съвета на ЕС се очертава единодушие между институциите. Кьовеши е единственият кандидат за поста на този етап от процедурата. Тя бе по-рано ръководител на румънската Национална дирекция за борба с корупцията (DNA). Главният прокурор на ЕС разполага само с един мандат от седем години. Първоначално Европейската прокуратура ще разследва престъпления против бюджета на ЕС, например измами, корупция или трансгранични измами с ДДС. Как се стигна дотук? По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали от ЕС, от групи на гражданското общество и частни инвеститори. Миналата година обаче Кьовеши  бе отстранена  по заповед на правосъдния министър Тудорел Тоадер. Румънското правителство, което председателстваше Съвета на ЕС през първата половина от годината,  активно пречеше на избора  на Кьовеши - както по дипломатически път, така и чрез съдебни обвинения и разпити за антикорупционната ѝ дейност. Днес премиерът Виорика Дънчила отново заяви пред репортери, че посланикът на Букурещ е гласувал против назначението на Кьовеши. Отчасти заради съпротивата на Букурещ през февруари правителствата на ЕС посочиха Жан-Франсоа Бонер от Франция за своя предпочитан кандидат за европейски главен прокурор. По-късно същия месец обаче членовете на Европейския парламент  избраха Кьовеши , поставяйки началото на продължителен застой в разговорите със Съвета на ЕС (обединяващ държавите членки), тъй като постът не може да бъде запълнен, докато двете институции не стигнат до споразумение. Изглеждаше, че спорът ще продължи дълго време, след като няколко кръга преговори се провалиха. През юли обаче  Франция промени позицията си  и подкрепи Кьовеши.", "date": "2019.09.19", "title": "Лаура Кьовеши е на път да стане главен прокурор на ЕС"}
{"url": "https://www.dnevnik.bg/citat_na_deniia/2019/09/19/3965644_citat_na_denia_natiskut_nad_bnr_idva_ot_mnogo_silna/", "text": "                         Това коментира в предаването 12+3 по \"Хоризонт\" доскорошният директор на програмата на БНР Ивайло Савов. Савов беше набързо пенсиониран, малко преди  опита за сваляне от ефир  на дългогодишния водещ и съдебен репортер Силвия Великова. \"Хората отвън може би не знаеха какво ще се случи и затова си позволиха да упражнят този чудовищен натиск спрямо генералния директор\", е мнението на Савов. \"Аз смятам, че бе упражнен безпрецедентен натиск върху един легитимно избран директор на БНР\", заяви още той. Разказа, че е имал лични разговори с директора на държавното радио Светослав Костов именно за свалянето на Великова и като водещ, и от ресора ѝ. Било му връчено и писмо от Управителния съвет на БНР за изпращане на Великова в Стара Загора, в което било написано, че е \"желателно това да се случи между 11 и 13 септември\". Между 10 и 13 септември се проведоха основните протести срещу издигането на Иван Гешев като единствен кандидат за главен прокурор. По думите на Савов в личните му разговори с генералния директор на БНР няколко пъти е споменавано, че Великова не трябва да присъства в ефира и конкретно на 13 септември. \"Трябваше да се намери някакъв административен трик това да се случи. Аргументът беше, че така трябва\", обясни той. Безпрецедентното спиране на излъчването на БНР на 13 септември определи като презастраховане. Ивайло Савов няколко пъти спомена, че става въпрос за \"силен натиск\" и \"чудовищен натиск\" и обясни, че питал, но не е получил отговор откъде идва той. По-рано пред \"Офнюз\"  той коментира , че натискът над радиото не е политически. Досега единственото споменавано име във връзка с въпроса кой е давал инструкции в БНР е на депутата и пиар на ДПС Велислава Кръстева. То се появи като неофициална информация с различни източници, но самата Кръстева отказа пред \"Дневник\" да отговори конкретно на въпросите говорила ли е с директора на БНР и кога и каза да не се замесва името й (повече -  тук ). \"Наистина трябва да бъде потърсен отговор на въпроса кой направи това\", смята Ивайло Савов. По думите му държавата има огромен ресурс и лесно може да даде отговора, а \"тогава ще отговорим и на въпроса защо\". Според него някой трябва да поеме отговорност, а на въпрос трябва ли генералният директор на БНР да подаде оставка отговори, че това е личен и морален избор, но \"в крайна сметка трябва да можеш да погледнеш в очите хората, с които работиш\". Междувременно днес редколегията на програмата на \"Хоризонт\" се срещна с членовете на Съвета за електронни медии в опит за изясняване на причините за кризата в държавното радио. Повече за срещата вижте  тук .", "date": "2019.09.19", "title": "Цитат на деня: Натискът над БНР идва от много силна паралелна властова структура"}
{"url": "https://www.dnevnik.bg/analizi/2019/09/19/3964394_beshe_izpulnena_mokra_mediina_poruchka/", "text": "                         Не мисля, че натискът върху БНР не е политически, както казва Ивайло Савов. Напълно политически ми се вижда, политически октомври идва, позицията главен прокурор за седем години е на масата - мощен инструмент за власт. Власт - какъв да е натискът, ако не политически. Човек в проверена - артикулирана-зависимост няма място на върха на радиото, особено при наличие на грубо нарушение. Но - да чуем какво смята органът, чието мнение има значение. Беше упражнен безпрецедентен натиск върху един легитимно избран генерален директор на БНР. Аз съм свидетел на това от личните разговори, които имах с него седмица преди 13 септември, петък. В разговорите ставаше дума за свалянето на Силвия Великова от микрофон изобщо и от отразяването на ресора за доста продължителен период от време. Трябваше да се намери някакъв административен трик това да се случи. Аргументът беше, че така трябва, че се създава напрежение по отношение на радиото, по отношение на него персонално, по отношение на неговото семейство дори. Казвам ви честно – той беше силно притеснен. Той и в момента е силно притеснен. Вероятно става дума за изпълнението на поръчка, която е уговорена предварително. Няколко пъти беше споменавана датата 13 септември и че Силвия не трябва да присъства в ефир тогава. Зная, че това е една властова структура може би или една паралелна структура може би, която е много силна. Хората отвън може би не знаеха какво ще се случи и затова си позволиха да упражнят този чудовищен натиск спрямо генералния директор. Аз нямам професионални аргументи да сваля по никакъв начин един от най-добрите журналисти, отразяващи съдебната система, работещи в \"Хоризонт\". Сутринта бях извикан – беше ми предложено с благодарности да се пенсионирам и аз си тръгнах. Два часа по-късно имаше решение за отстраняването на Силвия. Николай Кръстев – и. д. шефът на \"Хоризонт\", вече имаше заповед за изпълняващ длъжността директор и той изпълни това, което се искаше от мен – една мокра медийна поръчка. За два часа да сториш нещо такова, да вземеш такова решение и да го изпълниш – трябва голям управленски талант и кураж, чисто професионален. Не мога да допусна, че спирането на радиото е предложение на един служител, макар и служител, който някога също \"дръпна шалтера\" в радиото. Това не е рецидив. В тази пиеса участват много повече хора. Органите за управление са управителният съвет и генералният директор. Някой от там също трябва да проговори най-после. Оставката е въпрос на морал. Трябва да можеш да погледнеш в очите хората, с които работиш. Случващото се в БНР е много показателно за цялостната картина в България по отношение на свободата, която има в медийната среда. Хубаво е, че гилдията е обедини около един такъв случай, който е много тенденциозен и изобщо не е безобиден. Вярвам, че днес Съветът за електронни медии ще вземе компетентно и добре обмислено решение, но най-важен тук е общественият интерес. СЕМ може да има нужда от някои фини настройки по отношение на нормативната уредба, но ролята му е изключително важна и с традиции в европейската правна система. Не можем да говорим за неговото отпадане. Подобна формула би довела до абсолютен хаос, защото правото на изразяване на мнение и свободата на медиите са изключително важни и не са ограничени. Трябва да има държавен орган, който да следи и за редица други въпроси. Никога не са се случвали подобни неща в радиото от такъв мащаб - едно безпрецедентно спиране на сигнала, една намеса на прокуратурата и серия от различни неубедителни противоречащи си обяснения или липса на такива. Второто – сваляне от ефир на популярна и компетентна водеща. Коя е причината – чухме 5 версии. Трето – как са свързани тези събития – няма отговори. Вината е прехвърлена на двама по-нисши ръководители. Не си спомням такава срамна ситуация. Има отговорности и оставката е единственият достоен отговор за това. Трябва да се каже истината, каквото и да струва това. Усещането за прикриване на истинската причина, паническо прикриване, за външна намеса, за всяване на страх – това е много страшно. Защо беше пенсиониран директорът на \"Хоризонт\" точно в този момент? Защо се съобщава за увеличение на заплатите, без това да е сигурно, точно в този момент. Смятам, че това е едно подценяване на интелигентността на радиослужителите и опит за отклоняване на вниманието и напрежението. Аз не мога да разбера как СЕМ може да легитимира генерален директор, но да не може да го делегитимира. Едни биографии, едни концепции не означават нищо. Радиото не е просто занаят, то е много сложно нещо.", "date": "2019.09.19", "title": "\"Беше изпълнена мокра медийна поръчка\""}
{"url": "https://www.dnevnik.bg/sport/2019/09/19/3965672_taibe_jusein_donese_purva_kvota_na_bulgarskata_borba/", "text": "Световната шампионка Тайбе Юсеин е първият представител на борбата, който спечели квота за олимпийските игри в Токио през 2020 г. 28-годишната състезателка се класира за финала на световното първенство в Казахстан, което гарантира участие в Токио 2020. В категория до 62 килограма Юсеин спечели четвъртфиналната си схватка с Ханна Йохансон от Швеция с 10:5. За място на финала българката се бори с унгарката Марина Сасин. Само за 39 секунди бяха нужни на действащата световна и европейска шампионка да повали съперничката си с технически туш. В петък Юсеин се изправя срещу Айсулу Тинибекова от Киргизтан в опит да защити титлата си от Будапеща преди година. Друга от представителките на борбата Юлияна Янева също ще се бори за бронз. Тя участва в неолимпийската категория до 65 килограма. Други двама българи София Георгиева (68 кг) и Михаил Георгиев (65 кг) приключиха участието си на световното първенство. България вече има един медал от световното в Казахстан. Айк Мнацаканян спечели бронзовото отличие в категория до 72 килограма в класическия стил. Дисциплината на Мнацаканян обаче е неолимпийска и той не взима квота за игрите в Токио.", "date": "2019.09.19", "title": "Тайбе Юсеин донесе първа квота на българската борба за Токио"}
{"url": "https://www.dnevnik.bg/sport/2019/09/19/3965660_shefut_na_angliiskiia_futbol_otgovori_na_borislav/", "text": "Президентът на Футболната асоциация (ФА) на Англия Грег Кларк е изпратил писмо до колегата си Борислав Михайлов покрай създалото се напрежение около темата за расизма и опасенията на англичаните за бъдещи дискриминационни прояви. Наскоро селекционерът на националния отбор на Англия  Гарет Саутгейт каза, че се притеснява от расистки действия по време на мача в София  на 14 октомври. Михайлов отговори с  писмо, което изпрати и до УЕФА . \"Във връзка с изразеното разочарование на БФС от скорошните коментари на мениджъра ни считам за важно да направя следното уточнение – г-н Саутгейт отговори на конкретен журналистически въпрос, свързан с евентуални опасения предвид последната визита на Англия в София през 2011-а и инцидентите по трибуните тогава. В отговора си той подчерта, че е наясно със случилото се и се надява то да не се повтори, но е подготвен и за подобно стечение на обстоятелствата\", пише Кларк. Той изтъква, че след  проблемите при гостуването на Черна гора през март  ФА е решена да направи всичко по силите си, за да защити футболистите си, \"като следваме протоколния ред на УЕФА и уважаваме авторитета на съдиите и делегатите\". \"Както споделих в речта си преди мача на \"Уембли\", продължаваме да борим расизма в обществото с всички сили, независимо дали на домашна почва или извън страната. Вярвам, че е важно тази тема да бъде дискутирана публично и не смятам, че това създава излишно напрежение. Смятам, че ще се съгласиш, че всички футболни хора следва да обединят усилия, за да решат проблема по директен, отворен и конструктивен начин. Нека заедно победим расизма\", добавя той. По думите му и България, и Англия се противопоставят на расизма на всички нива. \"Вярвам, че повечето, ако не и всички, членки на УЕФА работят активно в същата посока.\" \"С нетърпение очаквам срещата ни в София през октомври и съм сигурен, че ще станем свидетели на оспорван и атрактивен мач\", завършва Кларк.", "date": "2019.09.19", "title": "Шефът на английския футбол отговори на Борислав Михайлов по темата за расизма"}
{"url": "https://www.dnevnik.bg/analizi/2019/09/19/3964892_pluralizmut_novata_maska_na_cenzurata/", "text": "                         Да поставиш \"дублиращ журналист\" на журналиста, който отразява дадена тематика, е като да назначиш заварчик, който да заварява по-правилно след майстора, който е натоварен с дадена задача. Или на шофьора на автобус, да сложиш втори водач, който да натиска педалите по-адекватно. Ако това се налага, значи основният не си е на мястото. Защото не се е научил и не му е времето да го пускат да работи истински. За притъпяване на остротата. За насаждане на съмнение в опита. За страхуване. За унижение. Журналистиката е професия на действието. На осмислянето на видяното и преразказа му за широката публика. Репортерът с почерк е добрият репортер. Не буквалният докладчик, не мълчаливият зрител или емоционалният стажант. В разказа на професионалиста няма прилагателни, а подредба на факти, така че да бъде разбран контекстът. Ако обвиняваш някого в непрофесионализъм, вадиш аргументи и доказателства за това и го отстраняваш от работата, ако наистина не е разказал вярно случилото се или е задал въпроси с обидни квалификации и липса на аргументация. Махаш го, след като докажеш с примери, че не може да си върши работата. Иначе се оказва, че подменяш професионалиста с дубльор, защото просто не ти харесва подходът му. Професионалния. И защото можеш. Системата ти го е позволила. Различните тълкувания на едни и същи факти са разнообразие на мнения. Фактите обикновено не са дискусионни. Факт е, че кандидатът за главен прокурор е един. Задаването на въпроса защо е така, оказва се, се тълкува като необективност. Кой би бил обективният прочит на този факт?! Неспоменаването му. Или отбелязването му с радост?!", "date": "2019.09.19", "title": "Плурализмът – новата маска на цензурата"}
{"url": "https://www.dnevnik.bg/analizi/2019/09/19/3964326_borisov_stana_maistor_da_vari_jabi/", "text": "Докато престъпният клан, който държи в хватка държавността у нас, продължава стъпко по стъпка да обсебва публичните блага, а правителството не спира невъзмутимо да го обслужва, на сцената се разиграва пиеска. Премиерът Бойко Борисов обикаля из страната по изпитаната си пиар рецепта от времето, когато беше главен секретар на МВР и посещаваше всяко убийство, за да бъде сниман в черната си тужурка или с борсалиното. Той и сега е на \"горещите места\", за да раздава справедливост и да обира лично лаврите. Реже лента след лента, всеки ден открива по един завод – така твърди. Значи, откакто е тръгнал на обиколки през април, за пет месеца е открил 150 завода. С шегички, потупвания, пощипвания, прегръдки – къде желани, къде – не, главата на изпълнителната власт \"вършее\" из страната. По неговите представи тя трябва да му целува ръката може би защото правителството е отпуснало пари за ремонт. Това, че парите са на данъкоплатците, на които трябва да се целуват ръцете, Борисов дори не го допуска до съзнанието си. Демонстративно държи тежката си лапа върху рамото на посланичката на Швейцария, докато тя го уверява в бъдещите инвестиции на държавата си у нас. Закача работнички в нов завод - на \"ти\", естествено – сякаш общува с прислугата си. Никой не смее да гъкне. Само директорката се опитва неловко да отмести ръката му от раменете си. В импровизирани простовати речи – в стил късния Тодор Живков – на диалект, с хашлашки жаргон той отправя послания до апатичната маса, която си въобразява, че само защото е преяла днес, управлението е чудно. Недоволните навсякъде са изолирани – не се чува и един неудобен въпрос. Клакьорите са строени в шпалир, уж случайно са там. Удивителни глупотевини се леят от всички краища на страната, където стъпи премиерският крак: че трябва \"да мразим хакерите, както убийците и тези, които чупят детски площадки\" - за него това са еднакви по тежест деяния. Че не е редно да инвестираме в киберсигурност на държавните системи, съхраняващи личната информация на гражданите и бизнеса, само заради няколко хакери, \"дето на всичкото отгоре се познават\". че нямало голяма разузнавателна служба по света, която да не е хакната, какво остава за една НАП! Покрай философстването си \"по живковски\" ораторът често се изпуска: \"Хакерите са винаги с една стъпка напред. Едно време крадете с подправени ключове колите, сега всичко е компютри.\" Крадем? За кого говори Борисов, личен опит ли споделя, той крал ли е коли? Журналистите, които са засрамени свидетели на всичко това, се сблъскват с грубиянските му реакции всеки път, когато попитат нещо извън успехите му. Когато все пак бъде зададен макар и плах съществен въпрос, разбираме, че \"Те правят саботаж срещу правителството. Правят саботажи срещу агенцията за приходите, агенцията за вписванията. Планирани, целенасочени, за да строшат системата. Изведнъж правителството е виновно. За кое? За това, че правят саботажи\", оправдава се Борисов. Кои са \"те\" – вероятно недоволните от управлението му. Опозицията и гневните граждани. Те са виновни, че той и целият му контингент от скъпоплатени държавни служители не си вършат работата. Никой не е уволнен, камо ли да понесе материална отговорност за пълния разпад в държавата, в която личните данни на всички ни изтекоха. Министърът на финансите, който още не е проверен от прокуратурата как така живее безплатно в свръхлуксозно жилище на преуспяващи бизнесмени, върви след премиера и с лекотата на фокусник ръси милиони тук и там – уж удържайки премиера да харчи прекомерно. Тези банални сценки са толкова тъпи и изтъркани, толкова възмутителни за мислещите зрители, обаче се повтарят – ден след ден. Избирателите са заливани денонощно от пропагандата на правителството, обществените медии са завладени – и там Когато се появи някой неудобен глас - колко му е да спреш излъчването като на БНР. Заплашваш там някого или му плащаш – и той веднага влиза в ролята на бушон. Премиерът отдавна ги владее игричките с журналистите. Обажда се по телефона, връща свалената от ефир водеща и счита въпроса за приключен. Това, че й е оказан натиск заради критиките й за кандидата за главен прокурор Иван Гешев и тези, които ще го назначат, спира да се споменава. Борисов веднага влиза в любимата си роля: и той не можел да схване кой го прави това. Съзнава ли, че ако наистина е така, няма нито едно основание да остане във властта? Че това означава, че не той управлява държавата. Ама нали той бил водачът? Тогава \"главанаците\", с които се оправдава, очевидно са негови хора. А най-комичното е, че националното радио директно си призна в декларация, че водещата му пречи, защото е призовала в ефир слушателите да отидат на протест. А протестът е срещу назначението на Гешев и срещу мафиотското управление на ГЕРБ. в ролята на жертвата, въпреки че двете се изключват взаимно. Малцина обаче се вълнуват от абсурда, че хем той се изтъква, че лично дава и разрешава всеки лев от бюджета, хем няма нищо общо с обслужването на мафията, която е основният бенефициент на държавните пари. И за него, както и за кандидата за главен прокурор разделението на властите не съществува. Потресаващо е, че премиерът, на когото конституцията все още му е неразбираема материя като английския език, си въобразява, че като председател на партия може да принуждава депутатите да правят нещо. В представите си за демокрация той е председател на партия, чиято парламентарна група е гласувала за шефа на БНР, следователно той може да отиде в парламента и да накара парламентарната група да му иска оставката. След това развързване на езика на Борисов очевидно са му припомнили, че ако медиите са свободни, той не може да се меси. И той веднага разтяга любимата си дъвка, че \"от всеки телевизор, който пусна, и радио се сипят обиди срещу правителството и в същото време всеки казва \"няма свобода на словото\". От обществените телевизия и радио почти не се сипят критики за жалост, независимо че обществото им плаща щедро, за да следят властта да не злоупотребява. с истинската журналистика. Омазва ги в едно, като заявява, че \"скандалът с ПИК е като скандала с \"Биволъ\". Че \"за политическа реклама пари ПИК няма да получи от нас, но няма да дадем и на другите медии, защото смятам, че и те по същия начин прекаляват в други сфери\". Какво означава \"по същия начин\" – остава да виси в пространството и всичко си потича постарому, защото ГЕРБ хем няма да дава пари, хем това не се отнася за средствата за реклама на европроекти, които медиите получават чрез министерствата. А Борисов на министерствата не се месел. Тоест парите ще продължат да текат към проправителствените пропагандатори. И докато жегата още размеква умовете на повечето избиратели, а зимните сметки са далеч, премиерът увеличава температурата на котлона, върху който вари избирателите си като жаби. За местните избори ще са готови.", "date": "2019.09.19", "title": "Борисов стана майстор да \"вари жаби\""}
{"url": "https://www.dnevnik.bg/sport/2019/09/19/3965416_ludogorec_se_izpravia_pred_purvoto_si_izpitanie_v_liga/", "text": "С домакинство срещу ЦСКА (Москва) \"Лудогорец\" започва участието си в груповата фаза на Лига Европа. Българският шампион участва за трета поредна година в надпреварата и общо за шести път в групите на един от двата европейски турнира. Освен ЦСКА  съперници на тима от Разград  са още \"Ференцварош\", с който \"Лудогорец\" игра в квалификациите на Шампионската лига, както и \"Еспаньол\". Срещата е тази вечер от 22 часа на \"Лудогорец арена\" и ще бъде предавана пряко по БНТ1. Българският шампион ще се стреми да продължи добрата си серия в турнира, като има 10 поредни мача в Лига Европа без загуба. Последното поражение беше в групите през миналия сезон срещу \"Цюрих\". Според треньора  Станислав Генчев  опитът ще изиграе роля. \"В европейските турнири опитът играе роля и винаги е голям фактор. Ние трябва да наблегнем именно на него, след като имаме по-опитен отбор, и да използваме неопитността на голяма част от играчите на ЦСКА. И обратно, много е важно да бъдем спокойни. Надявам се по-опитните футболисти да поведат останалите и да се поздравим с успех\", каза Генчев. Срещата е важна за специалиста, който застана начело след освобождаването на Стойчо Стоев. Засега Генчев е временен треньор, но може да остане и за постоянно. Съперникът ЦСКА (Москва) не може да разчита на няколко основни играчи, които са контузени. Тимът завърши четвърти в руската Премиер лига през миналия сезон, а треньорът Виктор Гончаренко има футболисти без много опит в Европа. \"Лудогорец\" разполага с широк състав. На всяка позиция има по двама равностойни играчи. Това не е от отборите, които се затварят и се бранят. По-скоро българите са отбор, който обича да владее топката. Мисля, че ще се получи хубав мач\", заяви Гончаренко.", "date": "2019.09.19", "title": "\"Лудогорец\" се изправя пред първото си изпитание в Лига Европа"}
{"url": "https://www.dnevnik.bg/evropa/2019/09/19/3964953_kazusut_okolo_brekzit_-_vurhovniiat_sud_navliza_v/", "text": "Скоро британският Върховен съд  ще излезе с решаващо и безпрецедентно становище , от което зависи съществуването на краткото управление на премиера Борис Джонсън и което ще ожесточи още повече споровете около мъчителната тригодишна сага с Брекзит, пише ДПА. Това е първият случай, когато от Върховния съд се иска да се произнесе по  преустановяването на работата на парламента  от британски лидер. Знак за сериозността на проблема е, че 11 от 12-те членове на съда изслушват юридическите оспорвания на решението на Джонсън да удължи почивката на парламента до 14 октомври. Ищците, както и много опозиционни депутати, обвиняват Джонсън, че лъже обществеността за причините за спирането на работата на парламента.  Спазвайки парламентарния протокол, премиерът е  помолил кралица Елизабет Втора  да одобри удължаването на почивката на парламента, което означава, че той е обвинен и в заблуждаване на монарха. Джонсън каза, че иска да внесе управленската програма на правителството си на нова сесия на парламента. Критици обаче го обвиниха, че се опитва да ограничи парламентарния контрол с наближаването на крайния срок за излизане на Великобритания от ЕС, 31 октомври, който Джонсън се зарече да спази със или  без споразумение . \"Никой човек със здрав разсъдък не повярва на посочената от Борис Джонсън причина за спиране на работата на парламента\", каза говорителят на опозиционната Лейбъристка партия по въпросите на Брекзит Киър Стармър. Макар че подкрепящи Брекзит депутати и други поддръжници на Джонсън твърдят, че това е политически процес, председателят на Върховния съд Бренда Хейл подчерта във вторник, че съдиите ще разгледат само правните аспекти на преустановяването на работата на парламента. Настанен във внушителна сграда в близост до парламента, Върховният съд е последната апелативна инстанция за всички граждански дела във Великобритания и за наказателни дела от Англия, Уелс и Северна Ирландия. Въпреки че само парламентът има правомощието да приема или отменя закони, съдът е върховен арбитър по всички спорове за юридически тълкувания. Съдът също може да поиска от парламента да преразгледа нормативен акт, ако смята, че някой нов закон влиза в конфликт със законодателство, което вече е в сила.      \"Той разглежда дела с най-голямо обществено или конституционно значение, които засягат цялото население\", се казва на официалния сайт на съда. Малко съдебни казуси, ако изобщо има такива, са били по-важни от настоящия. Последния път, когато 11 съдии от Върховния съд са заседавали заедно, беше през януари 2017 г., когато съдът се произнесе в полза на Джина Милър - активистка, водеща кампания против Брекзит - която  оспори намерението на предишния консервативен премиер  Тереза Мей да започне процедурата по Брекзит без гласуване в парламента. Милър сезира английски съд заради решението на Джонсън да преустанови работата на парламента и след съдебно решение в полза на правителството обжалва във Върховния съд. От друга страна,  най-висшият съд в Шотландия постанови , че това спиране на работата на парламента е \"незаконно, тъй като е имало за цел да осуети работата на парламента\". Шотландските съдии също заявиха, че според тях Джонсън се е стремил да издейства преустановяването на работата на парламента \"по потаен начин\". Джонсън обаче все така настоява, че спирането на работата на парламента ще му позволи да прокара програмата си за подобряване на здравните услуги, на работата на полицията и други \"приоритети за хората\". \"До момента парламентът се е провалил в изпълняването на волята на народа\", заяви той онлайн миналата седмица в отговор на въпрос дали правителството му е антидемократично и авторитарно. Джонсън имаше предвид референдума за Брекзит от 2016 г., на който 52 процента от избирателите гласуваха за напускане на ЕС. Британският премиер заяви, че \"парламентът ще има предостатъчно време да разгледа споразумението\", което той се надява да сключи на срещата на върха на ЕС на 17 и 18 октомври. Политически въпрос Вчера адвокатът на Джонсън каза, че решението на британския премиер да спре работата на парламента е политически въпрос, а не проблем за разглеждане от съда, и следователно не е нещо, по което съдиите могат да се произнесат. Въпросът за допустимостта на иска, предявен срещу решението на премиера, се очертава като ключов за това в каква посока ще тръгне делото, започнало във вторник, отбелязва \"Ройтерс\". Решението на 11-те съдии се очаква в петък. Според правителствения адвокат Джеймс Ийди, ако съдът се намеси в този въпрос, който е \"територия на политическа преценка\", това ще наруши \"фундаменталния конституционен принцип\" за разделението на властите, по-конкретно в случая между съдебната и изпълнителната власт. Висшият съд в Лондон се произнесе в началото на месеца, че спирането на работата на парламента е политически, а не правен въпрос, независимо от съображенията, с които е мотивирано. /БТА", "date": "2019.09.19", "title": "Казусът около Брекзит - Върховният съд навлиза в непознати политически води"}
{"url": "https://www.dnevnik.bg/sviat/2019/09/19/3965253_veche_se_vijda_s_prosto_oko_-_vlastta_na_erdogan_se/", "text": "                         Това унижение бе прието от Ахмет Давутоглу със смирение: \"Неговата семейна чест е и моя семейна чест. Неговото семейство е и мое\", заяви той след уволнението си и подчерта, че никога не се е изказвал зле по адрес на държавния глава, нито пък щял да каже лоша дума за него и в бъдеще. Давутоглу яростно критикува Ердоган Но през 2019 г. ситуацията се промени: икономическата криза, засилените позиции на опозицията и изборното поражение в Истанбул постепенно разяждат фундамента, върху който се крепи властта на турския президент Ердоган и управляващата ПСР. Давутоглу незабавно усети възникналия вакуум във властта и от месеци насам яростно критикува управляващите, а миналия четвъртък обяви, че напуска ПСР заедно с още трима други нейни депутати. Партията  се била отдалечила твърде много  от своите основни принципи, гласеше главната теза на Давутоглу, който изяви и амбицията да \"основе ново политическо движение\". Още преди важните избори за кмет на Истанбул през юни, които бяха загубени по катастрофален начин от Ердогановия кандидат Бинали Йълдъръм, Давутоглу публикува във \"Фейсбук\" един манифест, преливащ от критики срещу политиката на Ердоган. В него се казваше, че партията се намирала в критично състояние, залагала прекалено много на поляризирането и твърде малко на правовите принципи. Ердоган и \"отцепниците\" Това развитие тревожи турския президент. Той се опасява, че една отцепническа партия може да отнеме доста гласове от неговата ПСР и да промени съотношението на силите в консервативния лагер. Той реагира доста невъздържано на критиките на бившия си сподвижник Давутоглу, наричайки го \"предател\". \"Ще им потърсим отговорност, когато му дойде времето\", гневеше се Ердоган по адрес и на останалите \"отцепници\". А станалото с Давутоглу вече не е единичен случай. То се превръща в символ на ерозията на властта в средите на ПСР. Стотици хиляди членове напуснаха партията през последните месеци, сред тях имаше авторитетни личности с тежест, които от месеци насам се изказват необичайно критично по адрес на ръководството на ПСР. Сред тях е например бившият министър на икономиката и съосновател на ПСР Али Бабаджан. Той  напусна партията още през юли . Турски медии съобщават, че и Бабаджан  има намерение да основе  своя собствена партия. И той подобно на Давутоглу смята, че ислямско-консервативната партия се е отказала от първоначалните си ценности. При основаването на новата партия Бабаджан получава подкепа от бившия президент Абдуллах Гюл, който напусна редиците на ПСР още през 2007. През миналата година Гюл зае категорично отрицателна позиция спрямо политиката на Ердогановото правителство. Нещо повече: той беше почти готов да се кандидатира срещу Ердоган на президентските избори през юни 2018, но в последния момент се огъна под натиска на турския президент. Шефът на Генералния щаб на турската армия Хулуси Акар и говорителят на Ердоган кацнаха с хеликоптер направо в двора на Гюл, оказвайки му напълно непредвидено посещение. Само ден по-късно Гюл малодушно обяви, че се отказва от кандидатурата си, както съобщи близкият до правителството вестник \"Хабертюрк\". ПСР вече не е безалтернативна По това време Ердоган и неговата ПСР се намираха в апогея на своята власт - на парламентарните и президентските избори те спечелиха впечатляващи проценти, които допълнително циментираха пътя към едноличния режим. Сега обаче картината се промени - пред турското население има либерални алтернативи на Ердогановото еднолично управление. Дали точно Давутоглу спада към тези алтернативи е въпрос, по който оживено се спори сред турската общественост. За разлика от останалите видни \"отцепници\" от ПСР - Бабаджан и Гюл - Давутоглу се радва на популярност само в лагера на националистите. Останалите го обвиняват, че твърде дълго си е мълчал, поради което носел и вина за подкопаването на турската демокрация. Твърди се, че той иска да си отмъсти, а не да реформира ПСР. Впрочем подобни критики отправят и към бившия вицепремиер Али Бабаджан. Но в Турция смятат, че той има по-големи шансове да основе либерално-консервативна партия, която да наследи част от реформаторския устрем на \"Партията на справедливостта и развитието\" от първите ѝ години.", "date": "2019.09.19", "title": "Вече се вижда с просто око - властта на Ердоган се разпада"}
{"url": "https://www.dnevnik.bg/photos/2019/09/19/3964777_fotogaleriia_curkvata_na_sv_nikolai_v_drevnata_mira/", "text": "Църквата на св. Николай в древната Мира (съвременния Кале или Демре) е полуразрушена византийска църква, в която се намира саркофагът на св. Николай Мирликийски (вдъхновението за Дядо Коледа), както и останки от мозайки и стенописи.", "date": "2019.09.19", "title": "Фотогалерия: Църквата на св. Николай в древната Мира"}
{"url": "https://www.dnevnik.bg/sviat/2019/09/19/3964905_rusiia_i_ukraina_obsujdat_gazov_dogovor_koito_zasiaga/", "text": "Как и за колко време Русия ще снабдява Европа с газ през Украйна - по спорната тема ще преговарят пратеници на Москва и Киев. Представители на Европейския съюз ще са на разговора в Брюксел като посредници, но съюзът има какво да губи при провал на разговорите. Договорът е нужен за доставки до европейските пазари - включително до България. Единствената алтернатива е газопроводът \"Северен поток\", чийто капацитет е крайно недостатъчен за европейските нужди. Междувременно плановете на руския концерн \"Газпром\" да заобиколи украинската територия се объркаха в последните месеци след проблеми с два основни енергийни проекта и  европейско съдебно решение . В този спор Русия, Украйна и ЕС имат общ интерес да избегнат икономически загуби със споразумение до 31 декември. След този срок, ако сегашните договорености не се заменят от нови, Европа може да си спомни кошмара с доставките от 2009 г. Транзитният договор, който е в сила сега, бе достигнат преди десет години. Преди това обаче тежки преговори оставиха за известно време части от Европа на студено при ниски температури. Сред спорните моменти в договора тогава е и дългът в размер на милиарди долари на Украйна към \"Газпром\" заедно с твърдението, че Украйна \"източва\" газ, предназначен за Европа. Десетилетие по-късно \"Нафтогаз\", която управлява украинската газопреносна мрежа, твърди, че \"Газпром\" ѝ дължи 2.56 млрд. долара заради неполучени транзитни такси (сума, потвърдена от арбитражен съд в Стокхолм). Оттогава насетне са се влошили и отношенията между Русия и Украйна заради Крим и Донбас. Краткосрочен или дългосрочен договор Днешният кръг на преговорите се очакваше по-рано, но изборите за Европейски парламент и украинските (президентски, по-късно и парламентарни) избори объркаха тези планове. На предишния, през януари, нямаше конкретни договорки, но се очертаха различията между страните. В последната година позицията на еврокомисията, представлявана на срещата от вицепремиера ѝ за енергийния съюз Марош Шефчович,  не се е променила  - Брюксел иска поне десетгодишен договор. Същият е интересът на Украйна, която ще бъде представлявана от шефа на \"Нафтогаз\" Андрей Коболев и министъра на енергетиката Олексий Оржел. При 3 млрд. долара постъпления от транзитни такси всяко смущение би навредило на Киев - кризата, започнала с анексията на Крим и конфликта в Донбас, продължава. През Украйна преминават 85 млрд. куб. м газ, а част от средствата от \"Газпром\" са нужни за поддръжка на мрежата, чието състояние се е влошило, а транзитът през нея е под максималния капацитет от 140 млрд. куб. м след пускането на \"Северен поток\" през 2012 г. (за сравнение, общият обем на потреблението на България е малко над 3.16 млрд. куб. м.). От друга страна, доставките за самата Украйна също зависят от подаването от Русия - Киев не купува директно руски газ, а го прави с реверсивни доставки от Европа по съществуващите газопроводи. След срещата през януари се говореше за предложение от \"Нафтогаз\" до \"Газпром\" да се транзитират средно 60 млрд. куб. м. годишно за следващите 10 години. Според информацията в руските медии Русия не е готова да приеме такъв вариант. Интересът на Русия Москва и Киев направиха този месец  малка крачка към диалога с размяната на пленници  (макар после украинските власти да се оплакаха, че опитите им за връзка с руския президент остават без отговор). Руската позиция обаче не се е променила драстично - \"Газпром\", чийто ръководител Алексей Милер ще е в Брюксел (заедно с министъра на енергетиката Александър Новак), все още предлага за споразумение едва удължаване от една година. Освен това руската страна в преговорите не е променила искането си украински енергийни компании да се откажат от обезщетения в размер 6 млрд. долара, които търсят с международен арбитраж, след като техни активи бяха конфискувани при анексията. В този разговор \"Газпром\" има какво да губи - приходи от газ, който без договор не може да транзитира. Плановете, обявени преди няколко години, бяха транзитът през Украйна да стане ненужен в края на 2019 г. и по времето, когато изтече договорът, да са напълно готови и \"Северен поток 2\", и \"Турски поток\" и те напълно да заменят украинската инфраструктура. Подобни сметки бяха възможни, когато се очакваше \"Турски поток\" да е с капацитета на \"Южен поток\" (63 млрд. куб. м), тъй като заедно с 55 млрд. куб. м на \"Северен поток 2\" биха предлагали пълна замяна на транзита през Украйна (стига страните в ЕС да изградят насрещна инфраструктура). Проблемът пред Русия е, че изграждането на първия газопровод, чиято втора тръба  би трябвало да премине през България , се бави, същото се случва и с втория,  който очаква разрешение от датските власти  за преминаване през териториалните води на страната. При забавяне на строителството е възможно ново американско законодателство (ако бъде прието) да доведе  до санкции за компании, участващи в проекта . Въпреки това източници, запознати с дискусиите,  заявиха за \"Ройтерс\"  преди няколко месеца, че предпочитат краткосрочна сделка именно за да спечелят време за осъществяване на двата проекта. Според тях една година би била достатъчна. Междувременно директорът на руския Фонд за национална енергийна безопасност Константин Симонов  заяви наскоро , че Русия все пак е готова на известни отстъпки - например около 15-20 млрд. от транзита да преминават през Украйна и занапред (т.е. максимум около една четвърт от сегашния). Освен това страната добре разбира, че украинската газопреносна система ще ѝ е нужна и през следващата година, и през 2021-а. Транзитът ще продължи още известно време, но докога Киев изостри преговорната си позиция в навечерието на срещата. Преди няколко дни изпълнителният директор на \"Нафтогаз\" Юрий Витренко заяви, че от \"Газпром\" ще бъде искана компенсация в размер 11-14 млрд. долара, ако компанията настоява на условията си за краткосрочен договор. Миналата година Витренко заяви, че Украйна се е обърнала към международен арбитраж в търсене на решение. Докато чака развръзката, Европейският съюз е увеличил газовите резерви до рекордно високи нива спрямо последните няколко години като предпазна мярка. Наскоро назначеният украински премиер Олексий Хончарук каза, че Украйна съхранява 19 млн. куб. м, които ще са ѝ достатъчни за зимата (годишното потребление за 2017 г. е било 31.2 млрд. куб. м). Според източници на руското делово издание  РБК  еврокомисията разглежда и алтернатива - доставки без договор с Киев. За целта Украйна трябва да въведе законодателство, което да позволи транзита и без договор и да задължи властите да обявят търг, с който \"Газпром\" да запази мощности.      Какво ще се случи във времето след изтичащия газов договор е под въпрос независимо от развръзката на преговорите - зависи какво ще стане и с потреблението в Европа, и с руските енергийни проекти. \"Няма съмнение, че транзитът на руски газ в големи размери през Украйна към Европа свършва\", отбеляза в изследване през май Оксфордският институт за изследвания в енергитиката. \"Много е вероятно до 2022 г. и \"Северен поток-2\", и (\"Турски поток\") да действат на пълна мощност.\" Плановете за \"Северен поток-2\" обаче се усложниха допълнително от решението на Съда на ЕС, че OPAL, сухопътен участък, свързващ основния газопровод (\"Северен поток\") с европейската мрежа, не може да се използва от \"Газпром\", както компанията прави в момента, заемайки почти целия му капацитет, а само наполовина. Макар \"Газпром\" да успя да пренасочи част от мощността към другата газова връзка (NEL), където имаше свободен капацитет, съдебното решение повдига въпрос за пълния отказ от транзит през Украйна, когато \"Северен поток-2\" (който ще се свърже със същата инфраструктура) е готов. Развръзката е важна за Европа - Русия обезпечава около една трета от газовото потребление на континента, а някои страни (като България) са почти изцяло зависими от този газ.", "date": "2019.09.19", "title": "Русия и Украйна обсъждат газов договор, който засяга и България"}
{"url": "https://www.dnevnik.bg/sviat/2019/09/19/3965341_kolko_e_strashno_da_rabotish_kato_moderator_na_feisbuk/", "text": "Модерирането на \"Фейсбук\" продължава да нанася щети на работещите там, макар че преди месеци компанията обяви, че ще подобри условията на труд. Това съобщава в. \"Гардиън\", позовавайки се на настоящи и бивши сътрудници на социалната мрежа, работещи в Берлин. Те разказват, че се случва модератори да се пристрастят към  екстремната порнография , която би трябвало да модерират, или убежденията им да се променят към крайнодясно, след като всеки ден четат фалшиви новини и реч на омразата. На практика модераторите на компанията прекарват осем часа дневно, гледайки изображения или описания на насилие, голота и тормоз. Особено стресиращо е задължението им да проверяват лични чатове между възрастни и непълнолетни, които алгоритмите на компанията са отбелязани като потенциална  сексуална експлоатация.  Тези частни разговори са \"зловещи\", казва един от модераторите. \"Осъзнаваш повече неща за дистопичното общество, което изграждаме. Богати бели мъже от Европа, от САЩ, пишат на деца от Филипините и се опитват да си купят сексуални снимки за 10-20 долара\". \"Важно е тази работа да се обсъжда публично\", казва друг. \"Трябва да споделим историите си, защото хората не знаят нищо за нас, нито за дейността ни, какво трябва да правим, за да си изкараме парите\". \"Видях колега да търси да си купи  електрошокова палка  онлайн. Призна си, че се бои да ходи по улиците вечер, или да е обграден от чужденци\", разказва трети модератор. \"Може би цялата тази реч на омразата, която четем всеки ден, влияе на политическите ни възгледи. Един нормален човек, един либерален човек, може би дори прогресивен човек може да стане по-консервативен, по-притеснен от мигрантите например. Много от речта на омразата, която виждаме ежедневно, е фалшиви новини, които целят да създадат точно определен политически възглед\". През февруари американското издание The Verge разказва какво се случва зад кулисите на модерираното на \"Фейсбук\" - че американските модератори постепенно биват тласкани към екстремни възгледи, някои от тях разчитат на алкохол и наркотици да се справят с напрежението и че психологичните им промени се пренебрегват от компанията. Тогава това тласна \"Фейсбук\" към действие – например беше премахнато изисквано всеки модератор да разглежда 1000 сигнала дневно, по един на всеки 30 секунди. Сега лимитът е 400-500.", "date": "2019.09.19", "title": "Колко е страшно да работиш като модератор на \"Фейсбук\""}
{"url": "https://www.dnevnik.bg/video/deniat_s_veselin_dremdjiev/2019/09/19/3965637_evgenii_dainov_oligarhiiata_okolo_borisov_opitva_da_se/", "text": "Изморената стара олигархия около Борисов се опитва да се енергизира, като се трансформира в прокурорска диктатура. Тя вече си избира слугите, какъвто е шефът на БНР, каза в предаването \"Денят с Веселин Дремджиев\" по TV+ и TV1 вчера политологът Евгений Дайнов. Според него собственикът на \"Нова телевизия\" Кирил Домусчиев бързо ще трансформира медиата в прислуга на властта. Като интересни тенденции в страната Дайнов посочи фактът, че Христо Ковачки, който за известно време е бил регионален феодал, вече отново е част от националната олигархия. Коментирайки политическата ситуация, Евгений Дайнов посочи, че има отдръпване от ГЕРБ, най-вече в големите градове, но за момента БСП не може да покаже, че е достойна алтернатива на властта. Според него евентуална загуба на София от страна на управляващите ще промени на секундата положението в страната. \"Не вярвам в сияйното политическо бъдеще на Слави Трифонов\", посочи още Дайнов.", "date": "2019.09.19", "title": "Евгений Дайнов: Олигархията около Борисов опитва да се трансформира в прокурорска диктатура"}
{"url": "https://www.dnevnik.bg/video/2019/09/19/3965346_video_zashto_da_se_hraniat_trolovete_vsushtnost_e/", "text": "Троловете завземат онлайн дебатите, обиждат и тормозят останалите хора. \"Дойче веле\" показва как да се справите с тях.", "date": "2019.09.19", "title": "Евгений Дайнов: Олигархията около Борисов опитва да се трансформира в прокурорска диктатура"}
{"url": "https://www.dnevnik.bg/sport/2019/09/19/3965400_kakvo_predstoi_za_voleibolnite_nacionali_na/", "text": "Българският национален отбор по волейбол вече насочи вниманието си към осминафиналите на европейското първенство. Воденият от Силвано Пранди отбор  завърши трети в група А  и сега му предстои ново предизвикателство. Българите започнаха без грешка и след три победи срещу Гърция, Румъния и Португалия си осигуриха участие в плейофите, но след това загубиха от Франция и Италия и не успяха да си заслужат по-предно класиране и съответно по-лек път в надпреварата. От този момент значение имат единствено победите. Българският отбор се изправя срещу единия от домакините и сребърен медалист от Евроволей 2015 Словения в Любляна на 21 септември. Двата състава играха и на предишното европейско, като тогава България спечели с 3:0 в груповата фаза. При успех в четвъртфиналите националите ще се изправят срещу победителя от мача между шампиона Русия и Гърция. Другите отбори в потока на България са световният шампион Полша, Холандия, Германия, както и Словакия или Испания. Преди десет години националният отбор спечели последните си медали от голямо първенство - бронзът от европейското в Турция, като и тогава селекционер беше Пранди. След това през 2011 г. отборът стана шести в Европа, през 2013 и 2015 г. беше четвърти, а през 2017 г. - отново шести.", "date": "2019.09.19", "title": "Какво предстои на волейболните национали на европейското"}
{"url": "https://www.dnevnik.bg/gradska_sreda/2019/09/19/3964827_koi_upravliava_obshtinata_po_vreme_na_kampaniiata_za/", "text": "Столичният общински съвет, чиято последна сесия за този мандат беше във вторник, няма да се събира повече до местните избори на 27 октомври. Това не значи, че съветът се разпуска, защото според Закона за местното самоуправление и местната администрация той трябва да изпълнява функциите си до полагането на клетва на новия общински съвет. Срокът за това е до 14 дни след обявяването на резултатите от изборите. Дотогава старият общински съвет, не само Столичният, е в пълномощията си, посочва законът. В случаите, когато изборните резултати са обжалвани и съдът ги обяви за недействителни, срокът на пълномощията на общинския съвет, чийто мандат е изтекъл, се възобновява до полагането на клетва на новоизбрания съвет. По време на предизборната кампания общинските съветници, които ще се кандидатират за нов мандат, не са длъжни да излизат в отпуск. \"Общинските съветници не излизат в отпуск, защото те не са на трудов договор\", обясни Елен Герджиков, председател на столичния съвет, за \"Дневник\". Той обаче за разлика от общинските съветници като председател на съвета е на трудов договор и тъй като ще участва в изборите, е длъжен да излезе в отпуск – платен или неплатен, по негов избор. \"Ще изляза в неплатен отпуск, тъй като съм с договор, приравнен като трудов, и затова, за да не получавам заплата, докато съм в предизборна кампания, избирам неплатения отпуск\", каза Герджиков. Централната избирателна комисия на 2 септември излезе с решение, което разяснява в кои случаи кандидатите за кмет и за общински съветници трябва да излязат в отпуск. \"Кандидат за кмет на община, район или кметство, който е държавен или местен орган, или заема служба в администрацията на държавен или местен орган, задължително ползва по свой избор неплатен служебен отпуск или платен годишен отпуск от деня, следващ деня на решението за регистрация, до обявяване на резултатите от изборите\", се казва в решението на ЦИК. Кандидат за общински съветник, който заема държавна служба, напомня ЦИК, задължително ползва отпуск за дните, през които в работно време участва в предизборната кампания. Отпускът се зачита за трудов или служебен и осигурителен стаж. Кметът на общината, когато се кандидатира отново за поста, освен че трябва да си вземе отпуск, посочва и временно изпълняващ длъжността кмет за времето на предизборната кампания. Избраникът трябва да е от действащите заместник-кметове. Този временен кмет встъпва в длъжност на другия ден, след като кметът титуляр се регистрира като кандидат за нов мандат в общинската избирателна комисия. Законът за местното самоуправление предвижда 7 дни преди датата на местните избори общинският съвет задължително да избере временно изпълняващ длъжността кмет на общината за срока до полагане на клетва от новия кмет. Той пак трябва да е от заместник-кметовете и може да не е същият, който по време на предизборната кампания замества кмета. Практиката обаче е общинският съвет да гласува на поста да остане същият временен кмет. ЦИК в решението си от 2 септември отбелязва, че в случаите, когато общинският съвет не е приел решение в определения срок, временно изпълняващ длъжността кмет на община/ район/ кметство се назначава от областния управител. Кметът на София Йорданка Фандъкова посочи за свой заместник, докато участва в предизборната кампания, Ирина Савина. Тя е действащ зам.-кмет по иновациите и строителството. Съветът на последната си сесия също избра Савина за 7-дневния срок на кметуване по време на изборите. \"Една седмица преди изборите на длъжността за временен кмет се поставя човек, избран от общинския съвет. Тоест до 20 октомври временен кмет на София ще е Ирина Савина, посочена от Фандъкова, а от 20 октомври до 27 октомври правомощието на заместник на кмета се дава от общинския съвет. В случая пак ще е Савина, така гласува общинският съвет\", конкретизира казуса юристът Милка Христова, общински съветник от БСП. Ако действащият кмет не се кандидатира за нов мандат, той продължава да изпълнява функциите си и след изборите до полагането на клетва от новоизбрания кмет.", "date": "2019.09.19", "title": "Кой управлява общината по време на кампанията за местните избори"}
{"url": "https://www.dnevnik.bg/evropa/2019/09/19/3965417_italiia_i_franciia_iskat_avtomatichna_sistema_za/", "text": "Европейският съюз трябва да въведе нова, автоматична система за приемане на мигранти, спасени в Средиземно море, заявиха лидерите на Италия и Франция, които се стремят да оправят обтегнатите отношения между своите страни, предаде \"Ройтерс\". \"Не подценявам това, което Италия е преживяла от 2015 г. Тя също така е претърпяла много недоразумения и несправедливости\", каза френският президент Еманюел Макрон пред репортери в Рим редом до италианския министър-председател Джузепе Конте. \"Убеден съм, че е необходим автоматичен механизъм за приемане на мигранти\", посочи той. Конте каза, че е получил подкрепа от Франция за система за справяне с преразпределението на мигрантите, което означава, че Италия може да разчита на целия ЕС за автоматично приемане на дял от всички новопристигащи хора, след като те са били спасени.  Според Макрон страните от ЕС, които откажат да участват в системата, би трябвало да бъдат \"сериозно наказани\". По думите на Конте \"въпросът за имиграцията вече не трябва да подхранва антиевропейска пропаганда\". Италия отдавна се оплаква, че е оставена сама да се справя със стотиците хиляди мигранти, прекосили Средиземно море през последните години, търсейки по-добър живот в Европа. Този въпрос предизвика особено напрежение между Рим и Париж, тъй като Италия се оплаква, че френски неправителствени организации участват в спасяването на мигранти, но Франция не прави достатъчно, за да помогне за тяхното приемане. Макрон използва факта, че в Италия дойде на власт  ново, проевропейско правителство , и се опитва да оправи отношенията и да реши отдавнашния спор. \"Италианско-френското приятелство е неразрушимо. Ние невинаги се съгласяваме помежду си. Може да се караме или да имаме разногласия. Но винаги се събираме отново\", каза френският президент, който е първият лидер от ЕС, посещаващ Рим, откакто встъпи в длъжност новото италианско правителство миналата седмица. Освен за имиграцията Макрон и Конте показаха единство и по друг въпрос, който отдавна предизвиква спорове, а именно Либия.  Италианският премиер заяви, че двамата са се съгласили за \"съвместна инициатива\" и искат да има среща на всички враждуващи групи в северноафриканската страна, за да се направи нов опит за постигане на мир. По-рано Италия обвиняваше Франция, че подкопава усилията й за спиране на гражданската война в Либия, но Макрон настоя, че Париж и Рим работят в тясно сътрудничество. /БТА", "date": "2019.09.19", "title": "Италия и Франция искат автоматична система за разпределяне на мигранти в ЕС"}
{"url": "https://www.dnevnik.bg/evropa/2019/09/19/3965419_korbin_obeshta_referendum_za_es_ako_doide_na_vlast_ne/", "text": "Лидерът британската опозиционна Лейбъристка партия Джереми Корбин обеща вчера, че ако дойде на власт, ще предложи на британците избор между напускане на Европейския съюз с \"надеждно\" споразумение и оставане в ЕС. Той обаче не пожела да каже за какво ще агитира в такъв референдум, предаде \"Ройтерс\". \"Ние сме единствената партия, която предлага избор на хората\", заяви Корбин пред журналисти. Моята задача като премиер ще бъде да осъществя този вариант, който изберат британците, допълни той. Според него изборът е между напускане на ЕС с договорено от лейбъристите споразумение, предвиждащо защита на работните места, или оставане в ЕС, \"може би с известни реформи\".  \"Нека хората в тази страна вземат окончателното решение\", добави той. \"Предлагам на хората избор\", изтъкна Корбин, запитан за какво би агитирал преди хипотетичния референдум.  Имайки предвид нарастващата вероятност от предсрочни парламентарни избори, за да се намери изход от задънената улица по въпроса за Брекзит, Корбин е подложен на натиск от мнозина в своята партия да подкрепи безусловно оставането в Европейския съюз. Той обаче явно не проявява охота на направи това, отбелязва \"Ройтерс\".  Някои хора в екипа на лейбъристкия лидер се опасяват, че партията ще загуби подкрепата на поддръжниците на Брекзит в някои райони като Северна Англия, а тези избиратели може да се окажат от решаващо значение за евентуална победа в изборите, които е възможно да се състоят още преди края на годината. Освен това Корбин вероятно осъзнава, че пътят към втори референдум за британското членство далеч не е лесен, подчертава \"Ройтерс\". /БТА", "date": "2019.09.19", "title": "Корбин обеща референдум за ЕС, ако дойде на власт, не каза за какво ще агитира"}
{"url": "https://www.dnevnik.bg/hrana_i_napitki/2019/09/19/3961456_koi_e_milen_panev/", "text": "                         Кариерата на Милен започва преди 20 години, минава през цялата йерархия в кухнята, докато трупа опит в България и в чужбина. Не спира да чете кулинарна литература и да се вдъхновява от световноизвестните Феран Адриа, Хестън Блументал, Андони Луис Адурис, Масимо Ботура, братята Рока, Петер Гилмор, Грант Ашац и др. Познава добре и класическата, и модерната кухня и твърди, че разликата между добрата и лошата храна е в качествените продукти и в дребните детайли. Членува в Българската асоциация на професионалните готвачи и от октомври 2016 г. е капитан на Кулинарния отбор на България. Носител е на титлата \"Готвач на България\" за 2012 година. Вдъхновение черпи най-вече от продуктите – формата и цветовете на зеленчуците, ароматите на билките и подправките. Любимите му подправки са пресен босилек и семена от резене.", "date": "2019.09.19", "title": "Кой е Милен Панев"}
{"url": "https://www.dnevnik.bg/hrana_i_napitki/2019/09/19/3961470_voden_luk_s_borov_med_bivolsko_sirene_i_hvoina/", "text": "                         Измийте лука, почистете го внимателно и добавете боров мед, хвойна и сос терияки. Сложете всички съставки в малък тиган и полейте с разтопено масло. Загрейте фурната до 160°C и гответе лука 50 минути. За пълнежа разбъркайте биволското сирене с пчелен прашец и сол и напълнете сготвения лук със сместа. Разтопете патешката мас в тиган на 70°C и сгответе в нея репичките, граха и гъбите за 8-10 минути. Прехвърлете зеленчуците в чиния, отцедете мазнината и овкусете със сол и черен пипер. Отделете част от граха в друга чиния, за да го използвате по-късно за сферификация. За декорация използвайте 1/2 от киселеца, с който да направите прах. От тесто за прясна паста направете пръстени и ги печете в предварително загрята на 80 ̊C фурна в продължение на 2 часа. Охладете пръстените и ги запържете в маслена баня. При сервиране поръсете чинията с пудра от киселец. 300 г воден лук 200 г киселец 180 г грах 100 г патешка мас 70 г прясно биволско сирене 60 г репички 50 г гъби 50 мл сос терияки 30 г масло 30 г боров мед 3 г калциев хлорид 2 г алгинат на прах 1 г пчелен прашец 1 г семена от хвойна черен пипер сол прясна паста за декорация микро листа за декорация", "date": "2019.09.19", "title": "Воден лук с боров мед, биволско сирене и хвойна"}
{"url": "https://www.dnevnik.bg/evropa/2019/09/19/3965423_parij_testva_podobno_na_balon_vodno_taksi_video/", "text": "Париж тества нова форма на транспорт - еко водно такси, подобно на балон, което се движи нагоре-надолу по Сена, съобщи \"Асошиейтед прес\". Организаторите правят изпитания тази седмица с бяла овална затворена електрическа лодка, повдигната на т.нар. водни крила и приличаща на малка космическа совалка, която се плъзга покрай забележителностите на Париж. Футуристичната машина може да побира четирима пътници и ако бъде одобрена, ще може да се поръчва с мобилно приложение като обикновените таксита, споделените велосипеди и други форми на транспорт. Създателите на превозното средство се надяват да пуснат \"Сийбабъл\" за широко използване в Париж и други градове от следващата година. Привържениците на \"Сийбабъл\" го виждат като нов модел за бързо променящия се пейзаж на градската мобилност. Според създателите му превозното средство не шуми, не прави вълни и не отделя въглероден диоксид. /БТА", "date": "2019.09.19", "title": "Париж тества подобно на балон водно такси (видео)"}
{"url": "https://www.dnevnik.bg/na_put/2019/09/19/3964282_na_gosti_na_zelenata_feia/", "text": "Точно до пазара в стария град на Антиб между магазини с незабравими имена като \"За влюбените в хляба\" и \"Конфитюри, сиропи и други съкровища\" има заведение, което не оставя никакво съмнение какво сервира - \"Бар за абсент\".       Банално семплата зелена табела не подсказва какво следва - барът е под земята в стара римска цистерна за вода, до която води стълба, започваща от магазин за сувенири. Стените са окичени със стари реклами и плакати за прочутата напитка, както и с малка антикварна колекция от специалните стъклени гарафи за леденостудена вода с метални чучури.      За това, че така се разрежда изключително силната напитка, е известно, но защо собствениците са прекалили с декорацията с десетки всевъзможни шапки - от полицейски до сламени, окачени по закачалки и подредени на рафтове? Това е грешна посока за размишления, защото се оказва, че така се почита традицията. Французите се отбивали след работа и били толкова мръсни, че пиели с шапките, обясняват домакините.      Така днес, още преди да седне, компанията заприличва на картина на Ван Гог. Тук логично разговорът стига до това действително ли абсентът в големи количества тласка човек към халюцинации, гърчове и самоубийство. Чиста спекулация и заговор на производителите на вино, отвръщат френските домакини.       Според тях действително е имало отделни случаи, в които силният алкохол е учестявал припадъци на епилептици, но случаите са раздухани от пресата едва ли не като масово правило. В медиите и съда удобно била спестявана информация, че инциденти и дори убийства са дело на хора, които пиели абсент в големи количества и заедно с бренди или друг алкохол.      Помогнало и виненото лоби, което във Франция отдавна е много силно. Производителите се видели в чудо преди век - след края на Първата световна война, когато мъжете се завърнали от фронта. Те успели да постигнат забрана на абсента на 16 август 1914 г. с внушения, че той водел до алкохолизъм, което не е патриотично. Но войниците продължили да го пият в окопите, включително защото помагал и за пречистване на водата за пиене.      В същото време винарните доста добре печелели от войната, защото армията поръчвала големи количества \"течен кураж\" за фронта. Но с края на боевете спрели и щедрите поръчки, а мъжете пак искали да пият абсент. И така смесицата от идващи от края на XIX век антиалкохолни кампании (Сухият режим в САЩ е по това време), псевдомедицински твърдения и таблоидни сензации около кървави престъпления превръщат \"Зелената фея\" в \"Зелен демон\".       Никога в историята на Европа конкретна напитка не е била обект на такова преследване. Митът за \"абсентизма\" се оказва един от най-трайните и се задържа до началото на XXI век. А всъщност най-вероятно митът се използва за прикриване на съвсем друг проблем - хроничния алкохолизъм. ", "date": "2019.09.19", "title": "На гости на Зелената фея"}
{"url": "https://www.dnevnik.bg/bulgaria/2019/09/19/3965426_spored_karakachanov_nashi_sujuznici_izvurshvat_aktivna/", "text": "Министърът на отбраната и вицепремиер Красимир Каракачанов заяви пред \"Нова телевизия\", че в България има много повече шпиони от посочените от външния министър в кабинета \"Сакскобургготски\" Соломон Паси. Преди седмица той обяви, че  само в руското посолство те са 68 . По думите на Каракачанов и в другите посолства имало хора, които се занимават с подобна дейност. Попитан кои са държавите, които развиват шпионска дейност, той отговори: \"Има опити на външни фактори да влияят на вътрешната ни политика. Има държави, които са наши съюзници и които работят активно в такава посока. Има държави, които чакат нашата подкрепа за НАТО и ЕС и вършат същото.\" Повод за коментара му стана  разследването за шпионаж в полза на Русия срещу председателя на движение \"Русофили\"  Николай Малинов. Заради скандала Малинов беше задържан, а след това пуснат под парична гаранция. Руският гражданин Леонид Решетников пък получи забрана да влиза в България през следващите 10 години. Руският олигарх Константин Малофеев също е със забрана да влиза в страната за 10 години. Каракачанов допълни, че при случая \"Скрипал\", когато редица държави в ЕС изгониха руски дипломати, България не е имала конкретни данни и факти, за да предприеме подобна стъпка. Според него това е било една кампания, но управляващите са преценили, че \"няма конкретен повод\" за гоненето на руски дипломати. Той коментира и скандала около опита за сваляне на журналиста Силвия Великова от ефира на Българското национално радио (БНР) и смяната на ресора й и безпрецедентното излъчване на програма \"Хоризонт\" за 5 часа. По думите на Каракачанов, въпреки че радиото е обект от националната сигурност на страната, не е нужно той да бъде информиран при спирането на сигнала. Министърът допусна, че това може да е вид протест, но каза, че това са само хипотези. \"Има достатъчно други медии, които могат да свършат същата работа, ако се случи нещо в страната, без да им е вменена такава функция. Общественият интерес е БНР и БНТ да не се намесват в политически игри. Нека тези, на които е оказван натиск в БНР, да излязат и да кажат от кого\", призова Каракачанов.  Той каза още, че изнесеното вчера проучване на \"Алфа рисърч\", според което  евентуална партия на Слави Трифонов би получила над 8%  от гласовете при парламентарни избори, малко го е изненадало. Според него резултатът на Трифонов е нисък \"след всички тези очаквания и цялата тази пропаганда\".", "date": "2019.09.19", "title": "Според Каракачанов \"наши съюзници\" извършват активна шпионска дейност"}
{"url": "https://www.dnevnik.bg/evropa/2019/09/19/3965430_finlandiia_dade_na_djonsun_vreme_do_30_septemvri_da/", "text": "Финландия иска Великобритания да представи писмени предложения за сделка за Брекзит до 30 септември, предаде \"Политико\". \"Ако не дотогава, е свършено\", подчерта премиерът Анти Рине пред финландски репортери в Париж след среща с френския президент Еманюел Макрон. Финландия в момента е ротационен председател на Съвета на ЕС. Коментарът на Рине, изглежда, има за цел да засили натиска върху британския премиер Борис Джонсън, който според европейски служители все още не е представил никакви конкретни алтернативи за предпазния механизъм за ирландската граница - основният спорен елемент в преговорите за Брекзит. Това е предпазна клауза, чиято цел е да се попречи на завръщането на физическа граница между Ирландия и Северна Ирландия, която е част от Великобритания. Цяла Великобритания би останала в митнически съюз с ЕС съгласно споразумението на Тереза Мей с Брюксел, което бе отхвърлено от британския парламент и Борис Джонсън. Премиерът настоява да няма предпазен механизъм, който според него ще е пречка за Великобритания да сключва двустранни споразумения за свободна търговия. Вчера Европейският парламент, чиято подкрепа за сделката за Брекзит е задължителна,  предупреди, че  няма да позволи одобрение за споразумение за оттегляне без предпазен механизъм. Датата 30 септември бе посочена и от германския канцлер Ангела Меркел и Макрон в края на август, когато Джонсън посети Берлин и Париж. Тогава Макрон говори за необходимостта от един \"полезен месец\". Предупреждението освен това цели да се избегнат преговорите в последната минута на срещата на европейските лидери на 17 и 18 октомври, две седмици преди официалната дата за излизане на Обединеното кралство от ЕС. Срок до 30 септември обаче би затруднил Джонсън, защото на 29 септември трябва да започне конгресът на неговата Консервативна партия, а предложение за Брекзит преди това рискува да доведе до разцепление. Джонсън преди е заявявал, че е възможна сделка на Европейския съвет през октомври, но многократно е настоявал, че Брекзит ще се състои на 31 октомври, дори и без такава, посочва Би Би Си.      Според британското правителство от идването на Джонсън на власт на 10 юли има напредък в преговорите с ЕС. Макар правителството да казва, че е представило предложения за алтернатива на предпазния механизъм, в интервюта Джонсън отказва да разкрие подробности, заявявайки, че не иска да преговаря публично. ЕС многократно разкритикува Великобритания, че не представя писмено плановете си. По-рано председателят на Европейската комисия Жан-Клод Юнкер каза, че срещата с Джонсън в понеделник е била \"конструктивна\", но подчерта, че докато не бъдат представени предложения, \"не мога да ви кажа, гледайки ви право в очите, че е постигнат някакъв реален напредък\". По думите на Рине той и Макрон са съгласни, че сега е време Борис Джонсън да \"представи свои собствени предложения писмено, ако има такива. Ако не бъдат получени предложения до края на септември, е свършено\". По време на пленарното заседание на Европейския парламент вчера Юнкер отбеляза, че рискът от Брекзит без сделка е \"осезаем\".", "date": "2019.09.19", "title": "Финландия даде на Джонсън време до 30 септември да представи план за Брекзит"}
{"url": "https://www.dnevnik.bg/sviat/2019/09/19/3965432_video_metalen_konteiner_poletia_sled_moshten_vzriv_v/", "text": "Взрив, причинен от пожар във фабрика от химическата индустрия, донесе травми на двама пожарникари, опитали да овладеят пламъците. Няколко души са пострадали от пушека. Кадрите с изхвърчащия във въздуха контейнер обаче обиколиха социалните мрежи. Причините за инцидента в Тузла, в азиатската част на Истанбул, все още се изясняват. В потушаването на пламъците са се включили 138 пожарникари.", "date": "2019.09.19", "title": "Видео: Метален контейнер полетя след мощен взрив в Турция"}
{"url": "https://www.dnevnik.bg/bulgaria/2019/09/19/3965451_bivshiiat_direktor_na_horizont_prizna_za_okazvan/", "text": "Доскорошният директор на програма \"Хоризонт\" Ивайло Савов, който заемаше поста до миналата седмица, когато беше  набързо пенсиониран , призна, че му е оказван натиск за свалянето от ефир на Силвия Великова. В интервю за  \"Офнюз\"  той заяви, че е имало поредица от разговори, в които му е било обяснено, че \"името на БНР е заложено на карта, че има персонални заплахи срещу генералния директор и срещу семейството му\". Миналия четвъртък (12 септември) Силвия Великова, чийто репортерски ресор включва и процедурата за избор на главен прокурор, беше отстранена от ефир, докато подготвя предаването \"Преди всички\" за петък сутрин. Вместо предаване сигналът на програма \"Хоризонт\" беше изключен в петък за близо 5 часа - от 6 до 10.42 ч. Проверката на прокуратурата, възложена на зам. главния прокурор и единствен кандидат за главен Иван Гешев, излезе във вторник (17 септември) със заключение, че замлъкването на \"Хоризонт\" не е било причинено от профилактика, каквото обяснение беше дадено по-рано от новоназначения директор на програмата Николай Кръстев, който устоя на поста само ден и подаде оставка, поемайки отговорността за скандала. Савов пък бе пенсиониран точно преди да се разиграе целият скандал. Той уточни, че е отказал да подпише заповед за командировка на Силвия Великова за обучение на колеги в Стара Загора между 11 и 13 септември. По думите му това е репресия и именно заради това не си е позволил да го направи. \"На следващия ден ми беше предложено да се пенсионирам и аз си тръгнах. Прозаична история\", каза още той. \"Търсеше се начин чрез административна хватка Великова да бъде свалена от ефир до края на октомври. Според мен определено става дума за някаква зависимост, за поет ангажимент, за който е дошло времето да бъде изпълнен. И разбирах, че поръчителите втвърдяваха очакванията си. Непрекъснато се повтаряше едно и също: \"Или тя, или аз\", допълва Савов. Вчера зам. главният редактор на програма \"Хоризонт\" в оставка  Даниела Късовска заяви, че е бил оказан натиск за свалянето на Великова от ефир  лично от генералния директор на БНР Светослав Костов. Тя добави, че е ставала свидетел на натиска, \"оказван в продължение на няколко дни върху директора на \"Хоризонт\" Ивайло Савов\". В неофициални коментари на няколко пъти през последните дни се споменаваше името на Велислава Кръстева - депутат и ПР на ДПС, като човека, от който е идвал натискът. В интервю за предаването \"Денят с Веселин Дремджиев\" главният редактор на \"Клуб Z\" Светлана Джамджиева също посочи Кръстева, позовавайки се на коментари на колеги от радиото. Според Джамджиева тя е звъняла с претенции за съдържанието. От своя страна Кръстева обяви, че е недопустимо да се намесва името ѝ в скандала. Какво каза още тя - четете  тук. Савов не се съгласи с оправданието на дошлия на негово място временен директор на \"Хоризонт\" Николай Кръстев, който свали Великов от ефира. Кръстев обясни, че направил това поради липса на административен опит. \"Мисля, че човек би трябвало да има огромен управленски талант, за да може за два часа време да направи нещо, което другите не успяха да сторят 18 години в радиото\", добави Савов. Няма политически натиск Според него генералният директор на БНР Светослав Костов е имал зависимости, както и \"поети ангажименти, които трябваше да бъдат изпълнени\". Според бившия директор на \"Хоризонт\" Костов е бил уплашен при техен разговор. Освен това бил изпаднал в паника, като спомена и за негова реплика - \"ще ме сготвят накрая\". Ивайло Савов е на мнение, че натискът върху радиото не е политически. Той припомни думите на премиера Бойко Борисов, който заяви, че зад целия скандал стоят \"главанаци\". По думите му \"главанаците стоят извън радиото\". \"Затова е много важно да се отговори на този въпрос: Кой? Мисля, че държавата има огромен ресурс да го направи. И когато го направи, ще може много лесно да отговори и на въпроса защо\", каза още Савов, като коментира и спирането на излъчването на \"Хоризонт\" за 5 часа. \"Спирането на ефира според мен не е по силите на един служител. То не е и в правомощията на един. Техническият директор бе натоварен с огромна вина, защото направил някакво предложение. Виждал съм много глупави предложения, даже идиотски, но те не са минавали, защото за всяко подобно предложение трябва да има обсъждане и решение. А решенията в радиото се вземат от управителните органи по закон - управителния съвет и генералния директор. Не може отговорността да бъде търсена само от този човек\", заяви Савов.", "date": "2019.09.19", "title": "Имало е заплахи срещу генералния директор на БНР и семейството му, обяви бившият шеф на \"Хоризонт\""}
{"url": "https://www.dnevnik.bg/sviat/2019/09/19/3965455_sauditska_arabiia_i_oae_vliazoha_v_morskata_koaliciia/", "text": "Обединените арабски емирства се присъединиха към оглавяваната от Съединените щати коалиция за защита на морските пътища в Близкия изток, предаде \"Асошиейтед прес\". Новината, която идва след атаката срещу саудитски петролни съоръжения в събота, бе съобщена от държавната информационна агенция на ОАЕ. Тя цитира високопоставен служител на министерството на външните работи, че страната се е присъединила към коалицията, за да \"гарантира глобалната енергийна сигурност и непрекъснатия поток от енергийни доставки за глобалната икономика\". Новината бе съобщена на фона днешното посещение на държавния секретар на САЩ Майк Помпео в ОАЕ. Саудитска Арабия се присъедини към коалицията вчера, когато Помпео бе на визита там. Великобритания, Австралия и Бахрейн вече са част от оглавяваната от Съединените щати коалиция. Тя бе създадена след атаките срещу петролни танкери в Близкия изток, за които САЩ обвиниха Иран, и след задържането на танкери от Техеран в региона. Иран отрича да е отговорен за нападенията. Атаката срещу саудитски петролни съоръжения засили още повече напрежението в Близкия изток. Йеменските бунтовници хути поеха отговорност за нападението, но Съединените щати и Саудитска Арабия обвиниха Иран. /БТА", "date": "2019.09.19", "title": "Саудитска Арабия и ОАЕ влязоха в морската коалиция на САЩ в Близкия изток"}
{"url": "https://www.dnevnik.bg/sviat/2019/09/19/3965458_kitaiski_policai_zapochnaha_patruli_sus_srubski_v/", "text": "Китайски и сръбски полицаи за пръв път патрулират заедно по улиците на Белград. Една от задачите им трябва да е да улеснят престоя в Сърбия на китайски туристи, съобщават телевизия N1 и агенция \"Танюг\". В центъра на сръбската столица (на Площада на републиката и край историческата крепост Калемегдан) и на летище \"Никола Тесла\" служителите на реда от азиатската държава ще бъдат не само пазители на реда, а и \"посланици на Китай\", каза посланикът на Пекин в Сърбия Чън Бо. Тя обясни, че те ще имат за задача да пазят и сръбските туристи и че очаква и сръбски полицаи в Китай. Броят им ще се увеличи, ако е необходимо. Броят туристи се е увеличил с 40% за година, се казва в репортаж на \"Радио и телевизия Войводина\". Полицаите ще патрулират и по улиците на Нови Сад, втория сръбски град, както и в Смедерево - на 45 км от Сърбия, където китайци притежават стоманолеярен завод. Промяна В последните години Китай отпускаше заеми и правеше важни за икономиката инвестиции в Сърбия - една от държавите, към които бе насочено вниманието ѝ на Балканите. Критици на китайското влияние в региона обаче обръщат внимание на засилващото се сътрудничество в сигурността. Китайска техника като камери за лицево разпознаване и дори разговори за съвместно военно учение също притесниха някои експерти и медии в страната. Освен това китайският гигант \"Хуауей\" планира да изгради мобилната мрежа от пето поколение (5G) в Белград на фона на спора със Съединените щати заради подозренията, че компанията шпионира в полза на Китай и съдебното дело с финансовия директор на компанията.", "date": "2019.09.19", "title": "Китайски полицаи започнаха патрули със сръбски в Белград (видео)"}
{"url": "https://www.dnevnik.bg/razvlechenie/2019/09/19/3965285_fotogaleriia_skeituri_ot_minali_sofiiski_vremena/", "text": "Да видиш скейтъри по улиците в наши дни е вече даденост, но не така стоят нещата преди 30 години. Точно в този отминал период надзърта изложбата \"Скейтъри от минали времена\" в авторски фотографии на Мартин Младенов, заснети прeз пролетта на 1989 година. Тя се открива днес от 19 ч. в Gifted Sofia. След това в Клуб за естетическото възпитание на артиста (КЕВА) ще има парти с музикалната селекция на един от основните образи от снимките - Досю Амуджевв.", "date": "2019.09.19", "title": "Фотогалерия: Скейтъри от минали софийски времена"}
{"url": "https://www.dnevnik.bg/bulgaria/2019/09/19/3965486_kratki_novini_gerb_e_protiv_durjavata_da_poema_purvite/", "text": "Връщането на първите три дни към НОИ би струвало 198 млн. лв. годишно на бюджета на общественото осигуряване, посочи зам.-председателят на комисията Светлана Ангелова (ГЕРБ). Тя не отрече, че се наблюдава увеличение на болничните листове в последните години. \"Има и злоупотреби, но това е въпрос на контрол, а не на крайни решения, които предлагате вие\", добави тя, цитирана от държавното радио. Столичната полиция издирва 15-годишно момиче Софийското Шесто районно управление издирва 15-годишната Елеонора Миленова Йорданова. Момичето е в неизвестност от 3 септември, когато за последно е видяно в градинка в ж.к. \"Лагера\". Елеонора Йорданова е висока около 160 см, с права, дълга кестенява коса и кафяви очи. Била е облечена със сиви дънки, сива блуза и обута с черни гуменки. Хората, които имат информация за момичето, могат да сигнализират на тел.: 112, 02/9821760, 02/9821755 или в най-близкото районно управление на МВР. Прокуратурата поиска Маринела Арабаджиева да остане в ареста Специализираната прокуратура внесе в съда протест срещу  вчерашното решение  Маринела Арабаджиева да бъде освободена под домашен арест заради здравословни проблеми. Според обвинението, резултатите от последната експертиза показват, че тя може да остане в следствения арест. За да се лекува адекватно, наблюдаващият прокурор е разпоредил на 28 юли тя да бъде настанена за терапия в болница \"Лозенец\". Арабаджиева обаче е отказала в собственоръчно написана декларация, съобщават от прокуратурата.", "date": "2019.09.19", "title": "Кратки новини: ГЕРБ е против държавата да поема първите три дни болнични"}
{"url": "https://www.dnevnik.bg/sport/2019/09/19/3965475_lechkov_i_sega_futbolistite_ni_sa_milioneri_no_ne/", "text": "България не е водеща в нито една сфера, за да бъде на ниво и във футбола. Това заяви вицепрезидентът на Българския футболен съюз (БФС) Йордан Лечков по повод слабите резултати на националния отбор. Според него проблемите са в поколението и желанието на младите да се занимават със спорт. \"В коя сфера България е добре, за да сме водещи във футбола. Едно време бяхме много зле, но биехме Германия и Англия, където ги хванем. Въпрос на генерация, желание и реализация. Не ни интересуваха парите, всички бяхме милионери, но играехме за България. Сега пак са милионери, но не милеят за националния отбор\", каза Лечков пред Би Ти Ви. Вицепрезидентът на БФС е убеден, че се прави всичко възможно, за да може националният отбор да постига добри резултати. Лечков отново отчете условията, които се предоставят на тима – хубави полети и петзвездни хотели. \"Когато ние встъпихме във футбола, всичко беше много зле. Сега има бази, има подредено първенство по някакъв си начин. Мачовете са интересни. Нямаме финансови затруднения, националите летят с най-хубавите полети, петзвездни хотели. Трябва да се концентрираме върху това, което е свършено. Да, има нередности\", каза още Лечков. Според вицепрезидента на БФС един от проблемите на футбола е липсата на български играчи в отборите. Лечков обаче е на мнение, че футболният съюз няма вина за това. \"Виждате ли желание у младите? Как да ги мотивираме? Насила хубост става ли? Има много желаещи, но да не бъркаме тук родителските амбиции с желанието на самите деца. Това трябва да стане държавна политика.\" \"До 15-20 дни ще имаме стратегия за развитие на родния футбол и ще я представим на премиера. В последните две-три години сме в добри отношения, работим в една посока със спортния министър Красен Кралев\", добави Лечков. По повод липсата на победа на националния отбор при новия селекционер Красимир Балъков, Лечков обяви, че това не е приятно. \"Който и да дойде като треньор, само ще изхабим още едно име. Красимир Балъков има добри идеи, но няма това време, което му се иска, че 4-5 години някой ще го чака. Това е един от разговорите, които сме водили със селекционера\", обяви Лечков.", "date": "2019.09.19", "title": "Лечков: И сега футболистите ни са милионери, но не милеят за националния отбор"}
{"url": "https://www.dnevnik.bg/sviat/2019/09/19/3965510_kanadskiiat_premier_se_izvini_che_se_maskiral_kato/", "text": "Канадският премиер Джъстин Трюдо се извини, че потъмнил лицето си и се преоблякъл като Аладин на празненство в стил \"Арабски нощи\" през 2001 г., предаде Би Би Си. Почти месец преди парламентарните избори - на 21 октомври, които защитаващият либерални и социално прогресивни политики Трюдо очаква да са оспорвани - сп. \"Тайм\"  публикува  негова снимка от празненство на частно училище. На тях Трюдо е с грим, заради който лицето и ръцете му имат кафяв цвят. Премиерът някога е преподавал в елитната академия във Ванкувър. Снимката предизвика недоволство тъкмо у хората, които би трябвало да са негови избиратели. Трюдо обясни пред журналисти, че поема пълна отговорност. \"Не трябваше да го правя. Трябваше да знам. Тогава не мислех, че е расистко, но днес признавам, че е, и дълбоко съжалявам.\" Попитан дали е правил нещо подобно и друг път, той отговори положително - на шоу за таланти в гимназията, предаде \"Ройтерс\". След това журналисти от \"Глоуб енд мейл\"  публикуваха  снимката. На нея той изпълнявал традиционна ямайска песен, в която се говори за натоварване на банани на лодки. Ударът за Трюдо, радвал се на широка популярност преди 4 години, е голям - поредица от неприятни ситуации го съпътстваха още преди началото на предизборната кампания. Според допитване на института \"Ангъс Рийд\" през 2016 г. одобрението за него е било 60%, неодобрението - около 30. Четири години след това числата са разменени - подкрепят го 30 на сто, а неодобрението е 60. Защо това е проблем Т. нар. brownface е разновидност на \"блекфейс\", театрален грим, използван за имитация на чернокожи и смятан за част от практиките, утвърдили расистки стереотипи в Западна Европа и Северна Америка. В Съединените щати и Канада практиката се смята за обидна, след като преди десетилетия е била използвана в множество представления на бели актьори. Затова политическата реакция в Канада, често сочена за пример за работещ мултикултурен модел, бе остра. Мустафа Фарук, изпълнителен директор на Националния съвет на канадските мюсюлмани, каза, че е натъжен от снимките и те отпращат назад към \"история на расизъм и ориенталистка митология, които са неприемливи\". Той обаче призна и че хората \"могат да се променят за две десетилетия\". В туитър съветът дори благодари на Трюдо за извинението. По-различна бе реакцията на консервативната опозиция. Нейният лидер Андрю Шиър заяви, че снимката е била расистка и през 2001 г., и сега.", "date": "2019.09.19", "title": "Канадският премиер се извини, че се маскирал като арабин през 2001 г."}
{"url": "https://www.dnevnik.bg/bulgaria/2019/09/19/3965525_vuv_varna_shte_bude_suzdadeno_novo_durjavno_uchilishte/", "text": "Във Варна ще бъде създадено ново държавно средно училище по компютърно моделиране и компютърни системи. Това обяви в морския град образователният министър Красимир Вълчев, цитиран от БНР. Той откри учебната година в Икономическия университет във Варна. Учебното заведение ще бъде на територията на техническия университет в града. По думите на Вълчев е много важно \"да имаме достатъчно специалисти в областта на моделирането, на компютърното програмиране, дигиталната креативност и да подготвим повече деца с уменията в областта на дигиталната креативност\". Идеята за създаването на училището беше обсъждана преди време, но тогава нямаше идея къде ще се помещава то. Сега с намирането на сграда ще се задейства и по-бързото му откриване.", "date": "2019.09.19", "title": "Във Варна ще бъде създадено ново държавно училище по компютърни системи"}
{"url": "https://www.dnevnik.bg/bulgaria/2019/09/19/3965650_mediiniiat_regulator_obsujda_sankcii_zaradi_krizata_v/", "text": "В становище, гласувано единодушно и без дискусии, членовете на СЕМ обявиха, че спирането на ефирното излъчване на \"Хоризонт\" на 13 септември е безпрецедентно, нарушило е условията на националната лицензия на БНР и е създало предпоставки населението на страната да не бъде уведомено незабавно в случай на нужда. Според решението прекъсването на предаванията нарушава правото на информация. Съветът обяви, че ще предприеме санкции. Техният размер ще бъде уточнен по-късно, но юристът на регулатора уточни, че за нарушаването на лизенцията законът предвижда глоба от хиляда до 7 хил. лв., а за нарушаването на Закона за радио и телевизия - от 3 хил. до 20 хил. лв. Двама от избралите Костов - разколебани  След кратка дискусия членовете на СЕМ насрочиха отделно заседание, на което да обсъдят изнесените факти за генералния директор Светослав Костов и да решат дали да предприемат някакви стъпки спрямо него. Костов зае поста именно по решение на регулатора в края на юни, подкрепен от София Владимирова, Бетина Жотева и Розита Еленова. Днес Владимирова заяви, че е \"разколебана в доверието си за генералния директор\". Розита Еленова обяви, че кризата в БНР е безпрецедентна, а имиджът на директора е банкрутирал, но поиска време, за да се запознае в детайли с казаното от журналистите от радиото. По нейно предложение беше прието единодушно заседанието да бъде на 27 септември, като в него трябва да участват всички петима членове на СЕМ, включително отсъстващата днес  Галина Георгиева.  Най-остра беше Ивелина Димитрова, която се обяви за оставка на Светослав Костов. Членовете на СЕМ обявиха, че са готови да разговарят отново с ръководството на БНР и с редколегията на \"Хоризонт\".", "date": "2019.09.19", "title": "Медийният регулатор ще решава съдбата на шефа на БНР следващия петък (видео)"}
{"url": "https://www.dnevnik.bg/evropa/2019/09/19/3965682_izpitut_na_mariia_gabriel_v_evroparlamenta_shte_e_na/", "text": "Еврокомисарят Мария Габриел, предложена за нов мандат, ще бъде изслушана в Европейския парламент на 30 септември. Това предвижда график, оповестен днес официално от институцията, предаде БТА.  Предвижда се Габриел, която е предложена да отговаря за ресор \"Младеж и иновации\", да бъде изслушана от евродепутати от парламентарните комисии по култура и образование и по промишленост, изследвания и енергетика. Изслушването ще продължи три часа - от 19.30 ч. до 22.30 ч. българско време. Българските евродепутати в комисията по култура и образование са Асим Адемов (ГЕРБ/Европейска народна партия) и Андрей Слабаков (ВМРО/Европейски консерватори и реформисти). В комисията по промишленост, изследвания и енергетика българските представители са Искра Михайлова (ДПС/\"Обнови Европа\"), Ева Майдел (ГЕРБ/ЕНП) и Иво Христов (БСП/Социалисти и демократи). Малко след обявяването на ресора й Габриел коментира, че той   е признание за България . Според Габриел точно този ресор бил признание за \"свършеното в областта на цифровизацията\", припомняйки, че досега тя беше комисар по цифрова икономика и общество. По думите на Мария Габриел е било важно в новия ѝ ресор да са включени много от нещата, които е свършила през изминалия си мандат. Според нея \"в голяма част запазва контрол върху досегашния си ресор\". Тя добави, че всичко, свързано със суперкомпютри, дигитални и иновационни хъбове, както и киберсигурността, досега се финансирало по програма \"Хоризонт 2020\", чийто наследник ще е програмата \"Хоризонт Европа\", която ще е под нейно ръководство. Миналата седмица председателят на Европейския парламент Давид  Сасоли описа  имената на ресорите в новата Европейска комисия като \"малко оригинални и странни\". По думите му \"не е достатъчно да кажете иновации и младеж, за да говорите за култура и изследвания. И ние в парламента, ние знаем това добре, защото знаем тези думи и какво значат те\". Предишните комисари с ресора на Габриел имаха думата \"изследвания\" в титлите си. Номинираните от Фон дер Лайен трябва да бъдат утвърдени от Европейския парламент. Изслушванията ще се проведат от 30 септември до 8 октомври, а гласуването на състава на новата комисия в европарламента ще бъде на 23 октомври. Повече за критиките срещу имената на ресорите в новата еврокомисия четете  тук .", "date": "2019.09.19", "title": "\"Изпитът\" на Мария Габриел в европарламента ще е на 30 септември"}
{"url": "https://www.dnevnik.bg/video/svobodna_evropa/2019/09/19/3965713_zashto_prestupnicite_ne_obichat_prokurori_video/", "text": "Лаура Кьовеши е по-близо до поста на европейски главен прокурор, но Румъния все още се противопоставя. \"Свободна Европа\" разговаря с евродепутата Зигфрид Мурешан.", "date": "2019.09.19", "title": "Защо \"престъпниците не обичат прокурори\"? (видео)"}
{"url": "https://www.dnevnik.bg/photos/2019/09/19/3964895_fotogaleriia_bordo_i_nai-goliamata_djuna_v_evropa/", "text": "Бордо, Югозападна Франция.", "date": "2019.09.19", "title": "Фотогалерия: Бордо и най-голямата дюна в Европа"}
{"url": "https://www.dnevnik.bg/kultura/2019/09/19/3965742_nad_200_arheologicheski_nahodki_se_vrushtat_v/", "text": "Над 200 археологически находки ще бъдат върнати в България след опит да бъдат продадени на пазар на антики в Германия, съобщават от Министерството на културата. Министър Боил Банов е приел 202-та ценни предмета на специална церемония в българското посолство в Берлин днес в присъствието на представители на държавния министър по въпросите на културата и медиите на Германия и българското Министерство на културата, дипломати и представители на службите на двете страни. Културните ценности са задържани благодарение на сътрудничеството между Федералното министерство на финансите, Главната митническа служба в Берлин, Баварската държавна служба за криминални разследвания и българските институции - Националния археологически институт и посолството на страната ни в германската столица. \"Мястото на културното наследство е в музеите и в галериите, достъпно за учените и публиката\", коментира министър Банов на събитието.  \"Този акт съответства напълно с целите на Закона за защита на културните ценности, който влезе в сила през 2016 г.: Германия не трябва да предлага пазар на обекти, които са напуснали нелегално страните си на произход\", каза от името на държавния министър по въпросите на културата и медиите проф. Моника Грютерс - д-р Ян Оле Пюшел, директор на дирекция \"Филм, медии и международна дейност\". ", "date": "2019.09.19", "title": "Над 200 археологически находки се връщат в България след осуетен опит за продажба"}
{"url": "https://www.dnevnik.bg/evropa/2019/09/19/3965809_avstriia_moje_da_blokira_sdelkata_es-merkosur_zaradi/", "text": "Бъдещето на търговската сделка между ЕС и южноамериканския блок Меркосур бе поставено под въпрос, тъй като се очаква Австрия да наложи вето на пакта заради опасения за  пожарите в Амазония  и за заплахи срещу националния земеделски сектор, предаде \"Гардиън\". Депутатите в подкомисията по европейски въпроси на австрийския парламент почти единодушно гласуваха да отхвърлят споразумението за свободна търговия, задължавайки правителството да наложи вето на пакта на ниво ЕС, където всички 28 държави членки и техните парламенти трябва да са съгласни с дадена търговска сделка. Проектът за търговско споразумение между ЕС и Меркосур, зона за свободна търговия, включваща Бразилия, Уругвай, Парагвай и Аржентина,  бе обявен през юни  след почти десетилетие преговори. Но миналия месец Франция и Ирландия  заплашиха да не ратифицират сделката , освен ако бразилският президент Жаир Болсонаро не се съгласи да направи повече за борбата с пожарите в Амазония. Опасенията от негативни последици върху европейските стандарти за продуктите и върху земеделския сектор също изиграха роля в дебата в австрийския парламент. \"Споразумението ще се отрази лошо на нашето земеделие и особено лошо на защитата на климата и правата на работниците в Южна Америка\", каза зам.-лидерът на лявоцентристката социалдемократическа партия Йорг Лайхтфрид. Вносителите на стоки от ЕС в зоната на Меркосур в момента трябва да плащат мита от 35% за колите, 14-10% за машини и 27% за вино, които ще бъдат постепенно премахнати, ако има търговска сделка.", "date": "2019.09.19", "title": "Австрия може да блокира сделката ЕС - Меркосур заради пожарите в Амазония"}
{"url": "https://www.dnevnik.bg/zelen/2019/09/19/3965816_ekoinspekciiata_posochi_oshte_edin_zamursitel_na/", "text": "Още един източник на замърсяване на въздуха в Перник е установен при проверка на местната екоинспекция, предаде БНР. Проверката е предприета по сигнали на граждани за остра и задушлива миризма на бакелит в района на пернишкия квартал \"Църква\" и село Кралев дол снощи. Установено е, че източникът е електростоманодобивният цех на \"Стомана индъстри\". Към дружеството ще бъдат предприети административно-наказателни действия за неизпълнение на условие от комплексното разрешително – дейностите да се извършват така, че да не се допуска разпространението на миризми извън границите на производствената площадка. Предвидената имуществена санкция по Закона за опазване на околната среда е от 10 хил. до 500 хил. лв. В началото на септември РИОСВ-Перник  издаде принудителна административна мярка  за спиране на дейността на парогенератори 4 и 5 на \"Топлофикация - Перник\", контролирана от бизнесмена Христо Ковачки. Мярката бе наложена заради установено използване на неразрешен вид гориво – биомаса, в нарушение на издаденото комплексно разрешително на дружеството, и беше предшествана от множество сигнали задушлив въздух, който обхваща града всяка вечер.", "date": "2019.09.19", "title": "Екоинспекцията посочи още един замърсител на въздуха в Перник"}
{"url": "https://www.dnevnik.bg/sport/2019/09/19/3965717_zamursiavane_na_vuzduha_zastrashava_starta_za_gran_pri/", "text": "През уикенда Формула 1 трябва да проведе 15-ото състезание за сезона, но засега Гран при на Сингапур остава под въпрос. Причината е замърсяване на въздуха в града, причинено от горски пожари в съседна Индонезия. От няколко дни над Сингапур продължава да има гъст облак. Това накара Националната агенция по околната среда да предупреди гражданите да не стоят дълго време на открито. Организаторите на състезанието във Формула 1 обявиха, че са подготвени за спешни мерки. Те се запасяват с маски за еднократна употреба, които да бъдат продавани на зрителите край уличното трасе. Промотърът на състезанието и Международната автомобилна федерация (ФИА) побързаха да успокоят всички, че засега качеството на въздуха не е достигнало до опасни нива. Маските, които покриват устата и носа, ще бъдат достъпни на всички пунктове край пистата, където се продават и стоки на всички отбори във Формула 1. \"Постоянно следим качеството на въздуха, работим с Националната агенция по околната среда и вече е определено едно ниво, което е опасно и при достигането му маските ще бъдат извадени\", казаха организаторите. Гран при на Сингапур е в неделя, а в петък започват свободните тренировки. В събота е квалификацията, когато пистата вече започва да се пълни с хора. Надпреварата в Азия е една от най-тежките за пилотите заради високата влажност в Сингапур. Състезанието във Формула 1 е много важно за Сингапур, след като за 11 години донесе над 1 млрд. долара на икономиката.", "date": "2019.09.19", "title": "Замърсяване на въздуха застрашава старта за Гран при на Сингапур във Формула 1"}
{"url": "https://www.dnevnik.bg/sviat/2019/09/19/3965843_instagram_shte_ogranichi_reklamite_na_chaiove_za/", "text": "Инстаграм\" ще ограничи публикациите за отслабване и козметична хирургия. Някои от тях няма да са видими за непълнолетни, а други, рекламиращи \"магически\"  средства за загуба на тегло , ще бъдат направо изтривани. Това съобщи активистката и актриса Джамила Джамил в собствения си \"ИнстаграмИ акаунт, оповестявайки реформата като \"огромна победа\". Джамил критикува онлайн знаменитости, които рекламират чайове, близалки и добавки за \" детокс \" (повечето от които имат просто  лаксативен ефект ), припомня Би Би Си. \"Възхитена съм, че мога да работя заедно с \"Фейсбук\" и \"Инстаграм\" и заедно с други експерти, които осветляват колко са опасни тези продукти\", казва Джамил. Сега рекламите с послание \"отслабнете бързо\" ще бъдат сваляни, а юношите няма да виждат публикации, рекламиращи диети и козметична хирургия. Но \"Инстаграм\" не пита потребителите за датата им на раждане, когато се регистрират, тоест ограниченията ще опазят само тези, които изрично са съобщили възрастта си на социалната мрежа. През февруари директорът на британската Национална здравна служба Стивън Пауис призова на звездите да им бъде забранено да рекламират продукти за отслабване. Според него те влияят зле на психическото и физическото здраве на младите хора. Зловредното влияние на тази  социална мрежа върху подрастващите  е  добре документирано  - през 2017 г. британско проучване показа, че то е  онлайн пространството, което причинява най-много негативизъм  и чувство на неудовлетвореност сред младите хора.  Само за пет години (между 2010 и 2015 г.),  броят на американските тийнейджъри , които се чувстват безполезни и нещастни, каквито са типичните симптоми за депресия, се е увеличил с 33%. Опитите за самоубийство сред децата са нараснали с 23 на сто, а самоубилите се на възраст между 13 и 18 години са с 31% повече,  показва американско изследване , публикувано в края на 2017 година. Според авторите му негативната тенденция се дължи на възхода на смартфоните. През лятото  \"Инстаграм\" обяви и нови мерки срещу онлайн тормоза  - първо социалната мрежа ще пита дали хората, написали обидно съобщение, наистина искат да го изпратят. Второ, потребителите ще могат да се откажат да виждат коментарите на хора, които не харесват – но без да ги блокират, да ги докладват за вредно поведение или да спрат да ги следват. Според  \"Инстаграм\"  младите хора избягват да предприемат такива действия от страх, че хулиганите могат да се ожесточат допълнително, особено ако се видят на живо.", "date": "2019.09.19", "title": "\"Инстаграм\" ще ограничи рекламите на чайове за отслабване и козметична хирургия"}
{"url": "https://www.dnevnik.bg/video/2019/09/19/3965658_metodi_lalov_vseki_magistrat_koito_nadigne_glava_shte/", "text": "Всеки магистрат, който надигне глава и иска промяна, работи за такава, няма да се сблъска с аргументи, а с институции бухалки, каза вчера в предаването \"Денят с Веселин Дремджиев\" бившият съдия и председател на Софийския районен съд Методи Лалов. Той  напусна доброволно съдебната система , като обяви, че го прави, за да работи за промяна, \"която ще позволи в нея да влизат и да остават почтените, независими и компетентни магистрати\". \"Начинът на излъчване на членовете на Висшия съдебен съвет гарантира задкулисие и зависимости. Това са хора, които не носят реално отговорност за действията си и могат да се разправят с всеки така, както пожелаят\", обобщи Лалов.", "date": "2019.09.19", "title": "Методи Лалов: Всеки магистрат, който надигне глава ще се сблъска с институции бухалки"}
{"url": "https://www.dnevnik.bg/bulgaria/2019/09/19/3965853_mejdunarodna_prestupna_mreja_spechelila_65_mln_evro_ot/", "text": "Международна престъпна мрежа, която извършвала масови измами с платена телевизия, е била разкрита при мащабна акция с участието на няколко държави и координирана от Евроджъст в Хага. Казусът е прецедент за Европейския съюз и е резултат от комплексни разследвания, проведени от прокурори от Неапол и Рим, с подкрепата на съдебни и полицейски органи от България, Германия, Гърция, Франция и Нидерландия. Щетите, причинени от престъпната групировка, възлизат приблизително на 6.5 млн. евро, като застрашавали съществуването на много законни доставчици на платена телевизия на пазара, съобщиха от пресцентъра на МВР. Преустановена е дейността на повече от 200 сървъра в Германия, Франция и Нидерландия, а над 150 PayPal акаунта на престъпници са блокирани. Днешната едновременна операция е довела до прекъсване на сигнала за зрителите на незаконната платена телевизия в Европа, които са се възползвали от абонамент далеч под пазарната стойност. По време на акцията са конфискувани доказателства, включително сървъри, цифрово оборудване, платежни инструменти, регистрационни листове и друга инфраструктура. Идентифицирани са общо 22 заподозрени лица от различни националности. Установено е, че престъпната група е започнала дейността си през 2015 г. Тя се занимавала с незаконно повторно излъчване и продажба на продукти и услуги за плащане за гледане, подобни на предлаганите от Sky Italia, Mediaset Premium, Netflix, Dazon и Infinity в различни държави - членки на ЕС, и други страни. Участниците са използвали най-напредналия и ефективен софтуер. Създадени са няколко станции за препредаване със специални сървъри, за да се деактивира разшифроването на оригиналните програми и да се генерира незаконният IPTV сигнал в нарушение на Закона за интелектуалната собственост. Участниците в престъпната мрежа предлагали на широка публика от неподозиращи клиенти действителни платени телевизионни програми, кинематографични творби и съдържание при поискване на много ниска цена. Нелегално придобитите активи впоследствие са прехвърляни в чуждестранни банкови сметки. Членовете на престъпната група се разследват за мащабни измами, киберпрестъпност и пране на пари.", "date": "2019.09.19", "title": "Международна престъпна мрежа спечелила 6.5 млн. евро от измами с платена телевизия"}
{"url": "https://www.dnevnik.bg/razvlechenie/2019/09/19/3965847_pochina_edin_ot_obvinitelite_na_kevin_speisi_v/", "text": "Един от мъжете, обвиняващи актьора Кевин Спейси в сексуално посегателство, е починал, преди делото му да стигне до съда, съобщи Би Би Си. Анонимният масажист, представил се с името Джон Доу, твърдеше, че актьорът го е опипвал в къща в Малибу преди три години. Той заведе дело срещу Спейси за сексуален тормоз и телесна повреда, нападение, умишлено причиняване на емоционален стрес и затваряне против волята му. Холивудската звезда отрече всички обвинения. Новината за смъртта на обвинителя бе обявена в съда от адвокатите на актьора. Защитата на ищеца определи постъпката им като ненужен способ да се възползват от мъката на семейството на покойния и допълни, че търсенето на справедливост по случая му не е приключило. Анонимният ищец, който обяви, че е решил да не разкрива самоличността си заради страх от \"тормоз и лични подигравки\", заведе делото миналия септември. В него той твърди, че по време на масаж през октомври 2016 г. Спейси го е накарал да докосва гениталиите му, преди да го попита дали би правил орален секс с него. Делото бе заведено във Висшия съд в Лос Анджелис, но после бе преместено във Федералния съд, а предварителното изслушване по него бе насрочено за май 2020 г.. По-рано тази година прокуратурата в Масачузетс свали обвиненията срещу Кевин Спейси по делото за  сексуално посегателство над 18-годишен младеж през 2016 г . Причината за решението бе отказът на ищеца да свидетелства относно липсващ мобилен телефон, който според защитата щеше да докаже невинността на актьора. Полицията във Великобритания продължава да разследва други шест обвинения за сексуален тормоз срещу Спейси, отнасящи се за събития между 1996 и 2013 г.", "date": "2019.09.19", "title": "Почина един от обвинителите на Кевин Спейси в сексуален тормоз"}
{"url": "https://www.dnevnik.bg/kultura/2019/09/19/3965670_triabva_li_da_budat_stimulirani_chujdestrannite/", "text": "България е много изостанала по отношение на въвеждането на мерки за привличане на чужди кинопродукции. Тя е и една от трите държави в ЕС (заедно с Дания и Швейцария), които нямат подобни механизми. Това беше основната тема на провелата се днес в \"София Хотел Балкан\" дискусия със заглавие \"Филмовата индустрия през 21-ви век: Инструменти за оцеляване\", в която взеха участие редица видни фигури от областта на киното. Подобни механизми имат и държавите, с които граничи България, като се изключи Турция, където в момента е в ход въвеждането на такива. От бивша Югославия единствено Босна и Херцеговина не се опитва целенасочено да привлече чуждестранни продукции. Тези мерки са предвидени в проект за изменение и допълнение на Закона за филмовата индустрия, съставен през последната половин година от 2 работни групи. Първата от тях се е занимавала конкретно с механизмите за стимулиране на частните продукции, а втората - по осъвременяването на законодателството. Според проекта държавата ще връща обратно 25% от бюджета на частните кинопродукции на територията на страната, като ще има долна и горна граница за отпускане на средствата. В изложението си директорът на Националния филмов център Жана Караиванова посочи, че промените се налагат, защото настоящият Закон за филмовата индустрия е приет през 2004 г. Тя коментира, че поради остарялото законодателство, включително и въпросната липса на стимулиране, на хората да работят в сектора\". Целта е законът да бъде променен до края на годината, за да бъде заложено в бюджета новото финансиране, като в момента проектът е на ниво предварително съгласуване. По време на дискусията непрестанно беше отбелязвано, че привличането на големи чуждестранни продукции ще се отрази положително на икономиката и държавата ще спечели, а това не е просто неразумно харчене на средства. Председателят на парламентарната комисия по културата и медиите и бивш министър на културата Вежди Рашидов заяви, че защото трябва да се изпревари гласуването закона за бюджета за 2020 г. Той изрази готовност да действа възможно най-бързо, за да бъде внесен проектът на първо четене в парламента, и подчерта огромната роля на Министерството на финансите, което трябва да съгласува исканите средства. Нееднократно както от страна на Рашидов, така и от Караиванова, а и от други участници в дискусията беше изтъквано, че заместник-министърът на културата Румен Димитров така и не се появи в залата, въпреки че присъствието му фигурираше в програмата. Думата за кратко взе Миглена Кацарова от правната дирекция на Министерството на културата, но тя каза, че не е упълномощена да отговори на най-важния въпрос, който й беше поставен - този за комуникацията с Министерството на финансите. На ролята на Министерството на финансите акцентира и актьорът Владимир Пенев, който присъстваше и като бивш министър на културата в служебното правителство на Марин Райков през 2013 г. Продуцентът Магърдич Халваджиян се включи остро, че без да има какъвто и да е резултат. \"На мен лично ми се случи 2 продукции, които дойдоха при нас, да изберат Сърбия\", каза той. Според него процентът на възвърнатите разходи трябва да бъде по-висок от 25%, давайки пример с други държави в Европа като Румъния, където той е 35%. Друга нужда, за която той се застъпи, е да бъдат отпускани средства на НФЦ за продуцирането на сериали, тъй като това е част от глобалните тенденции. От финансовите механизми ще могат да се възползват и български частни продукции. Актьорът и продуцент Стефан Щерев изтъкна, че останалите промени в закона предвиждат и Щерев се опита да внесе и малко оптимизъм. \"Не сме изтървали влака, по-скоро сме изпуснали един цикъл, но сега можем отново да се качим\", каза той, допълвайки, че след въвеждането на подобно финансиране в Чехия чуждестранните продукции в страната се увеличават с 18% годишно. \"Аз също съм съгласна, че 25% са малко\", каза Гергана Паси, председател на Дигиталната национална коалиция, която играеше ролята и на модератор в дискусията. \"Но по-важното е законът да бъде приет. И далеч по-проблемно е как ще бъде приложен след това\", завърши тя.", "date": "2019.09.19", "title": "Трябва ли да бъдат стимулирани чуждестранните кинопродукции в България"}
{"url": "https://www.dnevnik.bg/sport/2019/09/19/3965905_berbatov_sloji_krai_na_futbolnata_si_kariera/", "text": "Димитър Бербатов обяви официално края на футболната си кариера. На 38-годишна възраст нападателят съобщи, че е дошло време да спре, след като от близо две години няма отбор. \"Това решение го мисля отдавна, но сърце не ми даваше да призная. Това е краят на моя професионален футболен път. Дойде и този момент, той дойде отдавна, но когато обичаш нещо толкова много, не можеш да си признаеш\", обяви Бербатов в ефира на Дарик радио. Новината беше съобщена от Бербатов точно девет години след хеттрика му с екипа на \"Манчестър юнайтед\" във вратата на \"Ливърпул\" в голямото дерби на Англия. На 19 септември 2010 г. \"червените дяволи\" победиха \"Ливърпул\" с 3:2 с три попадения на Бербатов. \"Още ми се играе, не го крия. Мисля, че ако се напъна, спокойно мога да играя тук (в България) до 40 години. Но проблемът е, че съм свикнал на много други неща, защото съм играл в чужбина.\" Професионалната кариера на Бербатов продължи почти 20 години. В нея той игра за осем отбора. Рекордьорът по мачове с националния отбор на България не е играл от началото на 2018 г., когато прекрати договора си с индийския \"Керала бластърс\". Той прекара в Индия по-малко от шест месеца. След това към нападателя имаше няколко предложения от клубове, включително и такива от България. В момента Бербатов кара треньорски курсове. За евентуално завръщане в България нападателят призна, че се е колебаел. \"Колебаех се, бях близо на моменти, но си премерих риска, защото знам каква е реалността. Представяш ли се да се бях навил и идва собственикът и ми казва днес имаме полиграф и ще ходим да се тестваме. И какво мислиш, че ще кажа? Ще отида и ще счупя полиграфа. В моята вселена няма такива неща. Точно това ме е спирало\". От Благоевград до висините във футбола Кариерата на Бербатов започва в родния му \"Пирин\" (Благоевград), след което още в юношеска възраст е привлечен в ЦСКА. След 26 гола в 50 мача за червените преминава в \"Байер\" (Леверкузен) срещу 1.3 милиона евро, когато е само на 21 години. Силният петгодишен престой при \"аспирините\" му помага да заиграе в Англия, където преминава в \"Тотнъм\". Бербатов прекара най-силните си години в Англия, където игра за \"Тотнъм\" (2006-08), \"Манчестър юнайтед\" (2008-12) и \"Фулъм (2012-14). С \"червените дяволи\" той спечели два пъти титлата във Висшата лига, веднъж Купата на лигата, два пъти \"Къмюнити шийлд\" и веднъж световното клубно първенство. Докато Бербатов беше на \"Олд трафорд\", тимът два пъти игра финал в Шампионската лига. С тима Бербатов стана и голмайстор на Висшата лига. Трансферът на Бербатов в \"Юнайтед\" през 2008 г. беше за рекордните по това време в Англия 30.75 милиона паунда.      С екипа на \"Тотнъм\" той спечели Купата на лигата. В кариерата си Бербатов игра още за \"Монако\" и гръцкия ПАОК. На клубно ниво Бербатов има 665 официални мача, в които е вкарал 281 гола. С националния отбор на България има 78 мача, като е автор на рекордните 48 гола. Той прекрати кариерата си в представителния тим през 2010 г., след като обяви, че не е съгласен с ръководството на БФС след множество критики към него и другите лидери на състава.", "date": "2019.09.19", "title": "Бербатов сложи край на футболната си кариера"}
{"url": "https://www.dnevnik.bg/photos/2019/09/19/3965721_fotogaleriia_sobstveniiat_stil_spored_prada/", "text": "Модната марка \"Прада\" избра личния стил пред модата в първия ден от Седмицата на модата в Милано, която започна вчера в италианския град, отбеляза \"Ройтерс\".", "date": "2019.09.19", "title": "Фотогалерия: Собственият стил според \"Прада\""}
{"url": "https://www.dnevnik.bg/sviat/2019/09/19/3965876_prisuda_sreshtu_mlad_aktyor_otprishti_gneva_kum/", "text": "Руските институции омекват в позицията си за младия актьор Павел Устинов, осъден на 3 и половина години затвор за използване на сила срещу полицай на протестите заради  отхвърлените опозиционни кандидатури  на местните избори. Московски магистрати осъдиха Устинов в понеделник по обвинение в насилие срещу спецполицай от \"Росгвардия\" (бившите Вътрешни войски - структурата, изпратена срещу протестиращи миналия и по-миналия месец), който е с изкълчено рамо. Актьорът, който обжалва, не се признава за виновен и обяснява, че се намирал на мястото на протеста случайно. Защита В социалните мрежи подкрепата за него набра сили. Онлайн петиция в подкрепа на актьора събра над 100 хиляди подписа, а близо 200 души, сред тях представители на киноиндустрията и от сферата на музиката, излязоха на т.нар. единични протести (пикети). Те протестираха срещу неговата присъда и тази на други задържани заради  масовите демонстрации  - едни от най-големите от началото на десетилетието насам (единичните протести са заобикаляне на забрана за провеждане на неразрешени събирания на хора). Протестите продължават и днес. По-рано шестима души бяха осъдени на между две и четири години затвор за насилие срещу органите на реда по време на демонстрации с призив за свободни избори в руската столица. Мнозина активисти нарекоха обвиненията скалъпени.      За последните няколко дни свещеници и учители изпратиха две отделни подписки в защита на Устинов и други осъдени и обвиняеми. Руската православна църква заяви, че нейните служители с писмото си, изразяващо активизъм, са направили крачка към политическа дейност. Отбой Реакцията на властите не закъсня. Руската Генерална прокуратура отправи до Московския градски съд искане задържаният Устинов да бъде освободен, докато обжалва присъдата и делото му се разглежда от апелативен съд. Според \"Ройтерс\" Устинов може да излезе на свобода още тази седмица. Съдът обяви, че ще разгледа мярката и това може да се случи още в понеделник. Дори \"Росгвардия\", чийто служител е пострадал, се застъпи за Устинов. Ръководителят ѝ Виктор Золотов заяви, че 3.5 години е твърде много за Устинов. \"Бих дал максимум година условно\", каза той. Общественото недоволство сложи край на съдебните действия и срещу руския журналист Иван Голунов, който бе задържан за производство на  наркотици  при съмнителни обстоятелства. В опит за потушаване на напрежението руският президент Владимир Путин се намеси, стигна се до уволнения и обвиненията бяха  свалени , а Голунов бе пуснат на свобода.     ", "date": "2019.09.19", "title": "Присъда срещу млад актьор отприщи гнева към руските власти"}
{"url": "https://www.dnevnik.bg/sport/2019/09/19/3965956_izpovedta_na_berbatov_biah_blagosloven_i_igrah_futbol/", "text": "След близо 20-годишна професионална кариера  Димитър Бербатов обяви края  на състезателния си път като футболист. Голмайстор №1 в историята на националния отбор на България отправи послание към феновете си в  социалните мрежи . \"На този специален ден (на 19 септември 2010 г. отбеляза хеттрик срещу \"Ливърпул\") реших да споделя с вас нещо, което подготвям отдавна. Не го правих дълго време и не знам защо. Някои от вас може би мислят, че се бях пенсионирал и едва ли са изненадани. Истината е, че миналата година опитах да си намеря отбор, но не успях. Последният ми мач беше преди повече от година, така че за мен сега е правилното време да спра след дълго отлагане. Не бих казал, че това е край, защото искам да остана в играта по един или друг начин. Но сега е времето след почти 20-годишна кариера като играч да спра. Ще ми липсва. Всичко ще ми липсва ужасно много! Мачовете, тренировките, голове, подготовката, напрежението, съотборниците. Ревът на публиката, когато си вкарал поредния красив гол. Бях благословен и работих здраво за шанса да играя с най-добрите. Изправих се срещу едни от най-добрите в историята. Да го направя, идвайки от малка страна, е дори по-специално. Имал съм своите възходи и като всеки човек своите падения. Спечелих доста трофеи, вкарах няколко гола. Играх по моя начин и вкарах головете, които исках да вкарам. Знам, че не съм най-лесният човек, с когото да се работи, но винаги съм давал най-доброто от себе си.\"", "date": "2019.09.19", "title": "Изповедта на Бербатов: Бях благословен и играх футбол по моя начин"}
{"url": "https://www.dnevnik.bg/evropa/2019/09/19/3965841_migranti_ili_populisti_ot_kakvo_fon_der_laien_shte/", "text": "\"Защита на нашия европейски начин на живот\" - това са няколкото думи, отприщили поток от въпроси и критики, след като бъдещият председател на Европейската комисия Урсула фон дер Лайен  ги предложи  миналата седмица като название на един нов портфейл в комисията. Гласовете от блоковете на  либералите , зелените и социалистите, призовали за изясняване на този ресор, който трябва да контролира различни сфери - включително миграцията, сигурността, образованието и интеграцията - трябва да стигнат до гърка Маргаритис Схинас, ако той бъде утвърден за еврокомисар.  \"Надяваме се, че (Фон дер Лайен) не вижда противоречие между подкрепата за бежанците и европейските ценности\", написа в \"Туитър\" миналата седмица Ска Келер, която оглавява парламентарната група на Зелените. \"(Либералната група) \"Обнови Европа\" е сериозна по следното: или титлата на Схинас да се промени, или компетенциите по миграцията да бъдат махнати\", каза в понеделник влиятелният евродепутат Ги Верхофстад, който заплаши с вето.  Заедно с останалите европейски парламентаристи  те ще гласуват през октомври  дали да дадат на предложения от Фон дер Лайен колеж от 27 комисари зелена светлина да започне работа през ноември.  Най-яростните критици  срещу новия ресор на Фон дер Лайен я обвиняват, че е приела изцяло крайнодясното описание на миграцията. Названието на този пост представлява \"типичната \"ние срещу тях\" демагогия и демонизиране на малцинствени групи, което виждаме в реториката на всички крайнодесни групи в Европа\", казва Андрю Стролайн от \"Хюман райтс уоч\".  Урсула фон дер Лайен  гледа на нещата по различен начин . \"Свобода, равенство, демокрация и уважаване на човешкото достойнство\", писа тя в публикувана в понеделник в няколко европейски медии статия, в която защити названието. \"Те дефинират и съдържат в себе си за какво е нашият съюз.\" \"Нашият начин на живот е изложен на предизвикателства всеки ден от антиевропейци - както отвътре, така и отвън (блока)\", писа тя.      Но според етнолога Йоханес Мозер от университета \"Лудвиг Максимилиан\" в Мюнхен Европа е дълбоко разнородна и като континент, и вътре в националните държави. \"Не мога да видя нещо, което да се отнася единствено за Европа\", казва той, поставяйки под съмнение  дефиницията  на Фон дер Лайен.  Консервативният политик имаше възможност да се обясни в четвъртък пред лидерите на парламентарните групи, които я повикаха да уточни ролята на \"заместник-председателя за защита на нашия европейски начин на живот\" измежду другите въпроси, свързани с планирания от нея екип от комисари.  Тази полемика, изглежда, ще бъде първото голямо препятствие пред Фон дер Лайен, след като тя бе избрана с крехко мнозинство от парламента през юли. Темата за миграцията обаче не е изненадваща предвид яростната съпротива на някои страни членки за това как да се реагира на притока на стотици хиляди търсещи убежище, пристигнали в Европейския съюз след 2015 г. Така че от какво иска да предпази \"европейския начин на живот\" Фон дер Лайен? От мигранти, от популисти или от двете заедно\". С конкретни политически термини бившият министър на отбраната на Германия казва, че иска \"нов старт\" по миграцията, като възобнови отдавнашните усилия за намиране на единодушие по разпределянето на кандидатите за убежище на територията на ЕС. Тя иска също Европейската агенция за гранична и брегова охрана Фронтекс да разполага с 10-хиляден оперативен персонал най-късно до 2024 г., тоест по-скоро от досегашната крайна дата 2027 г.  Затваряне на \"вратичките между правилата за убежище и за репатриране\" е сред другите й цели заедно с по-близкото сътрудничество със страните на произход \"за изработването на по-стабилна система за реадмисия и репатриране\". Част от планираната роля на Схинас би била да наблюдава тези промени, въпреки че предложенията за реформа в правилата за миграция и предоставяне на убежище всъщност трябва да дойдат от шведката Илва Йохансон, номинирана за комисар по вътрешни работи.  Фон дер Лайен е изправена пред трудни балансиращи действия в парламента, след като изборите в ЕС през май направиха политическия пейзаж на континента още по-раздробен. Самото нейно утвърждаване с малка преднина зависеше от подкрепата на консерватори, либерали и социалисти, но и от някои гласове на крайнодесни популисти като полската партия \"Право и справедливост\". На кандидатите на Урсула фон дер Лайен предстоят тежки няколко седмици на изслушвания в парламента. /БТА", "date": "2019.09.19", "title": "Мигранти или популисти: от какво Фон дер Лайен ще пази \"европейския начин на живот\""}
{"url": "https://www.dnevnik.bg/sviat/2019/09/19/3965965_kiev_moskva_i_brjuksel_pregovariaha_za_tranzita_na/", "text": "Тристранните разговори между Русия, Европейския съюз и Украйна за транзита на газ през украинска територия са продължили едва 40 минути. Това заяви руското министерство на енергетиката, цитирано от ТАСС и \"Комерсант\". Започналите в 15:30 ч. българско време \"консултации\", както ги нарича министерството, са предшествани от среща в \"тесен кръг\". За нея обаче не се дават подробности. Руският министър на енергетиката Александър Новак твърди, че те са преминали \"конструктивно\", но не са били обсъждани обери и срокове за транзит, а само \"правни въпроси\". На пресконференция почти по същото време заместник-председателят на Еврокомисията, отговарящ за енергийния съюз Марош Шефчович говори за \"конвергенция на възгледите\", но потвърди, че не е постигнато съгласие. Следващата среща ще е след месец - 100 дни преди момента, в който най-късно трябва да се постигне договореност как Европа да получава газ от Русия. На днешните разговори трябваше да се постигне договореност или поне да се отвори пътят за решение дали и как ще продължи да се транзитира руски газ през Украйна към Европа. Киев и Брюксел настояваха, след изтичане на сегашния договор на 31 декември 2019 г., да започне нов 10-годишен период (колкото сегашния), за който да се подпише. Русия иска по-кратък период заради плановете си в близката година или две да заобиколи украинската инфраструктура с други енергийни проекти.     ", "date": "2019.09.19", "title": "Без резултат - Киев, Москва и Брюксел преговаряха за газовия транзит едва 40 минути"}
{"url": "https://www.dnevnik.bg/v_pamet/2019/09/19/3965976_pochina_tuniziiskiiat_avtokrat_ben_ali_svalen_v/", "text": "Сваленият тунизийски автократ Зин ал Абидин Бен Али е починал днес в изгнание в Саудитска Арабия, съобщи адвокат на семейството, цитиран от агенция \"Ройтерс\". Бен Али избяга от Тунис през януари 2011 г. , когато там бе извършена революция срещу репресивното му управление, вдъхновила въстанията от  Арабската пролет  в други страни и довела до демократичен преход в страната. Той бе президент на страната от  1987 г. до 2011 г ., като всеки път бе преизбиран с над 90%. След като побегна от страната, временното правиетлство поиска Интерпол да разпространи международна заповед за арест за пране на пари и трафик на дрога. През юни същата година той бе осъден задочно на 35 години затвор за кражба и незаконно притежание на пари и бижута; през 2012 г. бе осъден на доживотна присъда за подтикване към насилие и убийство, а през 2013 г. - на още една доживотна присъда, този път във военен съд, за репресията на протестите в Сфакс. В неделя в  Тунис се състояха президентски избори  с участието на кандидати от целия политически спектър. Състезанието за поста ще продължи на втори тур между двама политически аутсайдери, нещо немислимо по времето на Бен Али.", "date": "2019.09.19", "title": "Почина тунизийският автократ Бен Али, свален в началото на Арабската пролет"}
{"url": "https://www.dnevnik.bg/bulgaria/2019/09/19/3965978_osudeniiat_za_ubiistvo_djok_polfriiman_izliza/", "text": "Софийският апелативен съд (САС) освободи предсрочно от затвора австралиеца Джок Полфрийман. Решението на съдебния състав с председател Калин Калпакчиев и членове Весислава Иванова и Виолета Магдаличева е окончателно. През юли 2011 г. Върховният касационен съд (ВКС) окончателно  осъди Полфрийман на 20 години затвор , но той е в ареста от декември 2007 г., когато след спор и сбиване уби студента Андрей Монов и рани Антоан Захариев в центъра на София. Полфрийман е изтърпял повече от половината си наказание и му оставаше да излежи 6 г. и половина. До момента той няколко пъти е искал да бъде освободен предсрочно от затвора, но му бе отказвано. Последната му молба е била отхвърлена от Софийския градски съд, но днес апелативният е преценил, че той може да излезе на свобода. Предстои съдебният състав да обяви мотивите за решението. Осъденият за убийство все още не се е поправил, обяви преди месец в становище освободеният наскоро шеф на Софийския затвор Десислав Трайков.  През юли той заяви , че Полфрийман е многократно наказван за неизпълнение на заповеди и демонстративно неподчинение, което бе един от основните мотиви на съда да го освободи тогава. \"Полфрийман безспорно не е лесен затворник. Но такъв е характерът му – не търпи несправедливост и търси всякакви законови начини да ги поправи. Заради това, че е подал сигнал за корупция, е бил наказан за клевета\", обяви през юли адвокатът му Калин Ангелов. Докато е бил в затвора, Полфрийман е бил наказван, но има и награди и поощрения, а според затворническата администрация това поведение е \"неустойчиво и колебливо\". За времето, което е прекарал зад решетките, е работил общо 1 година и половина, а според служителите на затвора работата му била формална и симулативна. Според самия Полфрийман, работата в затвора противоречи на норми от трудовото право. При проверка в затворническото общежитие в Казичене било установено, че в сграда са разлепени стикери с нецензурно съдържание, които според администрацията били разлепени от него. Адвокат Калин Ангелов обясни, че Полфрийман е подавал много жалби, но не е използвал физическо насилие, а е  търсил правата си по законов начин , но бил наказван. В затвора Полфрийман стана председател на затворническо сдружение, което се бори за правата на лишените от свобода. Заради тази му инициатива неговата сънародничка Каролайн Стейпълс го  номинира за \"Човек на годината\"  в класацията на Българския хелзинкски комитет (БХК), което предизвика обществен скандал и правозащитната организация  оттегли номинацията му . Преди години австралийските власти поискаха Полфрийман да бъде трансфериран в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че тогава осъденият е извършвал множество груби нарушения на правилата и многократно е бил наказван в затвора.", "date": "2019.09.19", "title": "Осъденият за убийство Джок Полфрийман излиза предсрочно от затвора"}
{"url": "https://www.dnevnik.bg/sviat/2019/09/19/3965805_okonchatelna_bezotgovornost_-_na_ispancite_im_pisna_ot/", "text": "Испанците са ядосани и разочаровани, след като бяха призовани пред урните за четвърти път в последните четири години, и някои от тях заявиха, че няма да гласуват, което затруднява прогнозирането как ще се излезе от политическата задънена улица. В Испания цари политическа неяснота, откакто социалистите спечелиха най-много гласове на парламентарните избори през април, но без достатъчно депутатски места за самостоятелно управление. Другите партии във фрагментирания парламент не подкрепиха усилията на и.д. премиер, социалиста Педро Санчес, да състави правителство и във вторник вечерта той свика нови избори на 10 ноември. Според политически анализатори на гласоподавателите толкова им е омръзнало да ги призовават да се явят пред урните, че избирателната активност може да се окаже по-ниска от обикновено. \"Мисля, че за пръв път няма да гласувам, и от това ми става много неприятно\", каза 47-годишният организатор на празненства Рубен. \"Тези политици не ме представляват. Те трябва да се вслушват в хората и да търсят решения, а не да ги налагат\", добави той. В опит да мобилизират привържениците си политическите лидери побързаха да си прехвърлят едни на други вината за новите избори. Миналата седмица институтът ГАД-3 публикува изследване, в което се прогнозира 70 процента избирателна активност, близо шест пункта по-малко, отколкото на априлския вот. Анкетите на новите избори, но пак няма да успеят да постигнат абсолютно мнозинство. Някои политици призовават за конституционна реформа за премахване на тази парламентарна безизходица. И.д. вицепремиер Кармен Калво заяви за радио \"Кадена Сер\" във вторник вечерта, че би било разумно изборните правила да се пригодят към новия политически пейзаж. Дори хора, които възнамеряват да гласуват, са разочаровани. \"Ще гласувам, но ми писна от тази ситуация, която е предизвикана от неотстъпчивостта на всички политици. Нека се опитат да защитят интересите на Испания вместо своите собствени\", каза 40-годишният адвокат Луис Делгадо. Левият вестник \"Паис\" изтъкна риска от ниска избирателна активност в редакционна статия със заглавие \"Окончателна безотговорност\". \"Нашите лидери сериозно разочароваха обществеността\", пише вестникът в друга коментарна статия. Испания е четвъртата по големина икономика в еврозоната. Въпреки че икономическите последствия от политическата безизходица са ограничени, растежът се забавя и финансовите анализатори казват, че може да започнат да вредят. \"Фактът, че ще има нови избори, е всеобщ провал, който се отразява на заетостта и инвестициите\", каза Антонио Гараменди, председател на конфедерацията за защита на интересите на испанските предприятия СЕОЕ, за радио \"Онда Сера\". Водещият индекс на мадридската фондова борса IBEX продължава да е на най-ниското си ниво за последните две седмици, но все пак по-високо, отколкото в началото на месеца и на годината. Лихвата върху 10-годишните облигации се понижи от равнището си от малко над 0.3 процента във вторник и сега е 0.26 процента. Партийните лидери си размениха обвинения за безизходицата, а порой от обаждания и инициативи в последния момент в понеделник и вторник не доведе до пробив за съставяне на правителство. \"Не ми харесва какво става, защото парите, които ще се похарчат за поредните избори, трябва да се дадат за болници и училища. Те очевидно се вълнуват само за своите места и своите заплати\", каза 60-годишната домакиня Мариана Руйо. Вчера някои политици признаха, че търпението на избирателите се е изчерпало. \"Мисля, че на хората им е дошло до гуша от всички нас. Писнало им е\", каза в парламента каталунският депутат Габриел Руфиан. Испания се затруднява в съставянето на правителства, откакто няколко нови партии като \"Подемос\", \"Сиудаданос\" и крайнодясната \"Вокс\" се появиха на политическата сцена преди пет години. Десетилетия наред в политиката доминираха консервативната Народна партия и лявоцентристката Испанска социалистическа работническа партия./БТА", "date": "2019.09.19", "title": "\"Окончателна безотговорност\" - на испанците им писна от избори"}
{"url": "https://www.dnevnik.bg/sviat/2019/09/19/3965910_deistviia_predi_dumi_kak_aktivisti_za_klimata_praviat/", "text": "Калифорнийският климатолог Питър Калмъс не се качвал на самолет след ужасно пътуване през 2012 г., когато твърди, че се е почувствал зле физически. Имал усещането, че \"краде\" бъдещето на децата си. Заклел се е никога повече да не го прави. В САЩ президентът Доналд Тръмп не крие презрението си към  науката за климата , но това не пречи на обикновените американци да водят собствената си миниреволюция за климата и сами да намаляват въглеродния си отпечатък. Когато бил постдокторант, Питър Калмъс започнал да осъзнава влошаването на климата, топенето на ледовете и затоплянето на планетата. \"Разтърсвах всички, пишех нонстоп във \"Фейсбук\", но това не постигаше кой знае какво\", разказва той пред АФП от дома си в предградията на Лос Анджелис. \"И тогава си казах, че може би трябва действията да съответстват на убежденията ми.\" Тогава този специалист по климата изчислил собствените си емисии на  парникови газове . Открил е, че потреблението на електричество не представлява нищо в сравнение с пътуванията му със самолет. \"Затова започнах да пътувам по-малко. В продължение на един месец опитах и вегетарианството и ми хареса\", обяснява той. Всичко това, без да има усещането, че жертва качеството си на живот. Тарек, рециклиращият Други американци са по-крайни, като Тарек Масарани, активист, който изнася лекции в два университета във Вашингтон. От две години той няма жилище (преди това живееше в общност в Такома парк, в предградията) и живее при различни приятели. Освободил се е от 90 на сто от притежанията си и се придвижва почти винаги на велосипед, включително през свирепата в тази част на САЩ зима. Разбира се, той вече не купува нови продукти, предпочитайки рециклирани. \"И удължавам живота на вещите си отвъд това, което повечето хора приемат\", казва 40-годишният Тарек, с малки очила и дълги коси. Както на мобилния си телефон, така и на стария си компютър. Храната си той събира буквално от кофите за боклук, откъдето вади остатъци от менютата на конференциите, в които участва. \"Не купувам  продукти от животински произход , не искам да създавам търсене\", казва той. Но когато този веган види останки от месо на някоя маса или в боклукчийска кофа, той ги взема. \"Смятам за ужасно, че убиват животни, за да свършат в кофите за боклук.\" Той съзнава, че неговият начин на живот зависи от \"обществото на прекомерната консумация\", в което живее. Но, казва той, ако хората бяха консумирали по-малко от десетилетия насам, \"нямаше да се стигне дотук\". Елизабет, вятърна и слънчева енергия Спектърът на поведение във вашингтонските предградия е широк, както показва животът на Елизабет Хоган, която е избрала по-постепенен път за намаляване на въглеродния си отпечатък. Тя е консултантка за неправителствени организации за опазване на околната среда, специалистка по замърсяването на  океаните с пластмаса. Това лято тя и съпругът й са инсталирали слънчеви панели на покрива на дома си - с което задоволяват 80 на сто от енергийните нужди на семейството. Останалите 20 на сто се покриват от вятърни турбини, чрез техния доставчик на електричество, срещу допълнителна такса. \"Целите ни кариери и живот се въртят около планетата, но не съм перфектна\", казва Елизабет. Тя продължава да използва стария си автомобил и да пътува със самолет по работа. Тя обожава сиренето и следователно е само вегетарианка, а не веганка, но поне млечните й продукти произлизат от местна ферма, която доставя стоката в стъклени бутилки за многократна употреба. Какво помагат тези малки стъпки на фона на водената от американското правителство политика на отстъпление в опазването на околната среда? \"Ако всички са се събудили, това е, защото преди година или две имаше истинска еволюция в общественото съзнание\", казва Питър Калмъс, който е написал книга за опита си. Революцията се предава от човек на човек, казва той, когато хората обясняват на други как са променили собственото си поведение. \"Когато им казваме, че има нужда от спешни мерки, нашите думи наистина съответстват на делата ни.\" /БТА", "date": "2019.09.19", "title": "Действия преди думи: как активисти за климата правят своята миниреволюция"}
{"url": "https://www.dnevnik.bg/photos/2019/09/19/3965824_fotogaleriia_italianski_kaskadni_vodopadi/", "text": "Август е крайно неподходящо време за посещение на водопади, но алпийските потоци са буйни и дори тогава имат какво да покажат. Каскадата Лилаз се намира в НП \"Гран Парадизо\", северозападна Италия.", "date": "2019.09.19", "title": "Фотогалерия: Италиански каскадни водопади"}
{"url": "https://www.dnevnik.bg/sport/2019/09/19/3965812_angliia_otchita_rust_na_futbolnite_prestupleniia_s_47/", "text": "Инцидентите на футболни срещи в Англия и случаите на престъпления, проповядващи език на омразата, са се увеличили с 47% през миналия сезон. Това показва последното проучване, което обхваща мачове в Англия и Уелс. През сезон 2018-2019 е имало 193 престъпления от омраза, от които 79% са на расова основа. Броят на инцидентите сезон по-рано е бил 131. Футболистите на \"Манчестър сити\" Рахийм Стърлинг и \"Арсенал\" Пиер-Емерик Обамеянг са сред тези, които най-често са обект на обиди. Въпреки увеличението на престъпленията проучването сочи спад на арестите около футболни мачове с 10%. През сезон 2018-2019 те са били 1381. \"Престъпленията от омраза постоянно нарастват, а това се отразява и на футбола. Ние опитваме да работим с всички клубове и лиги, за да изчистим играта от подобни инциденти\", обяви отговорникът в Националната полиция Марк Робърт. \"Стоук сити\" е отборът, чиито фенове са били арестувани най-често – общо 80 пъти. От тези случаи 62 ареста са в само един мач, който е гостуването на местния съперник \"Порт Вейл\" през декември 2018 г. Арестите заради расистки обиди през миналия сезон са 14, с един по-малко от предходната година, но все пак броят остава голям, сравнен със седемте през сезон 2016-2017. Най-често срещаните причини за арести са публични обиди или насилие. През миналия ноември организацията  Kick It Out обяви , че случаите на хомофобия и расизъм в английския футбол са се увеличили с 11%.", "date": "2019.09.19", "title": "Англия отчита ръст на футболните престъпления с 47%"}
{"url": "https://www.dnevnik.bg/politika/2019/09/19/3965979_ninova_osnovnite_akcenti_ot_platformata_na_bsp_shte/", "text": "Основните акценти от платформата на БСП ще бъдат и на подкрепената от партията Мая Манолова като кмет. \"Подкрепата на БСП за Мая Манолова беше с едно условие - да приеме важните неща от нашата платформа и програма за управление на София. Това днес се е случи. Срещна се с кандидатите ни за общински съветници от листата, с ръководството на градската организация, прие се един документ, така че основните акценти от нашата платформа ще бъдат и нейни в работата й като кмет, ако бъде избрана\", заяви лидерът на БСП Корнелия Нинова в интервю за БНТ. По думите на Нинова ако други партии са поставили пред нея същото условие, Манолова сама трябва да прецени от коя платформа какво може да вземе и доколко тези идеи могат да бъдат съвместими в една обща нейна програма. \"Ние предложихме идеите си, казахме на какво държим, така че оттук нататък - успешна кампания\", каза още тя. Зад кандидатурата на Манолова  освен БСП, застават и ДБГ, НДСВ, ЗНС и \"Път на младите\". БСП ще има собствена листа с кандидати за общински съветници, а останалите формации - обща. По-рано днес Манолова и партиите от левия спектър - БСП, АБВ, Движение 21 и БСДП подписаха споразумение, с което акценти от техните платформи да залегнат в управленските политики на Манолова, ако спечели надпреварата за столицата. Ден по-рано тя подписа подобен документ с десноцентристките формации – \"Движение България на гражданите\", НДСВ, Път на младите и ЗНС. Лидерът на БСП заяви, че евентуалната победа на Манолова в изборите за кмет на София ще бъде победа за всички - и нейна, и на партията, и на тези, които са гласували за нея. Загубата също. \"Всички, които сме застанали зад нея и самата тя - ако загубим - отговорността ще е обща\", каза Нинова. На нападките, че БСП залага на човек извън партията, защото няма подходяща кандидатура, Нинова отговори, че 80% от издигнатите кандидати за кметове са партийни кадри, което е около 200 души, 20% са надпартийни. \"Не е вярно, че БСП няма кадри. От тези 200 половината са опитните колеги, стари кметове, общински съветници, но половината - за първи път такъв сериозен пробив имаме - са млади хора до 45 години - младо поколение политици, което последните години се опитваме да подготвим за политиката след нас. Има сериозно обновление в нашите кандидатури. Другото - на много места се получава един широк фронт от подкрепа към БСП и то от надпартийните кандидатури. В това виждаме и смисъл да се издигат и партийни и надпартийни хора. БСП има хубава, силна платформа, с много авторитетни и почтени личности. Нинова заяви, че БСП не е в коалиция с десни парти в София, просто подкрепят общ кандидат с инициативен комитет. \"Нашият компромис за София беше този - платформата - одобрява ли се, приема ли се, изпълнява ли се. Щом се изпълнява - ние сме \"да\". Имаме местни коалиции в някои общини и си имаме официално решение, че са допустими коалиции и сме дали разрешение на нашите структури да определят какви - без ГЕРБ\", каза лидерът на БСП.", "date": "2019.09.19", "title": "Нинова: Основните акценти от платформата на БСП ще бъдат и на Манолова като кмет"}
{"url": "https://www.dnevnik.bg/bulgaria/2019/09/19/3965998_oditut_ustanovi_propuski_v_sigurnostta_na_elektronnite/", "text": "В сигурността на електронните системи на НАП има редица пропуски, е установил одитът, възложен на \"Информационно обслужване\". Това съобщи председателят на Държавната агенция \"Електронно управление\" Атанас Темелков пред депутатите от временната анкетна комисия, създадена по повод източването на данни от приходната агенция, предаде БНТ. След хакерска атака срещу сървърите на агенцията, извършена в края на юни,  изтекоха данни на 6 млн. данъкоплатци , а Комисията за защита на личните данни глоби приходната администрация с  5,1 млн. лв. Сървърите на НАП са стари, липсва допълнително електрическо захранване, климатизацията не е добра, дори помещенията, в които са разположени, не отговарят на изискванията. Това са част от проблемите, които е установил одитът на информационната система на приходната агенция. \"Имат пропуски в мрежовата архитектура, която навремето е съответствала на изискванията, но с течение на времето поради това, че е трябвало да бъдат правени различни надграждания, на практика е довело до това, че тази архитектура е силно разширена и има съответната опасност за възникване на инциденти\", коментира Темелков. През годините приходната агенция постоянното е въвеждала различни приложения, които улесняват обслужването на хората, но според одита създават риск за пробив като вече случилия се. \"Но най-фрапиращото е това, че имат доста голям брой услуги - електронни услуги, които са надграждани във времето и в резултат на това надграждане, вероятно и в други приложения, освен това, в което се е случило, може да бъдат открити в последствие някакви слаби места\", каза още Темелков. Според него критичните информационни системи в държавната администрация трябва да се изграждат и поддържат от една структура или фирма, а не каквато е практиката в момента - един изгражда, друг използва, а трети поддържа.", "date": "2019.09.19", "title": "Одитът установи пропуски в сигурността на електронните системи на НАП"}
{"url": "https://www.dnevnik.bg/bulgaria/2019/09/19/3966000_i_obelia_se_prezastroiava_ustanovi_kandidatut_za_kmet/", "text": "Жители на \"Обеля-2\" се срещнаха с кандидата за кмет на Демократична България арх. Борислав Игнатов. Преди два месеца те разбрали, че зелената площ между блоковете 244, 245 и 247, където децата им играят, е продадена. Частниците дошли да си оградят терена и тогава хората се вдигнали на протест. Оказва се, че земята първо е реституирана, а после прекупувана няколко пъти, за да се заметат следите, обясни Игнатов. Той предложи два начина за решаване на проблема – да се провери назад във времето как е възникнала тази собственост, дали няма измама. Второто решение е Столичната община да изкупи терена, ако собствеността е ясна, и теренът да остане зелена площ за децата на \"Обеля\". Жена от бившето село Обеля, сега квартал, заяви, че \"дори и нашите шопски глави ни стана ясно, че така повече не може и на това грабене трябва да се сложи край\". \"Ясно е, че и тук се опитват да направят същото, както в \"Младост\". Затова главното е да се преразгледа Общия устройствен план на София (ОУП). Това ще е първата ни задача – да преразгледаме и намалим параметрите за големина и площ на сградите, за да не се случва това презастрояване\", обясни Игнатов. Според него ако \"Обеля\" е била проектирана най-много за 100 хиляди души, с приемането на ОУП през 2009 г. този район вече може да поеме 300 хиляди души. \"В Общия план тогава беше променен коефициента за интензитет от 1 на 3 и затова между блоковете изведнъж започнаха да изникват нови сгради. Така комплексите се пренаселват и презастрояват и София се превърна в един претъпкан град\", обясни Игнатов. Жена репликира, че въпреки това законът пак ще се заобикаля. \"Не, няма такава опасност. В тази сфера аз разбирам нещата и главни архитекти и районни кметове не могат да ми правят номера в това отношение\", заяви Игнатов. \"А кой ще е кандидатът ви за районен кмет на \"Обеля\", поинтересува се възрастен мъж. \"Нямаме още. Предложете някой свестен да го издигнем\", отвърна му Игнатов. Хората се умълчаха изненадани, че може и по такъв начин да се участва в изборите. Гражданин, представил се като работещ в строителния бранш, обясни, че сега масово се назначават на работа в строителството хора от малцинствата, макар да няма много работа за тях. Целта била на изборите тези работници да гласуват, както им се нареди. На въпрос кой ще им нареди, човекът се смълча и призна, че не смее да каже.", "date": "2019.09.19", "title": "И \"Обеля\" се презастроява, каза кандидатът за кмет Борислав Игнатов"}
{"url": "https://www.dnevnik.bg/bulgaria/2019/09/19/3966001_bnt_se_izvini_na_posolstvoto_na_ukraina_sled_kato/", "text": "БНТ поднася своите извинения на посолството на Украйна и на зрителите на медиата за показаната в централната емисия от 18 септември 2019 г.  карта на страната без автономна република Крим . Тя не отговаря на официалните, международно признати граници на Украйна, както и на официалната позиция на Министерството на външните работи (МВнР) на България. Гафът предизвика реакция от страна на посолството на Украйна в България, което разпространи днес във \"Фейсбук\" профила си писмо до генералния директор на телевизията Емил Кошлуков. В него е отправена молба за опровержение и се припомня официалната позиция на България за анексирането на полуострова от Русия. Грешната карта била постъпила в последния момент за излъчване от графичния отдел на новините и не била прегледана от международния редактор, съобщи медиата в централната си вечерна емисия. Поискани са писмени обяснения от дежурния режисьор по монтажа, от международния редактор и от продуцента на централната емисия. Те ще бъдат наказани според Правилника за редакционната дейност в БНТ.", "date": "2019.09.19", "title": "БНТ се извини на посолството на Украйна, след като показа карта на страната без Крим"}
{"url": "https://www.dnevnik.bg/sport/2019/09/19/3965994_fotogaleriia_vulshebnata_kariera_na_futbolniia/", "text": "Димитър Бербатов - един от най-успешните играчи в историята на българския футбол,  . Той премина през водещи отбори, като върхът в кариерата му беше \"Манчестър юнайтед\", с който стана голмайстор на Висшата лига. В националния отбор стана най-резултатният футболист.", "date": "2019.09.19", "title": "Фотогалерия: Вълшебната кариера на футболния мечтател Димитър Бербатов"}
{"url": "https://www.dnevnik.bg/photos/2019/09/19/3965441_fotogaleriia_svetovnite_snimki_na_denia_-_19_septemvri/", "text": "Модели представят творения от колекцията на Питър Пилото по време на Седмицата на модата в Милано, Италия.", "date": "2019.09.19", "title": "Фотогалерия: Световните снимки на деня - 19 септември 2019 г."}
