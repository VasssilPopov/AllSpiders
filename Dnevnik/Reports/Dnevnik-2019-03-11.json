{"url": "https://www.dnevnik.bg/evropa/2019/03/11/3402946_predsedateliat_na_evroparlamenta_obiavi_che_triabva_da/", "text": "Председателят на Европейския парламент Антония Таяни каза, че трябва на всяка цена да се избегне възможността от хаотичен Брекзит и заяви, че ще се срещне късно тази вечер с британския премиер Тереза Мей, за да предаде това послание, съобщи \"Асошиейтед прес\", цитирана от БТА. Трябва да избегнем излизане на Обединеното кралство без споразумение. Това ще е във вреда на всички европейски граждани, заяви Таяни. Мей замина за Страсбург, за да се срещне лично с председателя на ЕК Жан-Клод Юнкер в навечерието на насроченото за утре важно гласуване в британския парламент на сделката за излизане на Обединеното кралство от ЕС. По-късно бе съобщено, че тя ще срещне в Страсбург и с представителя на ЕП за Брекзита Ги Верхофстат, както и с преговарящия за Брекзит на Европейския съюз Мишел Барние. Според британски вестници само пробив в преговорите би дал шанс на Мей да получи подкрепа за сделката си. Засега се очаква, че ако утре бъде подложена на гласуване, ще бъде отхвърлена с разлика от около 200 гласа, предаде ТАСС.", "date": "2019.03.11", "title": "Председателят на европарламента обяви, че трябва да се избегне Брекзит без сделка"}
{"url": "https://www.dnevnik.bg/bulgaria/2019/03/11/3402790_ministerstvo_subira_predlojeniia_kak_zakonovo_da_se/", "text": "Министерството на регионалното развитие и благоустройството (ММРБ) ще изработи нови правила за управление на етажната собственост. Целта е те да доведат до по-качествена поддръжка на сградния фонд и въвеждане на механизми за контрол на домоуправителите, съобщиха от ведомството. От регионалното министерство уточниха, че ще събират предложения, експертни мнения и коментари за промени в разпоредбите на Закона за управление на етажната собственост. Те ще могат да се подават до 15 април на електронната поща  zues2019@mrrb.government.bg . Всички предложения ще бъдат разгледани и обсъдени при подготовката на измененията в закона. \"Промените ще са в посока прецизиране на правата на общото събрание на етажната собственост и задълженията на собствениците на самостоятелни обекти и ползвателите в сградите в режим на етажна собственост. Ще бъдат преразгледани правилата за формиране на дължимите суми за поддържане и управление на общите части в етажната собственост за справедливото им разпределение\", уточняват от МРРБ. Според министерството е нужно увеличаване на правата и задълженията на местната власт, за да може тя да прилага по-стриктен контрол. До момента в министерството са получени три предложения, които са от Национално сдружение \"Недвижими имоти\", Българската фасилити мениджмънт асоциация и Фондация \"Асансьорна безопасност\".", "date": "2019.03.11", "title": "Министерство събира предложения как законово да се контролират домоуправителите"}
{"url": "https://www.dnevnik.bg/sport/2019/03/11/3402737_maratonut_v_stara_zagora_sushto_shte_e_s_promeneno/", "text": "С променени трасета ще се преминат  маратоните  от българската верига  \"Бягането - начин на живот\" . За четвърта поредна година тя ще включва надпреварите в Стара Загора, Варна и София. Първият маратон от веригата е в Стара Загора и ще се проведе на 31 март. Промените по трасето са предвидени заради ремонти в централната част на града. Тази година маратонът във Варна е част от инициативата \"Европейски град на спорта\", като маршрутът на състезанието остава същия от миналата година. Най-голяма е промяната по трасето на Софийския маратон, който по традиция събира най-много бегачи. Събитието ще проведе на 13 октомври, като  д ължината на обиколката нараства от 10.550 на 21 км , заяви директорът на състезанието Даниел Дуков пред \"Дневник\". Темата за увеличаването на дължината на трасето  често предизвиква коментари, като бягащите се надяваха на по-голямо разнообразие. Според организаторите наличието на по-дълга обиколка ще увеличи интереса на елитните състезатели, които ще имат възможност да гонят по-силни постижения. И тази година веригата от българските маратони предлага джакпот от 20 хиляди лева. Досега наградата печелеше най-добре представилият се състезател при мъжете и жените при условие, че са събрали минимум 20 точки от трите маратона. Сега това правило отпада, като победител ще е събралият най-много точки. Точкуването за първите осем в отделните маратони е съответно 10, 8, 6, 5, 4, 3, 2, 1.", "date": "2019.03.11", "title": "Маратонът в Стара Загора също ще е с променено трасе"}
{"url": "https://www.dnevnik.bg/biznes/2019/03/11/3402789_akciite_na_boing_riazko_poevtiniaha_sled_katastrofata/", "text": "Акциите на американския гигант в самолетостроенето \"Боинг\" (Boeing) поевтиняха рязко до степен, че е възможно този спад да се окаже най-големият за книжата след 11 септември, когато терористи врязаха два самолета в кулите близнаци на Ню Йорк, пише \"Файненшъл таймс\". При отварянето на търговията в Ню Йорк книжата на компанията поевтиняха с над 12%. По-късно загубите се ограничиха до едноцифрен спад. Причината за спада е катастрофата през уикенда, при която с полет с Boeing 737 MAX 8, отпътувал от Адис Абеба за Найроби, загинаха всички пътници минути след излитането. Това е втора катастрофа само за няколко месеца с този модел самолет след  друг инцидент през октомври  с индонезийската компания \"Лайънер\". Междувременно Китай и Етиопия  спряха полетите  с този модел самолет.  \"Боинг\", която е сред сините чипове на нюйоркската борса, има 5 хил. поръчки за този модел, като 300 от тях вече са доставени, съобщава \"Файненшъл таймс\". Първата доставка е през март 2018 г. Спадът от 12% означава изтриването на 28.1 млрд. долара от пазарната оценка на компанията. Това доведе и до сриване на водещия индекс \"Дау Джонс\" с 337 пункта.", "date": "2019.03.11", "title": "Акциите на \"Боинг\" рязко поевтиняха след катастрофата през уикенда"}
{"url": "https://www.dnevnik.bg/razvlechenie/2019/03/11/3402813_kniga_predstavia_astronomicheskite_iavleniia_v/", "text": "Изпусналите да наблюдават пълното лунно затъмнение на 21 януари, ще имат втори шанс през лятото - в нощта на 16 срещу 17 юли. Продължителността му ще бъде 5 часа 33 минути и 43 секунди. Затъмнението ще се наблюдава на фона на съзвездието \"Стрелец\". Тези и още детайли около събитието могат да бъдат прочетени в книгата \"Гид на любителя астроном\". Чрез нея авторът - служител в катедра \"Астрономия\" на Софийския университет Пенчо Маркишки предлага на читателите факти около предстоящите събития през 2019 г. На 11 ноември пък предстои планетата Меркурий да премине пред слънчевия диск - събитие, описано от автора като \"спектакъл\". Пасажът на Меркурий ще започне около 14:30 ч. и ще продължи до залеза на Слънцето. Един от основните начини за повишаването на интереса към астрономията несъмнено е практикуването на астрофотографията, пише авторът на книгата. Снимките могат да привлекат хора, които стоят далеч от областта и така приятното хоби се превръща в инструмент за популяризиране на науката. Опитът на Пенчо Маркишки установява, че зрителите се впечатляват повече от астрофотографии, на които освен астрономическите обекти присъстват и познати на аудиторията неща – сгради, планински силуети, дървета и т.н. Авторът обяснява тази нагласа на хората с тезата, че когато разглеждаме астрономическите обекти като част от общия нощен изглед, ние получаваме визуална представа за тях като видими размери и разположение на небето. В \"Гид на любителя астроном\" могат да бъдат прочетени разнообразни съвети за начинаещите фотографи в сферата. В съдържанието на книгата се срещат и препоръки при фотографирането на пълни лунни затъмнения и методика за снимане на time-lapse видеа. Четивото е публикувано от катедра \"Астрономия\" към Физическия факултет на Софийския университет \"Св. Климент Охридски\" и може да бъде изтеглено безплатно оттук:  http://astro.phys.uni-sofia.bg/astroevents/astro- events_files/KatedraAstronomia_PechoMarkishki_AstronomyGuide2019_ebook.pdf", "date": "2019.03.11", "title": "Книга представя астрономическите явления в България през 2019 г."}
{"url": "https://www.dnevnik.bg/sviat/2019/03/11/3402811_trump_shte_predstavi_bjudjet_koito_uvelichava/", "text": "Президентът на САЩ Доналд Тръмп ще предложи днес бюджет, който предвижда намаляване на  неотбранителните разходи  с 5 на сто и увеличаване на разходите за отбрана, здравеопазването на ветераните и сигурността на границите, предаде агенция \"Ройтерс\", цитирайки информация на Белия дом. Това ще бъде сигнал за началото на борба за финансиране с Конгреса, който контролира федералните разходи. Очаква се проектобюджетът да бъде отхвърлен в Конгреса, където Демократическата партия контролира Камарата на представителите. Обикновено бюджетите имат нужда от 60 гласа подкрепа, за да минат през 100-членния Сенат, където Републиканската партия контролира 53 места. Лидерите на Демократическата партия в Камарата на представителите и Сената вече отправиха критики към включеното в бюджета искане за 8.6 милиарда долара за изграждане на стена по южната граница с Мексико, припомня агенция \"Ройтерс\". / БТА", "date": "2019.03.11", "title": "Тръмп ще представи бюджет, който увеличава разходите за отбрана"}
{"url": "https://www.dnevnik.bg/kultura/2019/03/11/3402791_napulno_seriozno_djoshua_bel_shte_sviri_v_bulgariia_na/", "text": "Без никаква шега на в   в зала \"България\" ще прозвучи цигулката на една от най-големите звезди на класическата музика Джошуа Бел. Повод за неговото гостуване дава 90-годишнината на Софийската филхармония. Джошуа Бел ще изпълни \"Концерт за цигулка\" на Антонин Дворжак под диригентството на маестро Найден Тодоров. Програмата на концерта включва още симфоничната поема \"Дон Жуан\" на Рихард Щраус и \"Ферметюра\" на Иван Ерьод, съобщават от Софийската филхармония. Бел дебютира едва на 14 години с оркестъра на Филаделфия под диригентството на Рикардо Мути. На 17 години стъпва за първи път на сцената на \"Карнеги хол\". Оттогава е свирил с редица известни световни оркестри на шест континента и продължава с ангажиментите си като солист и камерен изпълнител в една кариера, която се простира в почти 3 десетилетия. Бел си е сътрудничил с артисти като Рене Флеминг, Крис Боти, Франки Морено, Джош Гробан, Стинг. А от 2011 г. заема поста музикален директор на академията \"Сейнт Мартин ин дъ фийлдс\" на мястото на сър Невил Маринър, който създава оркестъра през 1958 г. До момента Бел има издадени повече от 40 диска, с които е печелил награди \"Грами\", \"Меркюри\", \"Грамофон\" и \"Ехо Класик\". Джошуа Бел е свирил на трима американски президенти, последният от които е Барак Обама. Тогава цигуларят взема участие в културната мисия в Куба, осъществена от организирания от президента комитет по науките и изкуствата. През 2010 г. Бел е обявен за \"Инструменталист на годината\". Бил е номиниран за 5 награди \"Грами\" и е носител на \"Наградата за изкуства на губернатора на Индиана\" през 2003 г. През 2000 г. той е обявен за \"Жива легенда на Индиана\" и за един от \"50-те най-красиви мъже\" според списание \"Пийпъл\". На 27 май тази година Джошуа Бел ще получи и наградата на музикалния фестивал в Дрезден за неговата ангажираност към музикалното образование и поощряването на нови таланти. Ограничено количество билети за концерта на 1 април на цена от 50 до 100 лв. все още са налични на касата на зала \"България\" и в мрежата на  \"Ивентим\" .", "date": "2019.03.11", "title": "Напълно сериозно: Джошуа Бел ще свири в България на 1 април"}
{"url": "https://www.dnevnik.bg/sport/2019/03/11/3402804_naprejenieto_v_mujkiia_tenis_se_pokachva_sled_kritika/", "text": "Напрежението в мъжкия тенис се покачва рязко, като играчи от елита се оказват в две противопоставящи се страни. Роджър Федерер и Рафаел Надал изразиха недоволство, че никой не се е посъветвал с тях за  решението договорът на президента на АТП Крис Кермоуд да не бъде продължен . Преди дни Съветът на играчите, чийто президент е друг от водещите тенисисти - Новак Джокович, гласува за това да бъде потърсена промяна. Федерер заяви, че е искал да обсъди темата с Джокович. \"Преди гласуването на играчите опитах да говоря с Новак, но той не намери време за мен. Малко ми беше трудно да го разбера. Струваше ми се най-нормалното нещо да поговорим\", каза швейцарецът, цитиран от \"Блик\". \"Всичко около тура е прекрасно. Но имаме политически проблем, защото между нас, тенисистите, има разногласия за ръководството. Това не е добре и се тревожа. Затова е добре да говорим по темата\", продължи носителят на 20 титли от Големия шлем. Надал също изрази разочарование, че никой не се е допитал до мнението му. \"Играчите, които са в съвета, представляват всички ни и за да се вземе решение като това, трябва да говорят с всички. Ако има много играчи в моето положение, то вероятно съветът не върши добре работата си\", каза испанецът. Той посочи, че не се води от личния си интерес и че очаква да разбере какво предстои. Стан Вавринка заяви, че е \"много, много разочарован\" от решението. По думите му има много неща, които не са правилни. \"Разполагаме със Съвет на играчите, членовете на който вършат много работа, отделят много време и вземат решенията. Така че, ако искаш да направиш някаква промяна, трябва да бъдеш член на Съвета на играчите. Аз не съм, затова не мога да говоря много по темата. Знам само, че в Съвета на играчите има хора, които не трябва да бъдат там\", посочи швейцарецът. Кермоуд е начело на АТП от 2014 г., а договорът му изтича в края на тази година. По време на управлението му мъжкият тенис се разви много и достигна рекордни наградни фондове. За сравнение - при идването му на власт наградният фонд на провеждащия се в момента мастърс в Индиън Уелс беше 5.2 млн. долара, а сега е 9 милиона. Успоредно с това обаче има голямо недоволство от по-ниско поставените състезатели заради заплащането и календара на турнирите. По време на Australian Open в подкрепа на Кермоуд се изказа и Григор Димитров. \"Тенисът никога не е бил в толкова добро положение, премина през много добри и положителни промени. Не бих го направил (да подкрепи призивите срещу Кермоуд)\", заяви тогава българинът.", "date": "2019.03.11", "title": "Напрежението в мъжкия тенис се покачва след критика от Федерер към Джокович"}
{"url": "https://www.dnevnik.bg/sport/2019/03/11/3402830_real_madrid_vrushta_zinedin_zidan_na_trenyorskiia_post/", "text": "Зинедин Зидан се завръща на треньорския пост в \"Реал\" (Мадрид), обяви клубът. Авторитетното издание \"Марка\" разпространи информацията в понеделник следобед, а няколко часа по-късно беше съобщено, че французинът се завръща само няколко месеца, след като напусна. Договорът на Зидан е до лятото на 2022 г. Белите минават през труден период, като само за седмица за тях сезонът на практика приключи след три поредни домакински загуби -  две от \"Барселона\" в първенството  и за Купата на краля, както и  тежкото поражение с 1:4 срещу \"Аякс\" в Шампионската лига . Зидан вече беше начело на \"Реал\". Той дойде в началото на 2016 г., за да замени уволнения Рафаел Бенитес. За две години и половина бившият полузащитник спечели девет трофея и влезе в историята с три поредни купи в Шампионската лига. Веднага  след триумфа миналото лято Зидан изненадващо обяви, че си тръгва . Впоследствие \"Реал\" представи на поста бившия селекционер на Испания Хулен Лопетеги. Заради слабите резултати той беше уволнен, а на поста дойде Солари. Бившият играч на \"Реал\" се задържа на поста само пет месеца.", "date": "2019.03.11", "title": "Зинедин Зидан се връща на треньорския пост в \"Реал\" (Мадрид)"}
{"url": "https://www.dnevnik.bg/sviat/2019/03/11/3402769_venecuelska_perachnica_s_uchastieto_na_germanski/", "text": "Журналистът от германския седмичник \"Ди Цайт\" е проследил дейността на един германски банкер, помогнал за препирането на над един милиард мръсни пари. Според неговите показания участници в схемата са били и тримата доведени синове на президента Мадуро. Част от парите са се озовали в САЩ, а това е довело до намесата на американските власти. ДВ се свърза с Инго Малхер, за да потърси отговор на въпроса дали в тази схема се появяват хора и банки, свързани с България. Журналистът не беше попадал на \"българска връзка\", но разказа за милиарди мръсни пари, изнесени от Венецуела към Малта, Испания или Швейцария. Предлагаме Ви интервюто с Инго Малхер с известни съкращения. Впрочем журналистът изрично помоли за връзка с източници в България, които могат да подпомогнат бъдещите му разследвания.  В края на миналата година в САЩ беше осъден германският банкер Матиас Крул, работил за швейцарска банка. Присъдата от десет години лишаване от свобода беше произнесена заради пране на пари и съучастие в прането на пари. Става дума конкретно за един случай, свързан с държавната петролна компания във Венецуела PDVSA и за користни измами, свързани с обменния валутен курс. Според американската прокуратура с помощта на служители в PDVSA група от хора са присвоили 1.2 млрд. долара именно чрез тази схема, използваща валутните курсове между местната валута \"боливар\" (венецуелски боливар VEF – бел. ред.) и долара и еврото. Част от тези пари после са попаднали в ръцете както на високопоставени венецуелски политици, така и на доведените синове на Мадуро, а германският банкер е получил комисиона от 600 000 евро.  Във Венецуела курсът на местната валута към долара е твърдо фиксиран от централната банка. Но не всеки може да си купува долари по този курс, защото това би ускорило галопа на инфлацията и би довело до още по-бързо обезценяване на местната валута. Ето защо долари могат да купуват само определени фирми, и то с изрично разрешение. Една от тези фирми е PDVSA. Всички останали са принудени да си купуват долари по черния курс, който е около десет пъти по-висок. В случая измамниците притежават долари. С тях купуват на черния пазар местна валута \"боливар\" и предоставят голям кредит – именно в боливари – на PDVSA. После държавната петролна компания връща този кредит в евро или долари, а \"кредиторът\" получава десеторна печалба. Инго Малхер: Оперативният бизнес винаги се нуждае от добри кредити – и ги взима. В нормалния случай би трябвало да издават акции или облигации, за които да се наддава. Но те не са го направили, а просто са сключили договор за кредит между PDVSA и измамниците. За тази цел са необходими вътрешни хора, които взимат подкуп. Само с тяхна помощ може да се сключи подобен договор за кредит. Тъкмо поради това прокуратурата на САЩ твърди, че това са мръсни пари. Използвани са били много и най-различни модели. Известно е, че една много голяма част от парите първо е била насочена към фирми - пощенски кутии, в Малта, които принадлежат на подставени лица. После парите се завъртат в различни бизнеси в Малта и в други страни – купуват се облигации или недвижими имоти например. В Испания са били купувани много недвижими имоти. Част от парите са били трансферирани през няколко банки, докато първоизточникът вече стане непроследим.  Всичко е много сложно и може да сработи единствено, ако имаш съучастници, които добре се ориентират във финансовата джунгла. И най-вече – ако имаш съучастници вътре в банките и дори банкери, които притежават собствена частна банка. Теоретически това, разбира се, е възможно. Ако в България има хора, които знаят повече по въпроса, много ще се радвам да установя контакт с тях. Страни като България (но и Германия) са привлекателни за такива операции. Едно от важните условия е в страната да има стабилна валута – например еврото. Измамниците освен това преценяват в кои държави има подходящи структури, където имат добри контакти с местни банки и банкери. Така парите могат да изтекат към България примерно или пък към Швейцария или Германия – навсякъде, където банковият надзор е относително слаб. В такива страни се търси банка, през която могат да се извъртят парите, търсят се доверени лица и финансови посредници, които срещу сравнително висок хонорар могат да осъществят транзакциите. Реалистично е и в България да се е случило същото, ако съдя по факта, че властите в САЩ се отправили конкретно запитване до българските институции. Това е сериозен индикатор, понеже в момента САЩ издирват по цял свят парите на PDVSA. Те със сигурност са отправили запитвания към редица страни, включително и към България. В моето разследване около дейността на германския банкер Матиас Крул името на България не се е появило нито веднъж. За случая с германския банкер вече стана дума – там сумата е 1.2 млрд. долара. Известен е и още един случай с швейцарски банки, където сумата е доста по-висока – 4.5 млрд. долара. На фона на тези разкрития аз предполагам, че общата сума е още по-висока.", "date": "2019.03.11", "title": "Венецуелска перачница с участието на германски депутат води до няколко държави в Европа"}
{"url": "https://www.dnevnik.bg/biznes/companii/2019/03/11/3402876_v_plana_na_makron_za_evropa_ima_kuh_patos_i_dumi_bez/", "text": "Статията на френския президент Еманюел Макрон,  която предлага план за възраждане на Европа , е пълна с думи без съдържание и куп патос. Тя звучи като от времето на комсомолството и партийството. Това е мнението на собственика на \"Уолтопия\" Ивайло Пенчев, изразено днес пред Би Ти Ви. Според предприемача в нея има едно \"дълбоко обезкуражаващо и няколко плитко обезкуражаващи твърдения\". Пенчев уточнява, че дълбоко обезкуражаващото искане е да не се слага акцент върху конкуренцията, а върху конвергенцията. \"Това е искане за повече регулация, лансират се твърдения на Ленин, Сталин и други лидери на социализма след тях. Конкуренцията е това, което движи пазара\", допълни бизнесменът. Пенчев подчерта, че не е работа на политиците да регулират която и да е заплата, а Макрон иска да регулира минималната заплата в целия ЕС. Социалната държава само унищожава Предприемачът е на мнение, че Европа става все по-малко конкурентоспособна заради много регулации и социалната държава. \"Социалната държава само унищожава, взима от тези, които работят, и дава на тези, които мързелуват\", казва още Ивайло Пенчев. Неговото мнение е, че Макрон иска власт и иска да е лидер на Европа и да бъде харесван, но пожеланията му са неизпълними. В отговор на въпрос Ивайло Пенчев каза, че българската икономиката се развива добре, но все още доходите не са достатъчно високи, защото се тръгва от ниско стъпало. \"Нещата вървят на добре, защото данъците са ниски и чиновниците могат да откраднат само количеството на данъка\", е неговото мнение. Бизнесменът изрази съмнение, че корупцията по високите нива на властта в страните от Западна Европа е по-ниска от тази в България.", "date": "2019.03.11", "title": "В плана на Макрон за Европа има кух патос и думи без съдържание, смята Ивайло Пенчев"}
{"url": "https://www.dnevnik.bg/evropa/2019/03/11/3402877_es_iznasia_nai-mnogo_bokluk_kum_turciia_i_kitai_vnosut/", "text": "За последните 15 години Европейският съюз е увеличил с почти 70% износа на боклук в страни извън ЕС, като през 2018 г. достига 41.4 млн. тона. За сравнение - внесените отпадъци през миналата година са 13.1 млн. тона, което е с 1% по-малко спрямо 2004 г. Това показват данни на европейската статистическа агенция Евростат. Турция и Китай - основна дестинация за европейския боклук Турция и Китай за поредна година са основните дестинации за боклука на ЕС. Те са на първите две позиции в последното десетилетие, но през миналата година се отчита сериозен спад на износа за Китай. От 2004 г. досега износът на боклуци за Турция се е утроил и достига 13 млн. тона през 2018 г., което е с 5% по-малко спрямо 2017 г. От друга страна,  транспортирането на отпадъци за Китай е намаляло почти тройно  в сравнение с 2009 г., когато са отчетени рекордните 14.1 млн. тона. През миналата година изнесеният боклук към азиатската страна е 5.2 млн. тона, което пък е с 46% по-малко от 2017 г. Индия е третият основен партньор на ЕС за износ на отпадъци. През изследвания от Евростат период е установено значително увеличение на изнесения боклук към Пакистан (670%) и Египет (225%). ЕС внася все по-малко отпадъци от Русия Повечето отпадъци, пристигащи от страни извън ЕС, са от Норвегия, Швейцария и САЩ. Най-много боклук е внесен от Норвегия, като достига 3 млн. тона за 2018 г. и е с 5% повече спрямо 2017. Пристигналите от Швейцария отпадъци са 2.5 млн. тона, а от САЩ – 2.1 млн. тона. За последните 15 години най-голям спад на внесени боклуци има от Русия. Докато през 2004 г. пристигащите отпадъци от Русия са били 4.6 млн. тона, през 2018 те са били едва 1.2 млн. тона, което е спад със 73 на сто.", "date": "2019.03.11", "title": "ЕС изнася най-много боклук към Турция и Китай, вносът от Русия намалява значително"}
{"url": "https://www.dnevnik.bg/biznes/2019/03/11/3402872_sud_reshi_na_purva_instanciia_koi_moje_da_pravi/", "text": "Булконс Първомай\" ООД е осъдила \"Консервинвест\" ООД за ползването на търговски марки с географско указание \"Лютеница Първомай\". Решението е на първа инстанция на Софийския апелативен съд от 28 февруари 2019 г., съобщава компанията, която води делото. Съдът е постановил, че само \"Булконс Първомай\" може да използва наименованието \"Лютеница Първомай\", което е регистрирано като географско указание с рег. Номер 212-01/03.07.2013 в Патентното ведомство. Дружеството \"Консервинвест\" трябва да преустанови използването на марките \"Първомайска лютеница\", в това число \"Първомайска лютеница, Домашна едросмляна\" и \"Първомайска лютеница Ръченица\", които са идентични на продукта \"Лютеница Първомай\" на \"Булконс Първомай\" ООД. Съдът постановява изземване и унищожаване на стоките, предмет на нарушението, разходите за което да бъдат заплатени от \"Консервинвест\". Освен това да заплати на \"Булконс Първомай\" ООД обезщетение за претърпените имуществени вреди и пропуснати ползи в размер на 636 284.16 лв. по цени на дребно, както и разноските по делото. \"Булконс Първомай\" ООД  подаде миналата година пред Министерство на земеделието заявление  за вписване на \"Лютеница Първомай\" като географско указание в Европейския регистър на защитените наименования за произход и защитените географски указания. \"Лютеница Първомай\" е един от най-традиционните за страната продукти, произвеждани в промишлени условия. Той се отличава от другите индустриално произвеждани лютеници с традиционния метод на производство, характеризиращ се с това, че пресни домати и чушки, отгледани в Горнотракийската низина, се пасират до пюрета с концентрация не повече от 12%, които впоследствие се сгъстяват до желаната за продукта гъстота чрез изваряване, припомня компанията. Това са и аргументите, с които тогава поиска тази защита. Тя твърди, че е единственият производител на лютеница в страната по тази традиционна технология. \"Лютеница Първомай\" се произвежда в град Първомай по традиционна технология от 1939 г., посочва компанията. В съобщението се обяснява, че преработвайки по традиционен метод чушки и домати, отгледани в посочения район, е постигнато промишлено производство на \"един от най-традиционните български продукти\". \"Консервинвест\" регистрира марката \"Хорцето\" през 1998 г. През лятото на 2013 г. пък \"Лютеница Първомай\", на етикета на която има изрисувано хоро, вече е географско указание, регистрирано в Патентното ведомство от страна на \"Булконс\". През 2013 г. е двете фирми са глобени от Комисията за защита на конкуренцията с по 35 хил. лв., защото подвеждат потребителите с невярна информация - \"Булконс\", защото твърди, че прави тази лютеница от 1938 г., а \"Консервинвест\", защото твърди, че е първата фабрика, която произвежда лютеница по стандарт.", "date": "2019.03.11", "title": "Съд реши на първа инстанция кой може да прави лютеницата с хорцето"}
{"url": "https://www.dnevnik.bg/sviat/2019/03/11/3402784_kitaiska_baza_danni_proveriava_godnostta_za_deca_na_18/", "text": "Отворена база данни в Китай съдържа информация за 1.8 млн. жени - с телефонни номера, адреси и графа със статус \"годност за деца\", обяви холандски изследовател, цитиран от \"Гардиън\". Виктор Геверс, интернет експерт към неправителствената организация GDI.Foundation - е и човекът, открил  незащитената база данни с китайските граждани , които трябва да бъдат следени, по-рано тази година. По думите му най-младото момиче във втората база данни е едва на 15 години. Средната възраст в списъка е малко над 32 години, като статусът за \"годност за раждане\" или \"годност за деца\" може да е равен на 1 (най-възрастната жена в този списък е на 39 години) или нула (най-възрастната е на 95). Сред имената има 89% неомъжени, 10% разведени и 1% вдовици. \"Около 82% живеят в 北京市,\"  продължава той . Името съответства на китайската столица Пекин. Има и хипервръзки към профили в забранената в Китай мрежа \"Фейсбук\". Обозначението на колонката за \"годност\" е на английски - BreedReady - и вероятно става дума за лош превод на китайски термини, с които се обяснява или че дадена жена има деца, или че е на възраст, на която би могла да има, пише \"Гардиън\". Базата данни вече не е достъпна. Не е известно дали е свързана с приложение за срещи, с правителствен регистър или друга организация и компания. Тя обаче е  притеснителна в контекста на коментарите , правени от властите,  заради спада  на раждаемостта. Сред коментарите в китайски дискусионен форум се появява и твърдението: \"Да си кажем истината, този тип данни са навсякъде.\"", "date": "2019.03.11", "title": "Китайска база данни проверява \"годността за деца\" на 1.8 млн. жени"}
{"url": "https://www.dnevnik.bg/bulgaria/2019/03/11/3402893_danuchnite_da_oceniat_prihodite_na_mjuftiistvoto_i/", "text": "Обществото не знае какви са приходите на мюфтийството и Българската православна църква. Добре е Националната агенция за приходите да излезе с оценка за тях, за да се спре със спекулациите, каза днес по БНТ експертът в Центъра за изследване на демокрацията Тихомир Безлов. Коментарът му беше по повод  одобрените от парламента  на първо четене промени в Закона за вероизповеданията, които ще позволят да се опростят дълговете на мюфтийството. Според експерта още 2014-2015 година е станало ясно, че плащането на заплатите на мюфтиите от турския Дианет (службата, отговаряща за вероизповеданията в Турция) представлява риск за държавата. Безлов е на мнение, че въпросът не се повдига и не се решава по политически причини и съобразяване с ДПС. Експертът е на мнение, че по принцип не е добре да се опростяват дългове, но случаят е особен и въпросът е политически. \"Възниква въпросът не е ли по-добре да се изчисти този въпрос и да се сложи ред. Ако държавата плаща, както на свещениците, би имала основания да отказва преводи и дарения\", допълни Тихомир Безлов. Експертът посочи, че за за щастие опасенията за радикализация на българските мюсюлмани не са се потвърдили.", "date": "2019.03.11", "title": "Данъчните да оценят приходите на мюфтийството и църквата, призова експерт"}
{"url": "https://www.dnevnik.bg/sport/2019/03/11/3402404_fotogaleriia_sportnite_momenti_ot_uikenda/", "text": "Микаела Шифрин прелита през пистата Шлиндеров млин в Чехия, където спечели 15-ата си победа за сезона. Американката влезе в историята като   в рамките на една състезателна година. Шифрин подобри досегашния рекорд на Френи Шнайдер от 15 победи (1988-89).", "date": "2019.03.11", "title": "Фотогалерия: Най-вълнуващите спортни моменти от уикенда"}
{"url": "https://www.dnevnik.bg/tehnologii/2019/03/11/3401879_shte_navliazat_li_robotite_na_pazar_za_desetki/", "text": "Ветерани на \"Уолстрийт\" работят по деликатна задача: как да се изградят машини, които да обработват търговията на пазари като тези на облигации и валути. Това разказва  \"Блумбърг\"  след интервю с Ашок Кришнан, който оглавява електронната търговия в подразлението на \"Банк ъф Америка\", отговарящо за световните пазари. И той, и други съмишленици от институции като Ю Би Ес и \"Морган Стенли\" смятат, че това е възможно. Дълго предсказваната автоматизация на тази търговия - след като на други пазари се оказа възможно алгоритмите да вършат работа - се бави и заради желанието на участниците в нея да защитят работните си места. Те твърдят и че клиентите предпочитат да обсъдят внимателно сложни транскации, а автоматизацията отслабва междуличностните връзки в търговията. Същевременно инвеститорите изискват по-усъвършенствани платформи за намялаване на разходите, както и нови инструменти, които да дават по-ясен поглед върху пазарите, пише \"Блумбърг\". За банките на \"Уолстрийт\", които се състезават на пазара на американски ценни книжа и корпоративен дълг на стойност 22 трлн. долара и на валутния за 5.1 трлн. дневно, залогът е огромен. Анди Маак от инвестиционния съветник Vanguard Group, чиято задача е да изгради централизирана платформа за търговия за \"Банк ъф Америка\", казва, че през последните пет години, в които прави това, \"дори търговци на \"Уолстрийт\" от старата школа, известни, с това, че правят чудеса с телефони и системи за съобщения, започват да приемат компютризирани процеси.\" Проблемът е, че електронните платформи могат да изтласкат търговците от бизнеса по поне два начина, тъй като изискват по-малко персонал и нови умения за хората, които остават. Фактът, че 12-те най-големи банки в света са съкратили 11% от фронт офис служителите си (хората, създаващи приходите) от 2013 г. насам, е достатъчно красноречив. Банките обаче трябва да се адаптират, тъй като други звена по веригата - например инвеститори - възприемат нови технологии и оказват натиск за промяна.", "date": "2019.03.11", "title": "Ще навлязат ли роботите на пазар за десетки трилиони долари"}
{"url": "https://www.dnevnik.bg/bulgaria/2019/03/11/3396354_ot_dnes_zapochva_velikdenskiiat_post/", "text": "След последната подготвителна седмица, в която се спазваше забраната за ядене на месо, от днес започва т.нар. Четиридесетница - най-дългият пост в православието, който продължава седем седмици и приключва на Великден (тази година на 28 април). В този период чрез въздържание от храни и чрез смирение ревностните християни се подготвят да посрещнат достойно Възкресението. През целия период в църквите се извършват специални богослужения. Великият пост припомня 40-дневния пост на Исус Христос в пустинята в подготовка на саможертвата му. Според църковния канон постът включва пълно въздържание от храни с животински произход и от алкохол (с изключение на определени дни, в които се позволява вино). В част от дните ревностните християни изобщо не приемат храна, в други - като Благовещение и Цветница, се позволява риба. Истинската същност на проповядваното от църквата въздържание е в т.нар. духовен пост, при който хората се отказват от греховете на езика, сърцето и мисълта, от забавления и шумни празненства и се отдават на молитва, покаяние, себеосъзнаване, благотворителност и милосърдие. Така телесното въздържание се съчетава в духовно смирение и пречистване преди Възкресението. По време на поста християните се изповядват и приемат причастие. В днешни дни строг пост спазват малцина вярващи. Мнозина обаче практикуват въздържание от определени храни като опит за прочистване на организма в началото на пролетта. Лекарите съветват взимането на такова решение да става след медицинска консултация, а бременните жени, децата и хората със здравословни проблеми да не постят.", "date": "2019.03.11", "title": "От днес започва Великденският пост"}
{"url": "https://www.dnevnik.bg/evropa/2019/03/11/3401470_sdelka_bez_sdelka_otlagane_britanskite_deputati/", "text": "Британският премиер Тереза Мей се изправя тази седмица пред  ключов момент за Брекзит . След като през януари парламентът отхвърли с рекордно мнозинство постигнатото от нея споразумение с Европейския съюз, във вторник тя отново ще го внесе за гласуване. Ако депутатите отново не го одобрят, на следващия ден Мей ще им зададе въпроса дали искат напускане на ЕС без сделка. Ако отхвърлят тази опция, в четвъртък тя ще им предложи да подкрепят идеята за ограничено отсрочване на Брекзит, планиран за 29 март. През последните седмици премиерът се опитва да получи отстъпки от ЕС по договорката за Брекзит в частта й за  предпазния механизъм за Северна Ирландия , който ще гарантира, че няма да има поява на физическа граница на остров Ирландия. Договорката на Мей с ЕС беше отхвърлена с голямо мнозинство в британския парламент през януари и Мей се зарече да постигне отстъпки от ЕС. \"Гардиън\" представя възможните сценарии оттук нататък. Какво следва, ако сделката бъде приета? Ако сделката й мине в парламента във вторник, Мей ще може да си отдъхне. Но не за дълго. Тя вероятно все пак ще трябва да получи от Брюксел кратко техническо удължаване на процеса по чл. 50 от Лисабонския договор, за да бъде прието законодателството, което трябва да бъде готово за деня на Брекзит – 29 март. Постигайки излизане от ЕС, което не се харесва нито на поддръжниците на Брекзит, нито на тези, които искат оставане в блока, тя ще трябва да реши дали да продължи да бъде премиер, или да обяви график за оттеглянето си, за да не бъде изгонена от партията. Ами ако вотът се провали? Мей отказва да спекулира какви ще са следващите стъпки, ако изгуби вота. Решението й вероятно ще зависи от това колко тежка е загубата. Ако е с около 20 или по-малко гласа, тя може да направи още един опит да прокара предложението си вероятно с обещания към няколко депутати лейбъристи, които подкрепят напускането на ЕС. Ако обаче претърпи поражение от мащаба на това през януари, ще й е необходим изцяло нов подход. Ще поеме ли парламентът контрол върху Брекзит? Мей ще трябва да продължи с гласуване в сряда по въпроса дали депутатите подкрепят Брекзит без сделка. В парламента няма мнозинство за този вариант и въпросът вероятно ще бъде изключително разделящ за торите. Партията е разделена между тези, които мислят, че излизането без споразумение е добра идея, другите, според които това не е желателно, но не трябва да се изключва изцяло, и третите, които няма да го подкрепят при никакви обстоятелства. Колко дълго може да бъде удължаването? Ако сделката на Мей не бъде одобрена и депутатите гласуват против излизането бе споразумение, в четвъртък парламентът ще може да гласува дали да поиска  удължаване на срока по чл. 50 . След това ЕС ще трябва да реши дали да се съгласи с кратко отлагане на Брекзит. Необходимо е и съгласието на всички държави членки. Представители на ЕС бяха категорични, че отлагането трябва  да е с ясна цел . Евентуално по-дълго удължаване ще значи, че Великобритания трябва  да участва в изборите за Европейски парламент  през май, което няма да се хареса на привържениците на Брекзит.", "date": "2019.03.11", "title": "Сделка, без сделка, отлагане: британските депутати решават в три дни съдбата на Брекзит"}
{"url": "https://www.dnevnik.bg/razvlechenie/2019/03/11/3402425_zapochna_vtoro_nivo_v_igrata_sus_specialni_nagradi_ot/", "text": "Раница, флашка, пилотско яке, дамска и мъжка тениска, 5 двойни билета за кино. Ако искате да спечелите една от тези награди, може да се включите в  играта , посветена на филма \"Капитан Марвел\". Филмът, който от 8 март е вече по кината в България, разказва за първата жена супергерой в комиксите на \"Марвел\" - Карол Данвърс, която се появява за първи път на страниците, създадени от Рой Томас и Джин Колан през 1968 г.. Днес започна нейното  второ ниво  на име \"Бъдещето\". На неговия въпрос може да отговорите  тук . Играта продължава до 23:59 ч. на 17 март. Ако сте регистриран потребител на id.capital.bg, може веднага да се включите в играта, ако не сте - трябва първо да се регистрирате, но това става бързо. Ако вече сте отговорили правилно на въпроса от първо ниво, името ви влиза в жребия за 5 специални награди. А ако отговорите правилно и на втори въпрос - ще участвате два пъти в списъка за жребия за тези награди. Само участниците, които са отговорили правилно и на двата въпроса, участват в жребий и за 5 двойни билета. Имената на печелившите ще бъдат обявени в \"Дневник\" на 18 март, а дотогава ще следим интересните новини около филма \"Капитан Марвел\" и неговите главни герои, в чиито роли ще видим Бри Ларсън и Самюел Л. Джаксън.", "date": "2019.03.11", "title": "Започна второ ниво в играта със специални награди от \"Капитан Марвел\""}
{"url": "https://www.dnevnik.bg/evropa/evropeiski_parlament/2019/03/11/3402445_evroparlamentut_shte_obsudi_novi_sankcii_sreshtu/", "text": "Европейският парламент ще обсъди тази вечер предложение на Русия да бъдат наложени допълнителни санкции от ЕС, ако Москва продължава да нарушава международния ред. Това сочи програмата на тазседмичната сесия на евродепутатите в Страсбург. Групата на Европейската народна партия изрази подкрепа за призива, залегнал в незаконодателната резолюция, докато групата \"Европа на народите и свободата\" защити обратното виждане - че санкциите срещу Русия трябва да отпаднат. В черновата на резолюцията се препоръчва преразглеждане на споразумението за сътрудничество с Русия в области от общ интерес като борбата с тероризма и измененията в околната среда. По-близки отношения с ЕС биха били възможни само ако Русия приложи изцяло споразуменията от Минск и започне да спазва международното право, пише в текста. През декември миналата година Съветът на ЕС удължи икономическите санкции срещу Русия до 31 януари 2019 година. Резолюцията ще бъде гласувана утре. Заплахите от Китай Тази вечер европарламентът ще разисква заплахите за сигурността, свързани с повишаването на технологичното присъствие на Китай в ЕС. Предвижда се европарламентът да подкрепи въвеждането на европейски сертификати за киберсигурност на стоки, процедури и услуги. Край на преговорите с Турция Утре евродепутатите се очаква да призоват за преразглеждане на отношенията с Турция и да повторят настояването си за официално прекратяване на преговорите с Анкара за присъединяване. Лошите показатели на Турция по отношение на спазването на правата на човека, правовата държава, свободата на печата и борбата с корупцията продължават да будят загриженост, се посочва в текста. Евродепутатите ще приветстват решението на Турция за официална отмяна на извънредното положение, въведено след неуспешния опит за преврат през 2016 година. Предвид значителното политическо и демократично отстъпление през последните години евродепутатите се очаква да призоват ЕС да премине от преговори с Анкара към \"ефективно сътрудничество\" според черновата. Документът ще бъде гласуван в сряда. Също утре европарламентът ще обсъди въпроса със съставянето на \"черен списък\" на ЕС за държави със слаби правила срещу прането на пари и финансирането на тероризма. Миналата седмица  Съветът на ЕС единодушно отхвърли списъка , предложен  от Европейската комисия . Дезинформация Евродепутатите се очаква да подкрепят мерки за защита от чуждестранни разпространители на дезинформация. Предвижда се въвеждането на глоби за общоевропейските политически партии и фондации, които умишлено нарушават законите за защита на личните данни. Новите правила се очаква да влязат в сила преди изборите през май. В сряда европарламентът ще гласува резолюция с преглед на последните усилия на ЕС за противодействие на враждебната пропаганда от чуждестранни източници. Евродепутатите ще подкрепят използването на нови технологии за борба с пропагандата и фалшивите профили в социалните мрежи. Проекторезолюцията остро осъжда все по-агресивните опити на Русия, Китай, Иран и Северна Корея за подкопаване на правните основи и принципи на европейските демокрации и суверенитета на страните от Източното партньорство, което влияе на политическите избори и дава подкрепа за екстремистки движения. Опазване на природата Също в сряда евродепутатите ще обсъдят целите за намаляване на вредните газове. Европарламентът отбелязва, че до края на тази година държавите, подписали споразумението от Париж за опазване на природата, трябва да представят дългосрочна стратегия за намаляване на вредните газове. Допълва се, че еврокомисията вече предложи мерки за постигането на природосъобразна икономика до 2050 година. Гласуването на резолюцията е насрочено за четвъртък. Търговски преговори със САЩ В същия ден Европейският парламент ще реши дали да подкрепи началото на ограничени търговски преговори със САЩ. Започването на преговорите е в интерес на европейските граждани и дружества, тъй като ще намали сегашното напрежение в търговските отношения, сочи становището на парламентарната комисия по търговия. Парламентарната комисия препоръчва започване на преговори в областта на производствените мита и оценките за съответствие на изделията. Сключването на ограничено търговско споразумение трябва да зависи от премахването на сегашните мита за внос в САЩ на стомана и алуминий от ЕС, включително за автомобилите и автомобилните части, според европарламента. /БТА", "date": "2019.03.11", "title": "Европарламентът ще обсъди нови санкции срещу Русия и край на преговорите с Турция"}
{"url": "https://www.dnevnik.bg/bulgaria/2019/03/11/3402435_tatiana_doncheva_podhvurliat_na_gladnoto_naselenie/", "text": "Критериите за определяне на неколцина обвиняеми за \"организирана престъпна група\" са твърде занижени и това се прави, за да бъде вкарано делото в специализирания наказателен съд. Издирвани от България с международна заповед за арест пък са обвинявани за \"пране на пари\" не защото има доказателства за това, а за да не последва отказ на чуждите власти да ги върнат. Това коментира в интервю за Би Ти Ви лидерът на политическото \"Движение 21\" Татяна Дончева. Дончева е и адвокат на обвинената за участие в организирана престъпна група и пране на пари Евгения Банева и коментира в интервюто казуса със задържането на Ветко и Маринела Арабаджиеви в Испания преди дни. \"Винаги за \"задружната престъпна дейност\" се е искало да има обективен принос за крайния резултат и осъзнаване на този принос, сега искат да са повече от трима. В едно семейство - ето ги: мъж, жена и дете\", каза Дончева, като намекна за случая \"Арабаджиеви\", чийто син е в ареста от месеци. \"Доказателствата на прокуратурата в много случаи са изключително измислени, до степен да се твърди, че трябва да носим отговорност за неплатени чужди данъци, за лошо управление на предприятия. Прането на пари, което се слага за тези екстрадиции, които трябват на прокуратурата, обикновено е далеч от всякаква идея за финансови схеми за прикриване на имущества. Слагат се текстове, които да бъдат интернационални\", добави тя, след като и нейната подзащитна беше екстрадирана преди време от Франция. Дончева се възмути и от това, че на участвалия в приватизацията Николай Банев сега се търси наказателна отговорност за това как е управлявал предприятията си, вместо държавата да организира стриктен следприватизационен контрол. \"Ние можем да кажем, че процесът на приватизация е бил престъпен и несправедлив. Въпросът е защо не направихме действащ следприватизационен контрол, за да спазват (купувачите) определени параметри. За да кажем 20 г. след като имуществото е изядено, изпито, че това е несправедливо и ще преследваме наказателно\", каза тя. Според нея целта на тези процеси е не да се разследва действително процесът на приватизацията, а \"да хвърлим на гладното население няколко такива, които парадират с богатството си (...), да ни подхвърлят едни хора като парче месо на изгладнели лъвове и да ни кажат, че трябва да се задоволим с това\".", "date": "2019.03.11", "title": "Татяна Дончева: Подхвърлят на гладното население парадиращите с богатството си"}
{"url": "https://www.dnevnik.bg/na_put/2019/03/11/3402304_fotogaleriia_festivalite_na_cvetiata_-_kude_i_koga/", "text": "Зимата може и да не си е отишла, но хубавото време от последните дни кара хората да копнеят за пролетта. В отговор на това настроение \"Дневник\" потърси информация за датите на някои от фестивалите на цветята в Европа.", "date": "2019.03.11", "title": "Фотогалерия: Фестивалите на цветята - къде и кога"}
{"url": "https://www.dnevnik.bg/evropa/evropeiski_parlament/2019/03/11/3402461_puchdemon_shte_se_kandidatira_na_izborite_za/", "text": "Бившият премиер на Каталуня Карлес Пучдемон, който живее в самоналожено изгнание в Белгия, ще се кандидатира в изборите за Европейски парламент на 26 май като водач на листата на \"Заедно за Каталуня\", обявиха от партията му. 56-годишният Пучдемон напусна Испания през октомври 2017 година, след като Мадрид наложи пряко управление на Каталуня, припомня \"Ройтерс\", цитирана от БТА. Богатата североизточна област едностранно обяви независимост след референдум, който обаче испанските съдилища не признаха за легитимен. Това е моментът да се направи още една крачка към интернационализирането на правото на самоопределение на Каталуня от сърцето на Европа към света, коментира Пучдемон в \"Туитър\". Той и още петима бивши каталунски лидери избягаха в европейски страни, застрашени от арест, ако се върнат в Испания. Пучдемон, който бе каталунски премиер за 22 месеца, е обвинен в организиране на бунт в Испания. През юли испански съдилища отмениха европейските заповеди за арест срещу Пучдемон, след като германски съд постанови, че той може да бъде екстрадиран в Испания, за да му бъдат повдигнати други обвинения - злоупотреба с държавни средства, но не и за бунт - положение, което Испания не прие. Лидерът на пронезависимата \"Републиканска левица на Каталуня\" и бивш каталунски вицепремиер Ориол Жункерас, който е подсъдим в Мадрид с още 11 каталунски политици за ролята им в процеса за отделяне на Каталуня, също ще участва в европейските избори. Не е ясно дали Пучдемон ще може да положи клетва като член на Европейския парламент, ако бъде избран. Изискванията за кандидатите се определят на национално ниво. Испански медии отбелязват, че според испанското изборно законодателство Пучдемон ще трябва да се върне в Испания, за да се закълне официално пред централния избирателен съвет, че ще спазва испанската конституция като член на европарламента. Ако той не го направи в рамките на определен период от време, няма да му бъде позволено да заеме мястото си в Европейския парламент. За Жункерас също не е ясно дали може да положи клетва като евродепутат.", "date": "2019.03.11", "title": "Пучдемон ще се кандидатира на изборите за европарламент"}
{"url": "https://www.dnevnik.bg/razvlechenie/2019/03/11/3402466_djenifur_lopes_i_aleks_rodriges_se_sgodiha/", "text": "Поп звездата, актрисата и продуцент Дженифър Лопес се сгоди за бившия играч на \"Ню Йорк Янкис\" Алекс Родригес. 49-годишната певица обяви годежа си в \"Инстаграм\" профила си в събота, като сподели снимка на годежния пръстен. В \"Туитър\" пък 43-годишният Родригес написа към същата снимка: \"Тя каза да.\" Двойката е заедно от 2017 г. Лопес започва кариерата си като танцьорка и певица, но с годините се утвърди и като филмова и телевизионна актриса и продуцент. Тя бе съдия в \"Америкън айдъл\", снима се в телевизионната полицейска поредица Shades of Blue и продуцира различни шоупрограми, сред които World of Dance. В своята 22-годишна кариера Родригес има 696 хоумръна, което го нарежда на четвърто място в класацията за хоумрън на Висшата бейзболна лига за всички времена. Той се оттегли от спорта през 2016 г.. И двамата имат по две деца от предишните си връзки. Джей Ло е майка на близнаци - момиче и момче на 11 години - от брака си с Марк Антъни. Родригес има две дъщери на 15 и 11 години.", "date": "2019.03.11", "title": "Дженифър Лопес и Алекс Родригес се сгодиха"}
{"url": "https://www.dnevnik.bg/evropa/2019/03/11/3402469_nova_namesa_na_pravitelstvoto_subudi_opaseniia_v/", "text": "Сътрудници на Унгарската академия на науките (УАН) заявиха, че тяхната академична свобода е застрашена от ново споразумение, което дава възможност на националистическо правителство да влияе върху научноизследователските му институции, предаде \"Ройтерс\". УАН - най-старата и голяма академична институция в Унгария - се финансира единствено от правителството, но се самоуправлява, като ръководи мрежа от научноизследователски звена, в които работят около 5000 души. Председателят на академията Ласло Ловас и министърът на иновациите и технологиите Ласло Палкович обявиха, че са се споразумели за разделяне на научноизследователската мрежа от образователните институции на академията. Сделката слага край на продължилата няколко месеца несигурност как ще бъде реорганизирана УАН. Научноизследователското подразделение ще се ръководи от ново управленско тяло, членовете на което ще се избират от правителството и УАН, се казва в подписано от Ловас и министър Палкович писмо за намерение. Споразумението не гарантира независимостта на научноизследователската работа, отбелязва в страницата си във \"Фейсбук\" движението \"Форум на работещите в Академията\", създадено през януари от сътрудници в научните институти на УАН. Писмото за намерение не съдържа никакви сериозни гаранции за запазването на научната и организационната цялост и професионалната независимост на научната мрежа, отбелязва форумът. Унгарският премиер консерватор Виктор Орбан, дошъл на власт през 2010 г., затегна контрола над унгарския обществен живот, в това число върху съдилищата, медиите, икономиката и образованието, а сега и върху научноизследователските институции. Безпокойството от ерозиране на академичната свобода и други демократични права в Унгария бе в основата на множество антиправителствени демонстрации в последните месеци. През декември миналата година Централноевропейският университет, учреден от милиардера Джордж Сорос,  заяви, че е бил принуден да напусне Унгария  по начин, нарушаващ академичната свобода, и потвърди плановете си да открие нов кампус в Австрия. /БТА", "date": "2019.03.11", "title": "Нова намеса на правителството събуди опасения в Унгарската академия на науките"}
{"url": "https://www.dnevnik.bg/sport/2019/03/11/3402465_podpechata_li_ludogorec_na_gerena_osmata_si_poredna/", "text": "Осем поредни титли за \"Лудогорец\"? Колкото и невероятно да звучи, това е все по-близо до действителността. Шампионите направиха голяма крачка към удължаване на хегемонията си с  триумфа срещу \"Левски\" в София . \"Лудогорец\" продължава да води с пет точки пред ЦСКА и вече с осем пред сините. Успехът на \"Георги Аспарухов\" дойде в много важен момент - кръг преди края на редовния сезон и във време, в което съставът от Разград беше разколебан от серия слаби мачове. От друга страна, беше нанесен удар срещу пряк съперник. Сега вратата пред шампионите е широко отворена за нов шампионски триумф. Без директива Преди седмица президентът на \"Славия\" и член на изпълнителния комитет на БФС  Венцислав Стефанов заяви, че има директива \"Левски\" да е шампион . Това съвпадна с възхода на сините, окрилени от добри резултати и  смяната на собствеността . Съвпадна и с това, че няколко отбора бяха недоволни от съдийството в мачовете си със сините. В неделя вечерта обаче \"Лудогорец\" надигра \"Левски\" убедително и измести в ъгъла темата \"директива\". Преди мача шампионите направиха ключов ход с  треньорска смяна, като върнаха Стойчо Стоев . Той заяви, че евентуален успех би бил ценен, защото ще нанесе психологически удар срещу \"Левски\". \"Беше важно да спечелим този мач. От тази гледна точка мачът беше много важен. Футболистите имат спортно-техническите качества. Сега остава да бъдат и по-уверени. Всичко с времето си\", каза Стоев пред \"Диема\". Той си постави за цел да надгради постигнатото дотук. \"Това ще бъде основната насока. Да играем още по-добре и да ликуваме накрая на шампионата. Няма да е лесно. Има много сериозни отбори в българското първенство\", заяви той. Светослав Дяков остана доволен от \"събуждането на отбора\". \"Играем футбол, показващ това, което можеш, пред такава публика. Имам страхотно уважение към Георги Дерменджиев, пожелавам успех на \"Левски\", но ние сме едно ниво над тях\", каза полузащитникът. Големите мачове Редовният сезон приключва тази седмица, като ако няма изненади, и трите отбора в челото ще спечелят мачовете си. \"Лудогорец\" и ЦСКА са домакини, а \"Левски\" гостува на последния \"Верея\". След това първите шест в Първа лига се насочват към важните двубои помежду си и в следващите десет кръга ще определят шампиона и челната тройка. \"Сезонът не свършва. Ние продължаваме да играем, има още много мачове. \"Левски\" ще трябва да се подобрява и ние ще направим това нещо\", каза треньорът на сините Георги Дерменджиев. Силно критичен беше Живко Миланов, който заяви, че \"Лудогорец\" е бил по-добър по всички показатели. \"Срамно и обидно е за всички хора на стадиона, но това е, трябва да се учим от грешките си\", каза бранителят. Показаното дотук дава основание на \"Лудогорец\" да гледа с увереност към следващата фаза. Въпреки колебанията и отстъплението от нивото от предните сезони шампионите загубиха само две точки в четирите си мача с ЦСКА и \"Левски\" в редовния сезон (при 1:1 на \"Българска армия). Идването на Стоев вероятно ще даде допълнителен тласък за състава. Енигма остава ЦСКА, за който истинските изпитания тепърва предстоят. Срещу отборите, които ще са в шестицата, червените успяха да вземат едва две точки като гости (при равенствата с \"Берое\" и \"Ботев\"). Отделно те загубиха три от четирите си срещи с \"Лудогорец\" и \"Левски\". Оптимизъм в състава идва от  пробуждането под ръководството на Любослав Пенев . Отборът преминава трудно прехода от тактиката, изграждана от Нестор Ел Маестро, в която ключът беше в прибраната игра. Пенев налага много по-различен стил, а резултатите започват да се виждат. Останал на осем точки назад, за \"Левски\" ще е по-скоро чудо да се пребори за титлата. Най-вече защото играта на отбора не подсказва, че сините са способни на подобен подвиг. Победата срещу ЦСКА и другите положителни резултати подействаха отлично най-вече на публиката на \"Левски\", но засега в спортен план играчите изостават в съревнованието.", "date": "2019.03.11", "title": "Подпечата ли \"Лудогорец\" на \"Герена\" осмата си поредна титла"}
{"url": "https://www.dnevnik.bg/evropa/2019/03/11/3402471_italiia_iska_da_se_vkljuchi_v_kitaiskiia_put_na/", "text": "Италия иска да се присъедини към китайския инфраструктурен проект \"Един пояс, един път\", за да увеличи износа си, а не за да укрепва политическите си връзки с азиатския гигант, каза вчера италианският вицепремиер Луиджи ди Майо, цитиран от \"Ройтерс\". Коментарът на Ди Майо е в отговор на американските безпокойства, че ключов съюзник на САЩ  подкрепя китайска инициатива . Говорителят на Съвета за национална сигурност в Белия дом Гарет Маркис определи в събота китайския план като \"безполезен проект\", от който Италия трябва да страни. Инициативата \"Един пояс, един път\"  цели да бъдат финансирани и построени инфраструктурни обекти в над 80 страни в Евразия, Близкия изток и Африка. Тя е възприемана от САЩ, Япония и други европейски страни като начин Китай да разшири влиянието си в световен мащаб. Няколко страни от Централна и Източна Европа, както и страни в Азия, Близкия изток и Африка се съгласиха да подпишат двустранни меморандуми за подкрепа на програмата. Чух изразени безпокойства от САЩ вчера за това споразумение за Пътя на коприната, което Италия иска да подпише с Китай, каза Ди Майо на събитие, организирано от поддръжници на партията му Движение \"Пет звезди\". Нека да е ясно, че гледаме на Пътя на коприната към Китай, за да изнасяме, а не да сключваме политическо споразумение с Китай, каза Ди Майо. Той подчерта, че Италия е съюзник на САЩ и уважава опасенията на Вашингтон. Ди Майо обаче допълни, че китайският пазар е голям и гладен за стоки \"Произведено в Италия\" и за италиански опит и знания. В петък италианският премиер Джузепе Конте заяви, че може да подпише рамково споразумение по проекта с китайския президент Си Цзинпин по време на посещението му в Италия от 22 до 24 март. /БТА", "date": "2019.03.11", "title": "Италия иска да се включи в китайския Път на коприната, за да увеличи износа си"}
{"url": "https://www.dnevnik.bg/sviat/2019/03/11/3402470_kitai_i_etiopiia_spriaha_poletite_s_novite_boing_737/", "text": "Китай забрани на авиокомпаниите си да използват самолети Boeing 737 MAX 8 след катастрофата на самолет от същия модел на Етиопските авиолинии, предаде \"Франс прес\". Някои големи компании като Flydubai междувременно казаха, че \"наблюдават ситуацията\", но остават уверени в летателната годност на самолетите. Всички 157 души (149 пътници и 8 членове на екипажа) на борда на самолета, отпътувал от Адис Абеба за Найроби, загинаха при катастрофата минути след излитането. Сред жертвите от 35 държави са и 19 служители на Организацията на обединените нации и свързани с нея структури. На борда са били много кенийци, канадци, британци, китайци и руснаци, както и съпругата, синът и дъщерята на словашки депутат. В решението си Дирекцията по гражданска администрация на Китай се позовава на катастрофата в Етиопия и на катастрофата на  друг самолет на индонезийската компания  \"Лайън еър\" през октомври миналата година, пише БТА. Забраната влиза в сила от 18 ч. местно време днес (12 ч. българско). В момента китайски компании имат около 100 подобни самолета (при авиопарк от над 2000 машини), пише \"Ройтерс\". Според китайска агенция, специализираща в икономиката и финансите, много полети, които е трябвало да използват самолетите Boeing 737 MAX, вместо това ще бъдат извършени с моделите 737-800. \"Засега не знаем причините\" За Етиопските авиолинии решението е спиране на полетите до второ нареждане. Авиокомпанията, която е сред големите в Африка, има 4 подобни самолета освен катастрофиралия вчера. \"Въпреки че засега не знаем причините за катастрофата, решихме да спрем полетите на този конкретен модел като допълнителна предпазна мярка\", се казва в изявлението. Експерти предупреждават, че твърде рано да се каже какво е причинило катастрофата, отбелязва Би Би Си. Според информацията, разпространена вчера, пилотът (с над 8000 летателни часа) съобщил, че има трудности при полета и поискал да се върне в Адис Абеба. Машината обаче се е разбила на около 60 км югоизточно от столицата. \"На този етап не можем да изключим нищо\", каза главният изпълнителен директор на Етиопските авиолинии Теуолде Гебремариам. Според сайта Flightradar24, който наблюдава въздушния трафик, самолетът е имал проблеми с вертикалната скорост. Директорът на етиопската авиокомпания потвърди и разпространяваната в медиите информация, че самолетът е купен през ноември. Оттогава е имал само 1200 летателни часа и за последно е преминал поддръжка на 4 февруари. Въпроси към \"Боинг\" Американската компания \"Боинг\" междувременно отложи за неопределено време събитието, на което трябваше да представи новия си самолет \"Боинг 777Х\" и което бе насрочено за 13 март в Сиатъл. \"Боинг\" също така обяви, че ще окаже техническа подкрепа на Етопия за установяване на причините. Въпроси около новия модел \"Боинг 737 Макс\" се появиха и след катастрофата в Индонезия, която също стана малко след излитане.  \"Уолстрийт джърнъл\"  тогава писа, че компанията е скрила техническа промяна при този модел, свързана с нова автоматизирана система, която предотвратява погрешното прекомерно вдигане на носа при излитане. В резултат от нея компютърът може да натиска непрекъснато носа надолу. По-късно компанията изпрати до всички компании предупреждения за тази особеност, а според \"Ройтерс\" предстои тя да бъде отстранена със софтуерни промени.", "date": "2019.03.11", "title": "Китай и Етиопия спряха полетите с новите \"Боинг 737\" след катастрофата със 157 жертви"}
{"url": "https://www.dnevnik.bg/evropa/regioni/2019/03/11/3402497_evrokomisiiata_tursi_nai-inovativnite_regionalni/", "text": "Всяка година Европейската комисия отличава онези проекти, финансирани от ЕС, които демонстрират високи постижения и нови подходи в областта на регионалното развитие. Тематичен фокус Наградите REGIOSTARS се присъждат на проекти в пет тематични категории (интелигентност, устойчивост, приобщаващ растеж, градско развитие и тема на годината). През 2019 г. REGIOSTARS поставят акцента върху пет области, които са от значение за бъдещето на регионалната политика на ЕС: - насърчаване на цифровото преобразуване - свързване на \"зеленото\", \"синьото\" и \"сивото\" - борба с неравенството и бедността - изграждане на градове, устойчиви на климатичните промени - модернизиране на услугите в областта на здравеопазването. Научни работници на високо равнище ще оценят подадените проектни заявления и ще наградят победителите. Освен това обществеността ще избере своя победител чрез публично онлайн гласуване и ще присъди \"Наградата на публиката\" на един от проектите. Повече подробности за категориите награди са дадени в Ръководството за кандидати (в прикачения документ). Как се кандидатства Ръководството за кандидати предоставя цялата необходима информация. В допълнение към подробното описание на тазгодишните категории награди, критериите за допустимост и критериите за награждаване това ръководство включва и практически наръчник за целия процес. Платформата за онлайн кандидатстване  е отворена до 9 май 2019 г. Победителите в петте категории и спечелилият \"Наградата на публиката\" ще получат своите награди на тържествена церемония за връчване на наградите REGIOSTARS, която ще се състои в Брюксел през октомври 2019 г.", "date": "2019.03.11", "title": "Еврокомисията търси най-иновативните регионални проекти"}
{"url": "https://www.dnevnik.bg/sport/2019/03/11/3402507_incidenti_s_fenove_v_angliia_povdignaha_vuprosa_za/", "text": "Футболът във Великобритания се сблъска с нови проблеми с феновете в изминалия кръг. На няколко стадиона на Острова имаше проблеми със запалянковци, които нахлуха на терена и по този начин застрашиха играчите. Най-тежко пострада капитанът на \"Астън Вила\"  Джак Грийлиш в градското дерби с \"Бирмингам\" . Нахлул на терена фен в деветата минута го удари в лицето с юмрук и го свали на тревата. В събота подобен инцидент имаше и във Висшата лига на Шотландия, когато капитанът на \"Рейнджърс\" беше атакуван от фен на \"Хибърниън\". До сериозни сблъсъци не се стигна, но запалянкото изскочи необезпокоявано до страничната линия. Последната случка стана на дербито между \"Арсенал\" и \"Манчестър юнайтед\", когато фен на домакините провокира Крис Смолинг от \"червените дяволи\". Английският закон предвижда забрана за посещение на мачове, като най-суровата мярка е и доживотна. Много често провинилите се фенове получават и ефективни присъди, които са по няколко месеца затвор. В момента полицията в Шотландия, както и в Западен Мидландс и Лондон разследват трите инцидента. Футболната асоциация на Англия (ФА) пък свиква извънредно заседание, за да обсъди подобряването на сигурността на стадионите. \"Това не е нормално, защото за трети път фен нахлува на терена. Някой път ще изскочи такъв, който да държи нещо в ръка и така ще застраши живота на играчите\", оплака се капитанът на \"Манчестър юнайтед\" Ашли Йънг. Той поиска да се вземат незабавни мерки от ФА, Висшата лига или ФИФА. \"Това, което стана с Грийлиш, а сега и с Крис не неприемливо\". Бившият играч на \"червените дяволи\" Фил Невил обясни, че проблемът е много сериозен. \"В Бирмингам видяхме, че играчите реагираха веднага и успяха да изблъскат нападателя настрани, за да не стане нещо по-лошо с Джак. Но се питам какво трябва да стане, за да се реши този проблем. Не искам да си помислям, че някой може да бъде наръган\", каза Невил. \"Трябва да се вземат мерки, за да не се върнем към мрачните времена от 80-те години на 20 век, когато виждахме какви ли не неща. Всички трябва да седнем заедно – играчи, ръководни органи, съюзи и други, за да се реши този въпрос\".", "date": "2019.03.11", "title": "Инциденти с фенове в Англия повдигнаха въпроса за сигурността на футболистите"}
{"url": "https://www.dnevnik.bg/sviat/2019/03/11/3402512_guaido_shte_poiska_ot_venecuelskiia_parlament/", "text": "Венецуелският опозиционен лидер Хуан Гуайдо призова парламентът да обяви извънредно положение, за да позволи влизането на хуманитарна помощ в страната, предаде \"Франс прес\", цитирана от БТА. Според местното издание  \"Ел Насионал\"  Гуайдо, който е председател на парламента и признат от десетки държави за временен президент на страната, ще поиска това формално от депутатите по-късно днес. Освен това Гуайдо призова гражданите да излязат на протести, \"защото този режим оставя венецуелци да умират\". Той призова силите за сигурност да престанат \"да прикриват диктатора\", визирайки президента Николас Мадуро. Голяма част от Венецуела е без ток от четвъртък вечерта. Гражданите нямат осветление, вода, средства за транспорт и комуникации и имат все по-големи затруднения в снабдяването с необходимите стоки и продукти, отбелязва АФП. Най-малко 15 болни вече загинаха в болниците, които рядко имат функциониращ генератор на електричество. Според властите пациентите не са починали, а са били преместени другаде. \"Утре ще поискам от парламента да обяви извънредно положение, за да позволи достъпа на хуманитарна помощ\" в страната, обяви Гуайдо. Това ще позволи и да се поиска международна помощ, добави той. \"Трябва да се заемем веднага с тази катастрофа\", подчерта опозиционният лидер, който се самообяви за временно изпълняващ длъжността президент на страната. \"Около 400 млн. долара\" Липсата на електричество премина символичната граница от 72 часа, отбелязва АФП. Министърът на информацията Хорхе Родригес обяви, че училищните занятия утре се отменят. Няма да работят и търговските компании, предаде \"Ройтерс\". Това е второто подобно съобщение от началото на спирането на тока. Бежанците от Венецуела намират нови пътища, за да достигат до Бразилия, въпреки забраната на Каракас за пресичане на границата, предаде телевизия \"Глобу\", цитирана от ТАСС. В района действат мрежа от нелегални маршрути и трафиканти. Страни от Групата от Лима обвиниха \"нелегитимния режим на Николас Мадуро\" за проблемите с електроенергията. Документът е подписан от Аржентина, Бразилия, Гватемала, Канада, Колумбия, Коста Рика, Панама, Парагвай, Перу, Хондурас и Чили. Според тях ситуацията \"само потвърждава съществуването и мащабите на хуманитарната криза, която режимът на Мадуро отказва да признае\". Държавният глава Николас Мадуро смята, че аварията е резултат от саботаж,  свързан с \"американския империализъм\" . Гуайдо обаче смята, че заради властите и причинения от тях срив частният сектор е загубил около 400 млн. долара. Ще има сериозни последици и за петролната промишленост, написа в \"Туитър\" журналистът Габриел Бастидас, цитирайки Гуайдо. \"Плащане в долари\" Жителите на Каракас все по-често се разплащат в магазините в долари заради липсата на ток, информира кореспондентът на ТАСС, цитиран от БТА. Обикновено повечето разплащания във Венецуела са картови. Наличните боливари у хората не са много, тъй като възможността да се изтеглят е ограничена. След спирането на тока снабдяването с тях стана почти невъзможно. В Каракас обаче има достатъчно долари, включително и заради това, че много хора работят в сивата икономика. Разплащането в чуждестранна валута официално е забранено и преди бе трудно да се осъществи, тъй като повечето търговци се страхуват от санкции. Сега съобщенията, че магазинът приема долари и евро, висят открито на вратите. Общо взето цените се изчисляват по курс 3200 боливара за долар. Цените са доста високи - пакет цигари струва три долара.", "date": "2019.03.11", "title": "Гуайдо ще поиска от венецуелския парламент извънредно положение"}
{"url": "https://www.dnevnik.bg/bulgaria/2019/03/11/3402517_mobilnoto_prilojenie_na_prihodnata_agenciia_veche/", "text": "Нова версия на мобилното приложение на Националната агенция за приходите (НАП) вече позволява да се прави проверка дали дадена касова бележка е истинска или фалшива. Това става със сканиране на QR код, който поетапно до края на годината ще стане задължителен във всяка касова бележка, издавана от български търговец, съобщава НАП. За да се осъществи проверката, трябва да се сканира отпечатаният на бележката QR код. След това приложението показва кодираните в него стойност на покупката, дата, час и номерата на касовата бележка и фискалната памет на касовия апарат. Ако потребителят установи, че има разлика между данните в хартиената бележка и тези от мобилното приложение, самото приложение дава възможност за подаване на сигнал по телефона. Ако пък данните съвпадат, клиентът може да направи справка чрез приложението дали касовата бележка е получена в сървърите на НАП. Приложението показва в зелено, когато документът е бил успешно получен в приходната агенция. Към момента около 50 хил. касови апарати печатат QR кодове върху бележките, които издават. Мобилното приложение на НАП може да се изтегли през App Store за телефони с операционна система iOS или през Google Play - за Android устройства.", "date": "2019.03.11", "title": "Мобилното приложение на приходната агенция вече следи дали касовите бележки са истински"}
{"url": "https://www.dnevnik.bg/bulgaria/2019/03/11/3402508_da_si_friilansur_ili_riskut_na_goliamata_svoboda/", "text": "Хората на свободна практика са известни главно с две неща - обичат работата си и не се нуждаят от шефове. Звучи страхотно – да работиш точно това, което искаш и когато поискаш. Да, обаче свободната професия не е за всеки. Въпреки че талантът и дисциплината се смятат за най-важните характеристики на успешните професионалисти без постоянен трудов договор, има още много изисквания, на които фрийлансърите трябва да отговарят. Ако искаш да си шеф сам на себе си, трябва да се примириш с факта, че няма как през цялото време да вършиш това, което обичаш. Заради естеството на работата фрийлансърите трябва да са готови да изпълняват няколко роли едновременно – все едно ръководят компания, в която всички позиции са заети от самите тях. Освен това трябва сами да си търсят и намират поръчки. Тяхна постоянна задача е да популяризират своите услуги навсякъде и по всякакъв начин. Задължително е например да присъстват на бизнес срещи и конференции, където да раздават визитките си и да градят мрежа от контакти. Собственият сайт или блог също е много добра идея. Като цяло доходът на един фрийлансър зависи от това дали хората го наемат. Организацията на фрийлансърите е по-сложна от тази във фирмите, където различни задачи се делегират на различни хора. В този случай те трябва да мислят за всичко – от осигурителните и здравните вноски до това дали в принтера има достатъчно мастило. Въпреки че голяма част от привлекателността на свободната практика се крие в гъвкавия ѝ график, крайната цел и при нея, както при всички други форми на труд, е една – да се свърши работата. Доста от хората, захващайки се с независима професия, имат проблем с това да разберат, че това е работа, а не хоби, което им позволява да стоят по пижама вкъщи и в същото време да изкарват пари. Тук обаче ясно трябва да бъдат очертани границите между личния и професионалния живот, както и да се придържат строго към предварително изготвен график за седмицата или месеца. Най-важно е да се разбере, че работата на свободна практика не е лесна задача. Всеки такъв специалист се е сблъсквал с трудности и е имал съмнения в началото на кариерата си. А ако откриете, че работата на свободна практика не е за вас, трябва да имате силата да се откажете и да разгледате актуалните предложения за работа на  Karieri.bg .  търси: Accountant, Tax & Bookkeeping Outsourcing Tax Graduates Junior Auditor End User Support Specialist   търси: Data Scientist  търси: Accountant Analyst Site Accounting Manager Settlement Analyst търси: Trainee in Litigation Department (Ref: T-LAIE) Associate (Ref: A-BAF) Associate in Litigation Department (Ref: A-LAIE) Senior Associate in Litigation Department (Ref: SA-LAIE) Student in Litigation Department (Ref: S-LAIE) Legal Secretary/Translator (Ref: LS-EPC)  търси: Executive Office Coordinator търси: СЕРВИЗЕН ТЕХНИК ПРОДУКТОВ МЕНИДЖЪР (ИНДУСТРИАЛНИ ПРИНТЕРИ)  търси: Graduate recruitment campaign търси: ВЪТРЕШЕН ОДИТОР търси: Капитал Стажантска програма  търси: Account Manager (Strategic Clients) Digital Account Manager търси: Junior ETRM Business Analyst ETRM Business Analyst търси: Енергиен анализатор Специалист графици и отчети търси: Software Engineering Manager търси: Главен счетоводител търси: Realize your potential with Huawei", "date": "2019.03.11", "title": "Да си фрийлансър, или рискът на голямата свобода"}
{"url": "https://www.dnevnik.bg/sviat/2019/03/11/3402519_poveche_rusnaci_protestiraha_zaradi_internet_otkolkoto/", "text": "Вчерашният московски митинг за свобода на интернет събра повече участници от протестите срещу миналогодишната реформа, вдигнала пенсионната възраст в Русия,  отбелязва \"Комерсант\" . Федералните издания описват и коментират неделните акции под наслов \"Против изолацията на рунет\" - руския сектор от световната мрежа, състояли се в Москва, Хабаровск, Воронеж и други градове. Участниците протестираха срещу неотдавнашните инициативи на парламента - законопроекта за \"суверенен интернет\" и въвеждането на отговорност в случай на  изразяване на \"явно неуважение\"  към органите на властта. Организатори от Либертарианската партия и Дружеството за защита на интернет заявиха на протеста в Москва, че виждат в тези закони част от държавната стратегия за затягане на контрола над интернет, разработена според тях вследствие на гражданските протести от 2011-2012 г., разказва \"Комерсант\". Изненадващо за самите оратори митингът в Москва стана най-голямата протестна акция от последните години в Русия - по данни на доброволци от проекта \"Белий счьотчик\" (\"Белият брояч\") на бул. \"Сахаров\" са излезли 15 хил. души - повече, отколкото на митинга  в защита на месинджъра \"Телеграм\"  (12 300) и на  комунистическия протест срещу пенсионната реформа  (12 хил.). Полицията преброи 6500 участници в митинга, посочва вестникът. \"Комерсант\" напомня повода за протестите. През февруари Държавната дума прие на първо четене законопроект, разкритикуван преди това от експерти на правителството в Москва и от Сметната палата на Русия. Той предвижда  в страната да се формира инфраструктура , \"осигуряваща работоспособността на руските интернет ресурси при невъзможност да бъдат свързани\" със сървъри в чужбина. Внесен през декември от група парламентаристи начело със сенатора Андрей Клишас, проектът веднага бе наречен \"закон за суверенен интернет\". Тези дни Държавната дума прие окончателно закон срещу фалшивите новини и срещу проявите на \"явно неуважение\" към властта, които ще се наказват с глоби до 100 хил. рубли и 200 хил. рубли при повторно нарушение или с арест до 15 денонощия. Органите на реда не съобщиха за арести на вчерашния московски протест, но според мониторинговия сайт \"ОВД-инфо\" са задържани най-малко 28 души - 15 преди акцията и още 13 след нея, пише опозиционният \"Новая газета\". \"Закопчаха ги, както обикновено, без обяснения - мъже, жени, възрастни хора. Някои бяха удряни силно, докато ги задържаха. Трима бяха откарани от районните управления с бърза помощ\", допълва вестникът. Организаторите предупредиха, че след приемането на \"закона за автономен рунет\" властите ще блокират някои ресурси и криптирания трафик като цяло - например Ви Пи Ен каналите. Но докато рунет е физически свързан с глобалната мрежа, ще се появяват средства за заобикаляне на блокадите. Но интернетът в Русия ще стане по-бавен и по-скъп, пише \"Московский комсомолец\". Според електронния в. \"Политика сегодня\" протестиращите \"играят по свирката на либералните активисти, които им внушават, че на Запад интернет бил по-свободен, отколкото в Русия. Всъщност обаче в Германия, Великобритания, САЩ и други демократични страни действат доста сурови закони, ограничаващи свободата в мрежата, каквито няма у нас\" - в Руската федерация. \"Законът за суверенен интернет изобщо не ограничава потребителите в Русия - на първо място той защитава руския сегмент от световната мрежа, ако САЩ вземат решение да изключат Русия от интернет\", заявява пред онлайн изданието ФАН Александър Малкевич, председател на комисията по развитие на информационното общество към Обществената палата на Русия. Руското общество вече определи закона като пореден опит за спускане на \"желязна завеса\". Властите в Русия впрочем планират тестово да изключат страната от глобалната мрежа до 1 април, отбелязва \"Век\". \"Благодаря на всички участници - за нашия екип това стана признак, че трябва да продължим дигиталната си съпротива\", цитира изданието приветствие от Павел Дуров - автор на твърде популярния в Русия месинджър \"Телеграм\", преследван от властите след отказ да им предостави криптираните данни на потребителите. \"Век\" нарича \"дори абсурдно поведението на правоохранителите в някои епизоди\" от вчерашните протести в Русия. Както разказа в \"Туитър\" известният опозиционер Алексей Навални, точно преди началото на митинга (в Москва) полицаите обявиха балончетата за безпилотни летателни апарати, за чието използване се иска лиценз. В резултат на което обикновени въздушни балончета бяха иззети и натоварени в полицейски автобус. \"Сиреч те арестуваха въздушни балончета. Най-доброто название за путинския режим естествено не е \"кървав\", а \"глупав\", резюмира Навални. /БТА", "date": "2019.03.11", "title": "Повече руснаци протестираха заради интернет, отколкото заради пенсиите, пише \"Комерсант\""}
{"url": "https://www.dnevnik.bg/sviat/2019/03/11/3402538_rohani_zapochna_purvoto_si_poseshtenie_v_irak/", "text": "Президентът на Иран Хасан Рохани пристигна на тридневно посещение в Ирак - първото, откакто дойде на власт през 2013 г., предадоха световните агенции, цитирани от БТА. Рохани ще има срещи с президента на Ирак Бархам Салих, с председателя на парламента Мохамед ал Халбузи, с премиера Адел Абдел Махди и с лидера на иракските шиити аятолах Али Систани. Очаква се основна тема на разговорите да бъде позицията на Ирак за санкциите, наложени от САЩ на Иран след изтеглянето на Вашингтон от споразумението за иранската ядрена програма. Ще бъде обсъдено двустранното сътрудничество и ще бъдат подписани редица двустранни договори в различни области. Двете страни ще обсъдят и перспективите за укрепване на сътрудничеството в региона, както и ситуацията в Сирия. Преди да отпътува за Багдад, Рохани подчерта, че връзката между Иран и Ирак е специална. \"Ние подкрепяхме иракския народ в много трудни дни и сега, в тези дни на мир и на сигурност, ние сме все още на негова страна\", заяви Рохани, имайки предвид подкрепата на Техеран за иракските власти в борбата им с \"Ислямска държава\". Заради Тръмп Посещението на Рохани, окачествено от неговия външен министър като \"историческо и благородно\", цели да укрепи връзките между шиитски Иран и ръководеното от шиити иракско правителство - твърд съюзник на Техеран. То е отговорът на Иран на  внезапното посещение на американския президент  Доналд Тръмп през декември миналата година в Ирак и коментарите на президента, че американските сили трябва да останат там, за да наглеждат съседен Иран, с който Ирак има дълга 1400 км обща граница. Тогава Тръмп пристигна в Ирак през нощта, не посети Багдад, а поздрави американските войници в база далеч от иракската столица, хвалейки борбата им срещу групировката \"Ислямска държава\", припомня АП. Визитата на Рохани в Ирак ще даде възможност за постигане на \"сериозни договорености\" между двете съседки, каза иранският външен министър Мохамад Джавад Зариф пред агенция ИРНА от Багдад, където подготвяше започващото днес тридневно посещение на президента. Рохани, който е посещавал Ирак като частно лице, преди да стане президент, планираше официална визита за 2016 г., но тя беше отменена заради неконкретизирани \"административни\" проблеми. Този път Рохани е особено уязвим поради икономическата криза, засегнала редовите иранци и насърчила неговите критици да призовават открито за свалянето му от власт. Техеран разглежда американското военно присъствие пред прага му в Ирак като заплаха, която може също да възпрепятства иранското влияние върху Багдад. Освен това Иран гледа на Ирак като възможен път за заобикаляне на американските санкции, възстановени миналата година от Тръмп след изтеглянето на САЩ от ядрената сделка между Техеран и световните сили. Миналата година износът на Иран за Ирак е възлизал на близо 9 млрд. долара. Техеран се надява да увеличи обема на двустранната търговия от приблизително 13 млрд. долара на 20 млрд. долара, отбелязва АП. През 80-те години на миналия век, при режима на бившия диктатор Саддам Хюсеин, Ирак воюва осем години срещу Иран. Във войната загинаха общо близо един милион души от двете страни.", "date": "2019.03.11", "title": "Рохани започна първото си посещение в Ирак"}
{"url": "https://www.dnevnik.bg/sport/2019/03/11/3402527_lyokler_trudno_shte_pobedi_fetel_v_purviia_si_sezon/", "text": "Бившият технически директор на \"Ферари\" и настоящ шеф във Формула 1 Рос Браун смята, че новобранецът в Скудерията  Шарл Льоклер  няма да има водеща роля в първия си сезон с италианския тим. Пилотът от Монако ще бъде съотборник на Себастиан Фетел и въпреки че показа отлична скорост в предсеознните тестове, не е считан за опасност за четирикратния световен шампион според Браун. Браун, който беше до Михаел Шумахер при всичките му седем световни титли, рядко дава прогнози, но този път говори за ситуацията във \"Ферари\". Според англичанина Льоклер може да \"разклати Фетел, но не и да бъде водещ пилот на отбора\". \"Ще бъда много изненадан, ако Льоклер е по-напред от двамата пилоти на \"Ферари\". Себастиан е отличен пилот и има много опит зад гърба си. Това не значи, че не очаквам силна година от Шарл, мисля, че на първо място от младите пилоти трябва да гледаме именно него\", каза Браун. \"Ферари\" се представи силно в  предсезонните тестове в Барселона , а според Браун ситуацията в момента е по-спокойна от миналата година. През зимата Матиа Биното оглави тима, заменяйки досегашния директор Маурицио Аривабене. \"През миналата година имаше много случки в Маранело. Първо Серджо Маркионе почина и това се отрази на всички. След това имаше търкания между Матиа и Маурицио, но сега виждам, че са много спокойни и са работили здраво\", добави Браун. Легендарният инженер, който имаше участие при осем титли при конструкторите и осем при пилотите, говори за атмосферата в отбора. \"Бях на втората част от тестовете и посетих гаража им, обстановката е спокойна и работна. Матиа е много прагматичен човек, познавам го добре. Той е инженер като мен и вижда нещата по определен начин\". Новият сезон във Формула 1 започва на 17 март с Гран при на Австралия.", "date": "2019.03.11", "title": "Льоклер трудно ще победи Фетел в първия си сезон във \"Ферари\", смята Рос Браун"}
{"url": "https://www.dnevnik.bg/bulgaria/2019/03/11/3402539_kratki_novini_bolnichniiat_list_na_kamenarov_e_redoven/", "text": "Лабораторно са потвърдени два случая на африканска чума по свинете, установени в землището на Държавното ловно стопанство \"Каракуз\", област Силистра, съобщи Българската агенция по безопасност на храните. \"Каракуз\" се намира в непосредствена близост до територията с последното намерено умряло диво прасе с положителна проба за африканска чума. Случаят бе установен на 25 февруари в землището на село Каблешково на територията на община Тервел. Това ще става по програмата за трансгранично сътрудничество ИНТЕРРЕГ V-A Гърция-България 2014-2020 г., по която могат да кандидатстват малки и средни фирми в граничния регион, съобщи Министерството на регионалното развитие. 30 % от бюджета ще бъдат насочени към новосъздадени малки и средни предприятия като стойността на проектите трябва да е между 300 хил. и 600 хил. евро, от които 65% субсидия (помощта се отпуска чрез \"de minimis\" – до 200 хил. евро) и 35% собствен принос на кандидатите. Допустими за участие са само малки и средни предприятия регистрирани в областите Благоевград, Смолян, Кърджали и Хасково. Крайният срок за подаване на проектните предложения е 15:00 часа на 10.05.2019 г. Мария Габриел е получила най-много номинации за евролистата на ГЕРБ Българският еврокомисар Мария Габриел е получила най-много номинации за евролистата във вътрешното допитване в структурите на ГЕРБ. Това обяви председателят на парламентарната група на партията Цветан Цветанов, цитиран от \"Фокус\". Тя е получила над 10 хил. номинации в допитването, което е обхванало 232 общини. Болничният лист на Каменаров е редовен, установи здравната инспекция Болничният лист на генералния директор на БНТ Константин Каменаров, с който той отложи за пореден път делото си за шофиране след употреба на алкохол, е редовен. Това е установила проверка на Столичната здравна инспекция, която е била поискана от съда. \"От направената проверка се установи, че са спазени изискванията за констатиране на неработоспособност на г-н Каменаров и издаването на болничен лист съгласно Наредбата за медицинската експертиза\", пише в отговора на здравната инспекция до съда, цитиран от \"Сега\". Проверката се наложи, тъй като според представения болничен лист Каменаров е в отпуск по болест от 14 до 22 февруари. Въпреки това на 19 февруари  в централната емисия на БНТ  той беше показан като участник на конференция в Брюксел за предизвикателствата пред аудио-визуалните медии във времето на дигитална революция. Поредното заседание по делото е насрочено за 13 март. Пътната полиция засилва проверките за колани и детски столчета в автомобилите От днес до 17 март \"Пътна полиция\" започва операция по линия на Европейската организация на службите на пътна полиция (TISPOL) за използването на обезопасителни средства по време на пътуване, съобщиха от пресцентъра на МВР. Засилени ще бъдат проверките за поставянето на предпазни колани, а при мотоциклетистите - за каски. Освен това ще се проверява и за използването на обезопасителни столчета при превозването на деца в автомобилите.", "date": "2019.03.11", "title": "Кратки новини: Болничният лист на Каменаров е редовен, установи здравната инспекция"}
{"url": "https://www.dnevnik.bg/photos/2019/03/11/3402460_fotogaleriia_kuchetata_sreshtu_brekzit/", "text": "Притежателите на кучета и привърженици на идеята за втори референдум за излизане от ЕС се събраха снощи на протест пред британския парламент в Лондон.", "date": "2019.03.11", "title": "Фотогалерия: Кучетата срещу Брекзит"}
{"url": "https://www.dnevnik.bg/bulgaria/2019/03/11/3402560_izteglianeto_na_vlog_ot_ktb_v_posledniia_moment_ot/", "text": "Главният директор в управление \"Банков надзор\" по времето, когато КТБ беше поставена под специален надзор, Нели Кордовска, която изтегли влога си в банката в последния момент, не е в конфликт на интереси. До този извод стигна Административният съд в София, съобщи вестник  \"Сега\"  в днешния си брой. През юли миналата година Кордовска беше уличена в конфликт на интереси от Комисията за противодействие на корупцията и отнемане на незаконно придобито имущество (КПКОНПИ). След четиригодишно разследване комисията беше установила, че в последните работни минути на 19 юни 2014 г., точно преди КТБ да бъде поставена под специален надзор по предложение и на Кордовска, тя е изтеглила от каса в банката 64 195 евро. Комисията прие, че към тази дата Кордовска е разполагала с пълна и точна информация за състоянието на банката. От 18 юни в КТБ е действала назначена от Кордовска надзорна инспекция. Така тя е имала достъп до счетоводната и информационна система на банката. Следователно в края на деня на 19 юни, когато е извършено тегленето, тя е знаела, че КТБ е неплатежоспособна. Знаела е, че на следващия ден БНБ ще заседава за поставянето ѝ под специален надзор. Според съдебното решение, обаче, цитирано в \"Сега\", по времето, когато Кордовска е изтеглила парите си, е имало достатъчно публична информация за състоянието на КТБ и тя не се е нуждаела от данните, получени служебно, за да вземе решението си. Изданието информира, че съдебният състав е приел изцяло позицията на адвоката на Кордовска, според когото от 12 до 20 юни 2014 г. цяла България се била изредила да тегли депозитите от КТБ. Прокуратурата не е участвала по делото в Административния съд и не се е противопоставила на довода, че Кордовска \"не е направила нищо по-различно от останалите няколко хиляди граждани, търговски организации и държавни дружества, които и без да рзполагат с т. нар. вътрешна информация са започнали изтегляне на средствата си\", пише \"Сега\". Според съда КПКОНПИ нито твърди, нито е доказала, че Кордовска е извършила нещо, което да я постави в конфликт на интереси, защото трябвало частният интерес да влияе върху безпристрастното и обективно изпълнение на служебните правомощия. Комисията е осъдена да плати 621 лв. разноски, но може да обжалва пред Върховния административен съд. В момента Кордовска е зам.-председател на Фонда за гарантиране на влоговете.", "date": "2019.03.11", "title": "Изтеглянето на влог от КТБ в последния момент от шеф в БНБ се оказа неукоримо"}
{"url": "https://www.dnevnik.bg/sviat/2019/03/11/3402549_sauditska_arabiia_veche_e_nai-golemiiat_vnositel_na/", "text": "САЩ са доставили над една трета от продадените по света оръжия за последните 5 години и са затвърдили водещата си позиция като най-голям продавач на оръжие в света, показва доклад на Стокхолмския международен институт за изследвания на проблемите на мира (СИПРИ), цитиран от ДПА и БТА. Глобалните продажби на оръжие са нараснали с близо 8 на сто в периода от 2014 до 2018 г. в сравнение с предишните пет години. САЩ са доставили 36 на сто от тях в сравнение с 30 на сто за предишните пет години. Най-малко 98 страни са закупили оръжие от САЩ, което е повече от всеки друг доставчик, отбелязва СИПРИ. Малко над половината от доставените от Вашингтон оръжия са били закупени от страни от Близкия изток. Саудитска Арабия е закупила 22 на сто от продадените от САЩ оръжия, което я прави най-важната им единична клиентка. Общо Рияд е внесъл 12 на сто от световните продажби на оръжие, като освен от САЩ е закупувал оръжия от Франция и Великобритания. Първото място на Саудитска Арабия бележи промяна в сравнение с последните няколко години -  в предишния анализ  тази позиция заемаше Индия,  изпреварила Китай през 2011 г. . Следват Индия, Египет, Австралия (изкачила се с две места в класацията), Алжир, Китай, Обединените арабски емирства, Ирак, Южна Корея и Виетнам. Износът за Близкия изток е нараснал близо два пъти за последните пет години в сравнение с предишния период. Русия е вторият най-голям износител на оръжие, като е доставила една пета от продадените по света оръжия на общо 48 страни. Половината от руските оръжия са били продадени на Индия, Китай и Виетнам. Руският износ на оръжие обаче е спаднал със 17 на сто в сравнение с периода 2009 - 2013 г., отбелязва СИПРИ. След САЩ и Русия се нареждат Франция, Германия и Китай, които общо държат над 75 на сто от доставките. Саудитска Арабия, Индия, Египет, Австралия и Алжир са закупили общо една трета от продадените по света оръжия.", "date": "2019.03.11", "title": "Саудитска Арабия вече е най-големият вносител на оръжия, САЩ са увеличили износа"}
{"url": "https://www.dnevnik.bg/bulgaria/2019/03/11/3402573_borisov_obsudi_promenite_na_zakona_za/", "text": "Министър-председателят се срещна днес с патриарх Неофит и с главния мюфтия Мустафа Хаджи, за да обсъдят опрощаване на задълженията на вероизповеданията в България. То е предвидено в приети на първо четене в парламента промени в Закона за вероизповеданията, които БСП оценява като \"сделка между ГЕРБ и ДПС\".  \"Благодаря ви, че сте тук. Както винаги, имали сме една цел - българските граждани да бъдат спокойни, всеки да си изповядва вярата\", е казал Борисов на патриарха и главния мюфтия, съобщи правителствената пресслужба. \"За българските вероизповедания, за вероизповеданията на България, българската държава да си плаща, да не плащат други държави. Това не е и обида към другите държави\", е посочил премиерът Борисов. По думите му по този начин няма да може чужди разузнавателни централи да работят за разединението на българския народ. \"Така че целта е била да поставим всичко на чисто и оттук насетне държавата да си плаща за съответните вероизповедания. Вие – спазвайки закона, съответно да си водите своята отчетност. Това е целта на закона плюс всички останали неща, за които идвахме и на среща в Светия Синод, говорихме, така че ви моля да успокоите хората и вие, че думата сделка в случая няма нищо общо\", е заявил премиерът. знаете какво стана в другите държави в региона. Това каза пред журналисти главният мюфтия Мустафа Хаджи след като се срещна с премиера в Министерския съвет, предаде БТА. Мустафа Хаджи посочи, че дълговете на мюфтийството са от 2005 г., голяма част от задълженията, които според експертни оценки са над 8 млн.лв., са лихви. Той допълни, че приходите на мюфтийството са недостатъчни, защото голяма част от вакъфските имоти са одържавени по време на комунистическото управление и след това не са върнати. \"Това са стари задължения, върху които текат лихви. На този етап не мога да навляза в конкретика, това е работа на счетоводството\", каза главният мюфтия, цитиран от \"Фокус\" и добави, че лично не се занимава със счетоводните въпроси. На въпрос дали приходите от имотите не са достигали за покриване на задълженията, главният мюфтия отговори: \"Ако стигаха, при всички положения щяхме да ги покрием. тъй като по-голямата част са одържавени по време на комунистическия режим, а по-голяма част от тях не са възстановени. Приходите от тях не са достатъчни.\" Благодарихме на премиера Борисов, че има добронамерено отношение към вероизповеданията, каза патриарх Неофит, който излезе около 20 минути по-късно от сградата на Министерския съвет. \"Разговорът беше полезен. Всички очакват от нас да бъдем в добри отношения. Благодаря на нашия премиер, че има добронамерени отношения към вероизповеданията. И нека да бъдем с отворени отношения\", заяви патриарх Неофит, цитиран от \"Фокус\". Винаги сме работили добре с правителството, каза главният секретар на Българската православна църква Мелнишкия епископ Герасим, цитиран от БТА. Всички технически въпроси, свързани с реализирането на новоприетия закон за вероизповеданията могат да бъдат изчистени в парламентарните комисии. като реставрацията на храм-паметника \"Св.Александър Невски\", Зографският манастир също има нужда от помощ.  Правителството се отнася еднакво добре към всички вероизповедания, допълни той. Разбира се ние имаме специфични проблеми. Нашите братя, които изповядват ислям имат особени административни проблеми, които ние сме имали преди през годините и нашата църква успя да изчисти, посочи отец Герасим. Наистина трябва да се започне отначало за да се реализира така добре замисленият проект за промени в Закона за вероизповеданията и да се финансират те за текущи разходи и да се поемат възнагражденията на свещенослужителите от държавата. Така напълно ще се изключи възможността те да се финансират от други държави, каза Герасим. ", "date": "2019.03.11", "title": "Борисов обсъди промените на Закона за вероизповеданията с патриарха и главния мюфтия"}
{"url": "https://www.dnevnik.bg/bulgaria/2019/03/11/3402594_zam-glavniiat_prokuror_e_na_poseshtenie_v_sasht_po/", "text": "Заместник-главният прокурор Иван Гешев е на официално посещение в САЩ по покана на ФБР. Заедно с него е и зам.-председателят на Държавната агенция \"Национална сигурност\" Недялко Недялков. Двамата ще проведат няколко срещи с представители на федералното бюро в Ню Йорк и Вашингтон, съобщиха от пресцентъра на прокуратурата. Гешев ще разговаря със заместник-директора на ФБР Дейвид Боудич и ще проведе работни срещи в Министерството на правосъдието, в Националния антитерористичен център на САЩ във Вашингтон, както и с федерални прокурори в Ню Йорк, занимаващи се с контратероризъм. Основни теми на разговорите ще бъдат противодействието на финансирането на тероризма и прането на пари. Представители на ФБР ще споделят и прекия си опит в борбата с тероризма. Гешев и Недялков ще обсъдят с американските си колеги и сътрудничеството между службите на двете страни.", "date": "2019.03.11", "title": "Зам.-главният прокурор е на посещение в САЩ по покана на ФБР"}
{"url": "https://www.dnevnik.bg/biznes/2019/03/11/3402583_mashini_za_kopane_na_kriptovaluti_i_restoranti_sa_sred/", "text": "Общо 728 фирми са хванати да крадат ток през миналата година, съобщава електроразпределителното дружество ЧЕЗ, което снабдява с ток Западна България. Извън тях са хиляди случаите, при които експерти на компанията са се натъкнали на нерегламентирано ползване на електроенергия - общо 6646 са случаите през 2018 г. Сред фирмите нарушители има 121 ресторанта и питейни заведения, 38 производствени и складови бази, над 90 търговски обекта, над 40 офиса, 11 игрални зали, дървопреработвателни предприятия, строителни обекти и др. Открити са множество обекти с инсталирани машини – \"копачки\" на виртуална валута, които се захранват от електрическата мрежа незаконно. Измерванията показват, че откраднатата електроенергия от един подобен обект достигат 50 хил. кВтч за един месец, като това е потреблението средно на 100 - 150 домакинства, посочва компанията. Рискова група са и хотели, ваканционни селища и къщи за гости, като проверки на такива обекти се извършват постоянно от дружеството. През годината са разкрити над 30 нарушения на подобни клиенти. Фирмените кражби представляват 11% от общо установените кражби, изчислява компанията. Според нея трябва да се установят санкции, които да имат превантивен ефект. Те трябва да бъдат строги не само по отношение на стойността, но и по отношение на срока за дотаксуване. В Чехия периодът на дотаксуване е 24 месеца, а в Германия - 6 месеца назад. Ускорените процедури, ефективните и по-тежки санкции срещу извършителите ще помогнат да бъдат защитени интересите на коректните клиенти, посочва ЧЕЗ в съобщение до медиите.", "date": "2019.03.11", "title": "Машини за копаене на криптовалути и ресторанти са сред крадците на ток от ЧЕЗ през 2018 г."}
{"url": "https://www.dnevnik.bg/bulgaria/2019/03/11/3402608_kmetut_na_zlatica_e_obvinena_v_prisvoiavane_na_nad_1/", "text": "Софийската градска прокуратура повдигна две обвинения на кмета на Златица Магдалена Иванова (БСП). Тя ще бъде съдена за документно престъпление и за длъжностно присвояване в особено големи размери, съобщиха от прокуратурата. Според обвинението на 20 януари 2014 г. в качеството си на кмет на Златица е съставила официален документ с неверни обстоятелства, който касае ремонта на училище в града. Проектът е на обща стойност 100 хил. лв., като различните етапи от него са били финансирани и изпълнени по договор между общината и частно дружество. Прокуратурата твърди, че Иванова е изготвила официалния документ с невярно съдържание с цел да бъде използван пред областния управител на София и така да бъде платено двойно за ремонта. Второто обвинение срещу нея е, че е ощетила общината с малко над 1 млн. лв. Средствата били отпуснати като целеви субсидии за капиталови разходи, но Иванова се разпоредила с парите, като наредила плащане по фактура за извършени ремонти. Тя извършила престъплението в съучастие с друго длъжностно лице от общината и управител на частно търговско дружеството. Иванова се разпоредила със сумата, като наредила плащане по фактура за множество извършени строителни дейности, без реално те да са изпълнени. Разследването срещу кмета на Златица  започна преди две години, когато тя беше привлечена като обвиняема от градската прокуратура.", "date": "2019.03.11", "title": "Кметът на Златица е обвинена в присвояване на над 1 млн. лева"}
{"url": "https://www.dnevnik.bg/sport/2019/03/11/3402610_hubchev_vurna_nikolai_mihailov_i_chochev_v/", "text": "Националният селекционер Петър Хубчев обяви имената на футболистите, които ще използва в първите европейски квалификации срещу Черна гора и Косово. Представителният тим приема черногорците на 22 март и три по-късно гостува в Прищина. В  група А с България  са още тимовете на Англия и Чехия. Повиканите са 24-маq като завръщане правят Николай Михайлов и Ивайло Чочев. Вратарят се представя добре, откакто подписа с \"Левски\", и е титуляр във всички мачове от началото на 2019 г. В три от петте мача той запази мрежата си суха. Михайлов има 33 мача за националния отбор на България, като не е играл от 9 юни 2017 г. Михайлов е единственият представител на \"Левски\" в състава. Голмайсторът на Първа лига Станислав Костов не е повикан, както и Мартин Райнов, който присъстваше в предишния списък, докато играеше за \"Берое\". Сред другите отсъстващи е Божидар Чорбаджийски от ЦСКА. \"Лудогорец\" има двама представители - Антон Недялков и Пламен Илиев. Другите тимове от Първа лига с повече от един играч са ЦСКА, \"Ботев\" (Пловдив) и \"Черно море\". Халфът на \"Палермо\" Ивайло Чочев не е викан от година. Последният му мач беше контролата с Казахстан в края на март 2018 г. Той има 17 мача и три гола за представителния тим. От началото на сезона Чочев има 11 мача и 1 гол в Серия Б. В националния тим попаднаха и двама играчи, родени след 2000 г. Това са защитникът на ЦСКА Валентин Антов, който е на 18, както и година по-малкият Мартин Минчев от \"Черно море\" (роден 2001 г.). Ако един от тях вземе участие в квалификацията с Черна гора, ще влезе в историята като първият играч, роден след 2000 г., играл за България. Програма на националния отбор за европейските квалификации можете да намерите  тук .", "date": "2019.03.11", "title": "Хубчев върна Николай Михайлов и Чочев в националния отбор"}
{"url": "https://www.dnevnik.bg/sviat/2019/03/11/3402582_turskata_ikonomika_navleze_v_recesiia_za_pruv_put_ot/", "text": "Турската икономика е навлязла в рецесия през четвъртото тримесечие на миналата година, тъй като се е свила за второ поредно тримесечие. Това сочат данните на турската статистическа служба ( Тюркстат ). Докато държавната Анадолска агенция и други турски издания посочват растежа от 2.6% за цялата 2018 г., през последното тримесечие спадът е 2.4 на сто спрямо предходното. За третото тримесечие той е 1.6% спрямо второто. Две последователни тримесечия на свиване означават, че икономиката е навлязла в техническа рецесия. В случая на Турция новината следва търговската война  и спора по редица въпроси  със САЩ и срива на турската лира миналата година, причинен и от паричната политика на централната банка. Банката  повиши лихвите  през есента въпреки нежеланието на управляващите и това стабилизира турската валута, но засегна кредитния сектор и потреблението. Дори ръстът от 2.6 на сто за цялата 2018-а спрямо предходната година e рекордно нисък от над десетилетие. През 2017 г. брутният вътрешен продукт на Турция се увеличи със 7.4 на сто. Данните идват в труден момент за президента Реджеп Тайип Ердоган и управляващата Партия на справедливостта и развитието (ПСР), които са изправени пред предизвикателството да задържат властта в най-големите градове - Истанбул и столицата Анкара - на местните избори в края на месеца. Управлението на Ердоган, който дойде на власт като премиер през 2002 г. в разгара на тежка криза, е поставяно под въпрос от опозицията, която сега може да добави рецесията към инфлацията и безработицата в списъка с критики, пише \"Файненшъл таймс\". Тази година нарастващите цени на храните и високата безработица се превърнаха във важен проблем в кампанията. Властите дори  отвориха специални щандове за зеленчуци , за да смекчат недоволството. Според изследователската компания Capital Economics, цитирана от Би Би Си, \"макар най-лошото от срива да е преминало, слабото продължение означава, че очакваме БВП да намалее с 2.5% тази година\". Оценките на други компании обаче са по-оптимистични, отбелязват изследователите. Финансовият министър Берат Албайрак призна промяната в икономическата ситуация, но я свърза със \"спекулативна атака\". \"Най-лошите очаквания не се реализираха\", написа той в \"Туитър\". По думите му, цитирани от \"Файненшъл таймс\", данните са показали, че Турция ще избегне повторение на кризата от 2001 г. или на тази от 2008-а (отзвук от глобалната), когато икономиката се срина с 4.7 на сто.", "date": "2019.03.11", "title": "Турската икономика навлезе в рецесия за пръв път от 10 години"}
{"url": "https://www.dnevnik.bg/biznes/2019/03/11/3402628_nek_zapochva_da_chaka_investitori_v_aec_belene/", "text": "Национална електрическа компания отправя покана за избор на стратегически инвеститор за изграждане на АЕЦ \"Белене\", съобщи Министерството на енергетиката, което напомни, че така се изпълнява  решения на Народното събрание  и на Министерския съвет от юни 2018 г. Поканата предстои да бъде публикувана в Официалния вестник на Европейския съюз, след което кандидатите имат срок от 90 дни да заявят интереса си. Министърът на енергетиката Теменужка Петкова твърди, че има проявен интерес към проекта от четири компании, като някои от тях искат да участват като доставчици, а не като строители -  китайската CNNC, \"Фрамaтом\", корейската хидро-атомна корпорация, \"Дженерал електрик\". Към тях трябва да се добави и \"Росатом\". По неин адрес вицепремиерът  Томислав Дончев обяви  наскоро, че строителството няма как да мине без нея.  В рамките на поканата се дава възможност и за заявяване на интерес за придобиване на миноритарно участие в бъдещата проектна компания, както и/или за купуване на електрическа енергия от бъдещата електроцентрала. Целта на поканата е да предостави определена информация на страните, които желаят да заявят участие в процедурата, се посочва в съобщението на министерството.  Според него българската страна ще участва в проектната компания, екплоатираща АЕЦ \"Белене\", с апортна вноска на активите – лицензираната площадка, наличното оборудване, издадените решения, разрешение, лицензи и други документи, свързани с проекта. Посочва се още, че Българската държава чрез НЕК ЕАД си запазва правото на блокираща квота при вземането на решения по определени въпроси от компетентността на общото събрание на акционерите в проектната компания. Не се посочва кои са тези въпроси. Предвижда се изграждането на централата да се осъществи на пазарен принцип, без сключване на дългосрочни договори за изкупуване на електроенергия от държавата и предоставяне на държавни гаранции.  Заявление за участие в процедурата за избор на стратегически инвеститор, съответно интерес за придобиване на миноритарно акционерно участие в проектната компания, могат да подават български или чуждестранни юридически лица, както и обединения от такива. Срокът за получаване на заявления за участие е до 90-тия ден от датата на публикуване на поканата в Официалния вестник на Европейския съюз. Индикативният срок за приключване на процедурата е 12 месеца от датата на публикуване на настоящата покана в Официалния вестник на ЕК.", "date": "2019.03.11", "title": "НЕК започва да чака инвеститори в АЕЦ \"Белене\""}
{"url": "https://www.dnevnik.bg/biznes/2019/03/11/3401806_s_ispanski_ritum_bakhus_za_18-i_put_shte_nagradi/", "text": "За 18-и пореден път списание \"Бакхус\" ще връчи в последния ден на март традиционните си годишни награди в конкурса  \"Ресторант на годината 2018 Бакхус, Acqua Panna & S.Pellegrino\" . Наградите по традиция ще бъдат раздадени на галавечеря на 31 март, състоящата се от шестепенно меню, което можете да видите  тук . Темата тази година е с испански привкус, принос за който ще имат гостуващите шеф готвачи от Сан Себастиан, Валядолид и Валенсия. Те ще участват и в лекциите и мастъркласовете, които ще бъдат през деня преди вечерята. За тях има отделна резервация. Журито на конкурса и на списание \"Бакхус\" тази година подбра над 20 ресторанта, най-добрите от които ще спечелят награди в  . В категорията  се състезават Lili Pham, Manzo, Tam’s House - Пловдив, Walnuts Life&Food - Добрич. Едно от изискванията тук е ресторантът да е работил поне 3 месеца през годината, за която се отнася наградата. За наградата за  , категорията, която отличава най-добрите бистра, се конкурират Bistrello, Marché Restaurant - Варна, \"Национал\" - Хисаря, \"Паваж\" - Пловдив, \"Ракета ракия бар\", Soul Kitchen, \"Щастливото прасе\", Food&Coctails. В категорията   се състезават най-добрите ресторанти с типична локална или национална кухня: L’Étranger, френска кухня, \"Мияби\", японска кухня, Hamachi-Ni, японска кухня, Da Massimo, италианска кухня. Последното заведение през миналата година си подели наградата за вкусно място заедно с L’Étranger.  В  се състезават ресторанти с шеф-готвачи, които имат собствен разпознаваем почерк в храната. Тук конкуренцията е между aEstivum, Zornitza Family Estate (през миналата година спечели наградата за дебют), ANDRé, \"Космос\", \"Кръг\", Niko’las 0/360 (който през миналата година стана \"Ресторант на годината\"), Samokovi, хотел \"Рила\" в Боровец, ресторант Yastrebets Hotel Wellness & Spa, В категорията   журито е номинирало aEstivum, Zornitza Family Estate, ANDRé, Cinecittà Osteria Italiana, \"Космос\", Niko’las 0/360.  е категория, която отчита модерните тенденции от изминалата година, а именно бумът на брънч заведения. Късната закуска, преминаваща в обяд, разбира се, не е ново явление. В последната година обаче то получи достатъчно силен импулс в София и по-големите градове, така че се появиха тематични места, посветени изцяло на идеята, казват организаторите. Категорията подбира само заведения, чиято цялостна концепция и меню са организирани около брънча, а не ресторанти, които предлагат и брънч през уикенда. Тук номинирани са \"Компанията\", \"Мулти-култи\" в Пловдив, \"Старата госпожа\", \"Фабрика Дъга\". И през тази година изборът на победителя в категорията ще бъде направен от професионалния екип на списание DiVino. Със своето гласуване пък читателите могат да определят победителя в категорията  . Гласуването става  тук . В журито на конкурса участват кулинарни журналисти, опитни дегустатори и партньори на \"Бакхус\" с богат международен кулинарен опит. То оценява продуктите, сервираните ястия, менюто, напитките, съотношението цена/качество, обслужването, атмосферата по 20 основни професионални стандарта, зададени в анкетна карта с точкова система. Тази година екипът на \"Бакхус\" за пръв път въвежда и нов елемент в подбора на ресторантите, като се допита в анонимна анкета до широк кръг от 100 души от кулинарния бранш. Резултатите от нея са взети предвид при подбора на ресторантите. ", "date": "2019.03.11", "title": "С испански ритъм \"Бакхус\" за 18-и път ще награди най-добрите ресторанти"}
{"url": "https://www.dnevnik.bg/bulgaria/2019/03/11/3402660_zashto_vsichkih_lekari_ot_varnenskata_ochna_bolnica/", "text": "Целият лекарски състав на варненската Специализирана болница за очни болести е подал на 7 март молби за напускане с едномесечно предизвестие. Това стана ясно по време на последното заседание на общинската комисия по здравеопазване в града. Причина за крайната мярка, предприета от лекарите, е драматичното състояние, в което се намира базата на болницата, която е собственост на община Варна. Ако до крайната дата на предизвестието не бъдат осигурени поне 1.3 млн. лв., необходими за спешни ремонти на болницата, точно на 7 април – Деня на здравния работник, тя по всяка вероятност ще остане без лекари. Към края на м.г. която до неотдавна бе едно от водещите лечебни заведения в страната в сферата на офталмологията, надхвърляха 400 хил. лв. В края на януари по време на първото си заседание за годината общинските съветници решиха на болницата да бъде отпусната помощ от 93 хил. лв. от бюджета за 2019 г. С тях трябваше да бъдат покрити част от задълженията й към доставчици за лекарства и медицински консумативи. Така решението на проблемите със състоянието на базата й обаче отново беше отложено. Според предложението до общинския съвет, направено от зам.-управителя на болницата проф. Христина Групчева, тя би трябвало да премине в управление на Медицинския университет във Варна. Групчева е и ръководител на катедрата по очни болести в университета. Според текста на \"отворено писмо\", което тя внесе в съвета, проблемите с поддръжката на базата на болницата не са от вчера и в продължение на повече от две години екипът й е подавал сигнали за ставащото там с надеждата, че от страна на общинската администрация ще бъдат предприети мерки. Всички сигнали обаче са останали без отговор. По време на заседанието на комисията по здравеопазване Групчева каза, че лекарите, подали молби за напускане, не искат пари за заплати, а по-добри условия за работа, които варненският Медицински университет би могъл да осигури. \"Осъзнаваме какво означава стъпката с подаване на оставки, но това е единственото, което ни остана и което можем да направим\", каза тя. На заседанието, състояло се в края на миналата седмица, присъстваха и голяма част от лекарите в болницата. Те потвърдиха, че Течащ покрив, амортизирани кабинети, инвентар и апаратура – това беше картината, описана от тях. Всичко това правело с всеки изминал ден упражняването на професията им все по-невъзможно, а липсата на перспектива за промяна стояла в основата на подадените молби за напускане. Изненадващо новината за предстоящото напускане на лекарите от болницата не притесни членовете на комисията повече от идеята тя да премине в управление на Медицинския университет във Варна. По тази причина обсъждането на идеите за бъдещето на болницата и в чии ръце трябва да бъде то продължи почти 2 часа. Според управителя на болницата д-р Руслан Тошев (депутат от ГЕРБ в 43-ото Народно събрание) базата на болницата действително има нужда от подобрения, но те можели да бъдат направени и с финансиране от страна на собственика й - община Варна, и предаване в управление на Медицинския университет. Тошев определи случващото се като \"медийна атака срещу болницата от страна на университета с далечна цел\". \"Ако някой на тъмно е решил да хариже болницата на Медицинския университет, замислете се колко струва мястото\", каза Тошев, вероятно имайки предвид терена в широкия градски център, в който се намира базата и в момента. Според общинския съветник Ивайло Митковски (ДСБ) това, което се случва в Специализираната болница по очни болести във Варна, е илюстрация за това, че здравеопазването не е сред приоритетите на общинската администрация. Според него в същото финансово състояние се намират още няколко общински лечебни заведения. Той даде пример с Акушеро-гинекологичната болница във Варна, Диагностично–консултативния център \"Чайка\", болницата в кв. \"Аспарухово\". \"Нещата с очна болница са стигнали дотам, че тя явно не може да остане в този вид. във Варна са политическите назначения\", каза още Митковски. Според него предаването на болницата в управление на Медицинския университет бил най-добрият вариант за нейното спасяване. След обсъждането на проблема, което продължи няколко часа и завърши без конкретно решение, лекари от болницата потвърдиха намерението си да я напуснат след изтичането на предизвестията им на 7 април. Финансовата рамка на перото за здравеопазване в тазгодишния бюджет на Варна е 21,1 млн. лева. Това е с около 1,6 млн. лв. повече спрямо м.г. От тях обаче предвидените капиталови трансфери са в размер на 852 хил. лв. От тях Специализираната болница по акушерство и гинекология ще получи близо 473 хил. лв., а очна болница - едва 29 хил. лв. Останалите 350 хил. лв. трябва да покрият всички разходи за проектиране, обследване, основни ремонти и купуване на апаратура за всички лечебни заведения на територията на общината.", "date": "2019.03.11", "title": "Защо всички лекари от варненската очна болница решиха да я напуснат на професионалния си празник"}
{"url": "https://www.dnevnik.bg/biznes/2019/03/11/3402655_adjibadem_se_otkaza_da_prodava_bolnicite_si_tuk/", "text": "Най-голямото лечебно дружество в страната \"Аджибадем сити клиник\" спира процеса на продажба на веригата болници в България, като ще запази съществуващата структура, обяви компанията. Групата реши да преразгледа решението за продажбата, за което се разбра през октомври, заради подобряването на факторите в турската финансова стабилност и намаляващия валутен риск, се посочва в съобщението. По-рано днес пък излязоха официалните данни, според които  турската икономика е навлязла в рецесия  през четвъртото тримесечие на миналата година. Непосредствено пред групата предстои реализиране на стратегически решения и одобрени инвестиции. През следващата година инвестиционният план на групата възлиза на 18 млн. лева, които ще бъдат разпределени за технологии и подобряване на сградния фонд в лечебните заведения, се посочва в съобщение до медиите. Бизнесът на двете болници, познати доскоро като \"Сити клиник\" и \"Токуда\", и другите звена от групата беше оценен на около 200 млн. евро. През есента на 2018 г. заради срива на турската лира от Acibadem решиха, че ще продават бизнеса си в България и Македония. Междувременно в Македония местният им партньор беше арестуван и така се стигна до опцията да се продаде само българското поделение, припомня  \"Капитал\" . По информация на изданието интерес към болниците е имало и заради това решението е изненадващо.  Турската болнична група Acibadem (Acibadem Sağlık Hizmetleri ve Ticaret A.Ş) навлезе в България през юни 2016 г., като придоби болница \"Токуда\" и се сля със \"Сити клиник\", създавайки най-голямата верига лечебни заведения. Групата включва четири болници и три медицински центъра, като и трите столични болници са единствените, акредитирани от Joint Commission International (JCI), сочи официална справка от компанията.", "date": "2019.03.11", "title": "\"Аджибадем\" се отказа да продава болниците си тук, турската икономика се подобрила"}
{"url": "https://www.dnevnik.bg/skorost/2019/03/11/3402690_spodelenite_elektromobili_v_sofiia_se_uvelichavat_sus/", "text": "Компанията за споделени автомобили \"Спарк\" прибави 20 електромобила \"Хюндай Кона\" към парка си. Така предлаганите коли от компанията са вече 150, като всички се придвижват на ток. От \"Спарк\" уточниха, че още 150 електромобила \"Хюндай Кона\" ще бъдат доставени до средата на годината и така общият брой на колите им в София ще достигне 300. \"Това са луксозни автомобили от висок клас, които имат значителен пробег от 300 км с едно зареждане. С тази поръчка правим ясна заявка, че услугата \"Спарк\" има голям потенциал и все повече ще навлиза в транспортния микс на София\", заяви изпълнителният директор на компанията Стефан Спасов. Той каза още, че за година и половина от въвеждането на услугата над 35 хил. души са се възползвали от нея. \"Спарк\" позволява откриване и наемане на електрически автомобил през мобилен телефон. Колите могат да се вземат и оставят навсякъде в синята или зелената зона на София, където електромобилите спират безплатно, или в определените за целта зони извън центъра на София. Заплащането е на база време, като в зависимост от трафика ползването може да излезе по-евтино, отколкото такси. Към момента най-много автомобили в парка на \"Спарк\" са \"Фолксваген и-Ъп\" (Volkswagen e-Up, има и \"Нисан Лийф\" (Nissan Leaf) от предишното и актуалното поколение, както и няколко лекотоварни \"Нисан и-ЕнВи200\" (Nissan e-NV200).", "date": "2019.03.11", "title": "Споделените електромобили в София се увеличават със 170"}
{"url": "https://www.dnevnik.bg/kultura/2019/03/11/3402654_video_kolekciia_s_komentar_fikciia_dokument_na/", "text": "Избрани видеотворби от фонда на Софийската градска художествена галерия ще бъдат представени в изложбата със заглавие \"#коментар #фикция #документ\", която се открива на 12 март, вторник, от 18 ч.. Експозицията включва творби, които коментират съвременни социални проблеми, валидни за българското общество през последните години. Сред авторите са Оливие Барден, Мариана Василева, Даниела Костова, Цветан Кръстев, Кирил Кузманов, Надежда Олег Ляхова, Иван Мудов, Аделина Попнеделева, Расим, Калин Серапионов, Недко Солаков, Камен Стоянов и Красимир Терзиев. Притежавайки над 50 видеа, постъпили в нейно притежание между 2008 и 2018 г., галерията всъщност има най-богатата публична колекция на съвременно видеоизкуство в България. Изложбата с куратор Даниела Радева се реализира със съдействието на \"Гьоте институт\" и изследва съдържанието на тази сбирка, която отразява темите, вълнували художниците от 90-те години досега. Преобладаващ се оказва критичният поглед към съвременността. Тази тема свързва и творбите в #коментар #фикция #документ. \"Някои от тях се занимават с така наречената \"критика на институциите\" – основен израз в изкуството, определящ произведения, които директно коментират художествените институции. Други са ориентирани към политика, икономика, култура, манталитет, реклама, градска среда – всичко, което формира понятието \"съвременна действителност\", се казва в описанието на изложбата. Кураторът допълва: \"Принципът на селекцията в изложбата се ръководи и от наличието на наратив, може да се каже, че всички работи разказват конкретни истории. Както е характерно за видеоизкуството и за разлика от киното и телевизията например, тези истории могат да възпроизвеждат документално случаи от живота или да съдържат художествени фикции. Но също така художниците понякога преминават границата между двете. Те може нарочно да симулират документалност или да провокират съмнение от достоверността.\" Изложбата може да бъде видяна в Софийската градска художествена галерия до 14 април. ", "date": "2019.03.11", "title": "Видеоколекция с #коментар #фикция #документ на съвременността"}
{"url": "https://www.dnevnik.bg/evropa/2019/03/11/3402700_eurbus_zapochna_izpitaniia_na_vuzdushno_taksi_v/", "text": "Европейският самолетостроител \"Еърбъс\" (Airbus) започна днес в германския град Инголщат изпитания на въздушното си такси, наречено \"Ситиеърбъс\" (CityAirbus), предаде ДПА. Планира се в бъдеще тези таксита да станат алтернатива на традиционните транспортни средства най-вече в градовете с особено интензивно движение. Тестовете ще се проведат в района на Инголщат. Новата транспортна система бе представена на площада пред кметството от министъра на транспорта и цифровата инфраструктура Андреас Шойер и от държавния министър по въпросите на развитието на цифровите технологии Доротее Бер. \"СитиEърбъс\" прилича на дрон с 4 седалки и 8 перки, задвижва се с електричество. Предполага се, че такива въздушни таксита ще изпълняват курсове в големите градове най-вече от центъра до летището. В бъдеще могат да бъдат използвани и за други цели - например да превозват лекари при спешни случаи, да транспортират кръв и органи на пациенти. \"Ситиеърбъс\" е бил конструиран в завода на \"Еърбъс\" в Донаувьорт. /БТА", "date": "2019.03.11", "title": "\"Еърбъс\" започна изпитания на въздушно такси в германския град Инголщат"}
{"url": "https://www.dnevnik.bg/evropa/2019/03/11/3402709_es_se_nujdae_ot_400_hil_parkinga_za_tejkotovarni/", "text": "В ЕС липсват 400 хил. охраняеми зони за паркиране за тежкотоварни автомобили, сочи  проучване , представено днес от Европейската комисия. Наличието на подобни места за почивка на водачите е в основата на подготвяните промени в правилата за тяхната дейност, добили известност като \"плана Макрон\" и \" пакета мобилност \".  В документа се уточнява, че в ЕС има 300 хил. места за паркирането на камиони, но едва около 7 хил. от тях са под охрана. Допълва се, че по много от обичайните маршрути за товарните превози изобщо липсват необходимите паркинги. Според данните от доклада в България, Гърция, Великобритания, Швеция, Ирландия и Финландия няма нито един паркинг, който да отговаря на изискванията за охрана, а в Румъния и Италия има само по едно сертифицирано подобно съоръжение. Най-много охраняеми сертифицирани паркинги са отчетени в Холандия, Белгия, Германия и Испания. Повече за нормите можете да видите в прикачения документ. Отбелязва се, че 75 на сто от кражбите от товарни превозни средства се извършват, докато камионите са спрели на неохраняеми места. Еврокомисията е готова да отпусне средства за обособяването на охраняеми паркинги и очаква оценката на експерти за изготвянето на общи изисквания за новите съоръжения. Допълва се, че водачите са принудени да спират винаги когато изтече работното им време. Експертите са установили досега, че съществуващите три стандарта за охраняемите паркинги в ЕС се различават чувствително. Все още почти не е възможно запазването на паркомясто предварително, а дори когато такава услуга се предлага, на нея рядко може да се разчита. Предлага се въвеждането на единни европейски изисквания за охраняемите паркинги и поставянето им в категории \"бронзова\", \"сребърна\" и \"златна и платинена\". Трите категории би следвало да предлагат общ минимум от услуги. Експертите предлагат също извършването на постоянни проверки на дейността на паркингите, въвеждането на система за запазване на места, както и изготвянето на насоки за строежа на тези съоръжения. От 2014 до 2017 г. еврокомисията е осигурила 45 милиона евро за дейности в тези области, се посочва в съобщението, без да се дават подробности. Уточнява се, че в експертните групи са включени водачи, синдикати, превозвачи, производители на превозни средства, собственици на товари, застрахователи. Предвижда се първата обща среща на заетите с подготовката на промените да се състои в началото на следващия месец. /БТА", "date": "2019.03.11", "title": "В България нито един паркинг за камиони не отговаря на изискванията на ЕС за охрана (допълнена)"}
{"url": "https://www.dnevnik.bg/sport/2019/03/11/3402698_mejdunarodnata_federaciia_ostavi_zabranata_za_ruskite/", "text": "Международната федерация по лека атлетика (IAAF) остави в сила забраната за руските състезатели. От организацията обясниха, че все още очакват  данните, събрани от московската лаборатория , както и финансово обезщетение за разследванията. Руската федерация по лека атлетика беше изключена през 2015 г. след излизането на доклада, с който Световната антидопингова агенция (WADA) разкри мащабна държавно спонсорирана допинг схема. В неделя и понеделник ръководството на IAAF обсъди в Доха възможността за вдигане на забраната руските атлети да участват в международни състезания. Руне Андерсен, който оглавява работната група на IAAF по казуса, обясни, че Русия трябва да изпълни двете условия. \"Те трябва да бъдат изпълнени. Щом получим това, от което се нуждаем, сериозно ще обмислим и ще препоръчаме на IAAF да върне правата на Русия\", заяви Андерсен. Руските власти отричат намеса на държавата в допинг програмата, но признават, че висши служители са били замесени, като са осигурявали забранени вещества за спортисти, намесвали са се в антидопинговите процедури и са прикривали положителни допинг проби, припомня \"Ройтерс\". В момента  IAAF допуска в международните състезания руски атлети да участват под неутрален флаг  след доказване на невинността им.", "date": "2019.03.11", "title": "Международната федерация остави забраната за руските атлети"}
{"url": "https://www.dnevnik.bg/biznes/2019/03/11/3402707_bulgariia_e_sred_stranite_s_nai-mnogo_neobslujvani/", "text": "През последните години необслужваните кредити в България намаляват, но страната остава сред трите в региона на Централна и Източна Европа с най-висок дял такива заеми. Това показва традиционният анализ на \"Делойт\", който показва ситуацията към края на 2017 г. В България банковият сектор въвежда стратегия за намаляване на нивата на необслужвани кредити, насърчавана от БНБ, която включва отписване на кредити от балансите на банките и по-сериозен мониторинг на кредитните портфейли. Това води до подобряване на качеството на активите, се посочва в документа. Обемът на проблемните кредити на физически лица спада значително – с 21.7%, а този на корпоративни – с 17.7% от 2016 г. до края на 2017 г. През последното тримесечие на 2017 г. делът на необслужваните заеми на физически лица е вече 7.4%, а на фирми - 12.5%. Тъкмо този процент е третият най-висок сред страните в региона.  В периода 2015 – 2018 г. продажбата на необслужвани дългове възлиза на около 1.5 млрд. евро, от които 0.8 млрд. евро през 2018 г. През 2018 г. Обединена българска банка реализира сделка за 235 млн. евро с EOS Matrix, a Уникредит Булбанк обявява продажбата на 250 млн. евро необслужвани кредити (обезпечени и необезпечени, отпуснати както на физически, така и на юридически лица).  Анализът отчита и това, че през 2017 г. кредитите за домакинствата растат с 6.5%, докато корпоративните на практика стагнират на нивото на предходната година. Продължаващото задлъжняване на домакинствата се дължи основно на подобряващите се условия на пазара на труда и на ниските лихви по заемите, отчита \"Делойт\". Отчита се, че през 2016 г. са направени стрес тестове на всички банки в страната, а в момента Европейската централна банка прави такива на няколко институции.", "date": "2019.03.11", "title": "България е сред страните с най-много необслужвани заеми в региона, сочи доклад"}
{"url": "https://www.dnevnik.bg/bulgaria/2019/03/11/3402726_kmetut_na_sozopol_e_obvinen_za_prisvoiavane_na_2_mln_lv/", "text": "Софийска градска прокуратура (СГП) повдигна обвинение на кмета на Созопол Панайот Рейзи за длъжностно присвояване на близо 2 млн. лв., съобщи държавното обвинение. Присвояването е в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления, се казва в съобщението. То е извършено чрез общо 33 отделни деяния в периода 29 август 2014 г. и 27 март 2017 г. Присвоените пари - 1 989474.08 лв., са били притежание на община Созопол, които кметът е трябвало да управлява. Той е плащал пари по фактури за извършени строително-монтажни работи, но вместо по сметката на фирмата, ги превеждал на физическо лице, което нямало връзка с фирмата - изпълнител. За улесняване на присвояването Рейзи е извършил и документни престъпления, като съзнателно се ползвал от неистински частни документи – договори и фактури. Самите фактури и договори не пбили съставени от лицата, сочени за техни автори. Кметът е с мярка за неотклонение подписка. Ако прокуратурата успее да докаже обвинението в съда, той може да влезе в затвора за между 10 и 20 г., част или цялото му имущество да бъде конфискувано и да бъде лишен от правото да заема изборна длъжност, се казва в съобщението на държавното обвинение. Рейзи участва в местната власт на Созопол вече 20 години. В периода 1999 – 2002 г. е бил зам.-кмет, а от 2003 до 2007 г. е председател на общинския съвет. От 2007 г. е кмет на Созопол, за последния си мандат е избран с листата на ГЕРБ. По-рано днес СГП предяви обвинение и на  кмета на Златица Магдалена Иванова (БСП)  за присвояване на 1 млн. лв.", "date": "2019.03.11", "title": "Кметът на Созопол Панайот Рейзи е обвинен за присвояване на 2 млн. лв."}
{"url": "https://www.dnevnik.bg/razvlechenie/2019/03/11/3402740_oficialno_smurtta_na_kiit_flint_ot_prodidji_ne_se/", "text": "Вокалистът на \"Продиджи\" Кийт Флинт е умрял вследствие на обесване. Това са изводите, оповестени на специално изслушване в Есекс, където бе открито тялото на музиканта, писа Би Би Си. 49-годишният музикант бе открит мъртъв в дома си в Норт Енд в Есекс на 4 март. Според главния разследващ на Есекс Линзи Шаф първоначалният доклад, изготвен от местната полиция, показва, че причината за смъртта е обесване и тя не се разглежда като \"съмнителна\". Все още се очакват официалните данни от токсикологията и следващото изслушване по случая е отложено за 23 юли. Роденият в Редбридж, Лондон, изпълнител става известен с британската електронна група \"Продиджи\" през 90-те години. Сред най-големите им хитове са Firestarter, Breath и Smack My Bitch Up. Последният им, седми поред, студиен албум No Tourists бе издаден през ноември 2018 г. и се очакваше групата да направи турне в САЩ през май тази година. Само преди няколко седмици \"Продиджи\" бяха и на турне в Австралия.", "date": "2019.03.11", "title": "Официално: Смъртта на Кийт Флинт от \"Продиджи\" не се разглежда като \"подозрителна\""}
{"url": "https://www.dnevnik.bg/sport/2019/03/11/3402640_snimka_na_denia_ekstremni_ski_na_vitosha/", "text": "Повече от 70 скиори и сноубордисти се включиха в екстремната надпревара \"Витоша X Lines\". Участниците бяха затруднени от високите температури. Симеон Павлов (на снимката) впечатли съдиите и успя да спечели цели 95 точки за най-добрия резултат за деня.", "date": "2019.03.11", "title": "Снимка на деня: Екстремни ски на Витоша"}
{"url": "https://www.dnevnik.bg/skorost/2019/03/11/3402770_novite_pokoleniia_na_korola_i_rav4_ot_toiota/", "text": "Новите поколения на  \"Тойота Корола\"  и  \"Тойота\" RAV4  направиха официалната си премиера в края на миналата седмица. \"Корола\" беше показана в трите и варианта - седан, хечбек (продаван в продължение на 12 години като \"Аурис\") и комби. Гамата на \"Корола\" е разработена върху нова платформа, която подобрява пътното поведение и сигурността. Сред двигателите присъстват турбобензинов със 114 к.с. за хечбека и комбито и 1.6-литров със 132 к.с. за седана. Дизели в новото поколение на автомобила не се предлагат. Във всичките си силуети \"Тойота Корола\" може да се поръча и като хибрид със 122 конски сили системна мощност. В автомобилите специално внимание се обръща на системите за сигурност, обединени под името Toyota Safety Sense. Петото поколение на \"Тойота\" RAV4 също е на нова платформа, която е с по-нисък център на тежестта и значително повишена устойчивост срещу усукване на купето. Кросоувърът залага на водещо за класа пространство в багажника (580 л при вдигнати седалки). За момента новата \"Тойота\" RAV4 се предлага в България само като хибрид, комбиниращ нов 2.5-литров бензинов двигател и електромотор, като системната мощност е 218 конски сили за версиите с предно задвижване и 222 к.с. при тези с двойно предаване. Новата електрическа система 4Х4 на RAV4 хибрид е напълно преработена и подобрена, за да осигури много по-силно представяне при трудни условия и сигурно управление при хлъзгави терени. RAV4 е и първият модел на \"Тойота\", който се възползва от допълнителни функции на Toyota Safety Sense, интегриращи съвременни технологии за предотвратяване на инциденти и осигуряващи повече асистенция на водача, както и системи, включващи частично автономно управление.", "date": "2019.03.11", "title": "Новите поколения на \"Корола\" и RAV4 от \"Тойота\" дебютираха в България"}
{"url": "https://www.dnevnik.bg/intervju/2019/03/11/3402635_juliia_reda_direktivata_za_avtorskoto_pravo_e/", "text": "Вторият - в чл. 13 - задължава сайтове и приложения, където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на авторското право - макар да не са длъжни да въвеждат филтри, не е ясно по какъв друг начин те биха могли да се справят със задачата. Изключения ще има само за сайтове, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. По темата \"Дневник\" говори с Юлия Реда, евродепутат от Пиратската партия и докладчик в сянка за директивата. - Много съм недоволна. Изходът от преговорите на практика е просто тайно договорената от  Германия и Франция сделка . Няма никакви значителни промени и особено лош аспект е това, че дори малки компании, стига да са на повече от 3 години, ще трябва да използват филтри. - Старият текст на парламента гласеше, че \"филтрите трябва да бъдат избягвани\". Този текст вече го няма. Поискахме го, но Съветът (на ЕС - бел. ред.) не бе склонен да приеме. Ясно е, че намерението им е да направят филтрите задължителни. Текстът сега гласи, че платформите трябва да предотвратяват нарушенията на авторското право, но единственият начин да го направят е чрез филтри. - Така мисля. Мисля, че това предложение дава власт на най-големите носители на права, които имат монопол върху информацията кое произведение на кого принадлежи, и на големите технологични компании, които създават филтрите. Ако сте малък форум например, няма да имате парите да създадете собствени филтри, ще ги купите от голяма компания. Мисля, че крайният резултат ще бъде, че ще засилим позицията на големите многонационални компании и малките технологични компании няма да имат възможност да растат. - Мисля, че в Комисията понякога лявата ръка не знае какво прави дясната. Уважавам много борбата на комисар Вестегер срещу нечестните практики и нарушенията на правилата за конкуренцията, извършвани от технологичните компании. Но мисля, че ЕК е прекалено близка с медийните компании, които не целят да направят интернет по-честен, те просто искат да предотвратят развитието на нови технологични компании. Не са особено доволни от съществуването на \"Гугъл\", \"Фейсбук\" и т.н, така че искат да спрат нови платформи да навлязат на пазара. Някои експерти от страната на медийните издатели са казвали това в прав текст - че целта е създаването на онлайн платформи да стане непривлекателно, че предпочитат те да контролират достъпа на хората до информация и култура. - Според мен истинският проблем на медийните компании е пазарът на реклама. \"Гугъл\" и \"Фейсбук\" са доминиращи там и това доведе до огромен натиск върху бизнес модела на новините. Но от  \"данъка върху линковете\"  в Германия научихме, че той влошава нещата. В Германия издателите не спечелиха нищо от това предложение, защото \"Гугъл\" просто промени показването на новините в  Google News  и спря да показва дългите откъси, за което би се изисквал лиценз. В резултат по-малко хора отиваха в новинарските уебсайтове, защото са по-склонни да кликнат на линк, ако има откъс. Издателите дадоха на \"Гугъл\" безплатен лиценз да използва откъси, но не направиха това за по-малките търсачки от Европа. В крайна сметка те дадоха на \"Гугъл\" предимство в конкуренцията. Мисля, че ЕС трябва да ремонтира рекламния пазар, вместо да поправя този рекламен проблем със законодателство за авторското право. Проблемът се корени там. Вместо това те се вслушват в частните интереси на няколко големи медийни компании, чиято цел не е да разбият рекламния монопол на \"Гугъл\" и \"Фейсбук\", а да обединят пазара и да гарантират, че няма малки издатели и малки платформи, а само няколко големи издатели, които да преговарят помежду си. - Например \"Бертелсман\", която е една от големите медийни компании, дори написа писмо, в което казваше, че предложенията не са достатъчно екстремни. Имаме \"Аксел Шпрингер\", които лобират много за този закон, музикални лейбъли и други. Ясно е, че Европейската комисия се вслушва в много от тези по-големи медийни компании и предложенията до голяма степен са оформени по техните идеи. По време на преговорите имах чувството, че хората седят около масата и си четат един на друг предложенията на носителите на авторски права. Това е подигравка с демократичния процес и се надявам, че Европейският парламент ще го отхвърли. - Мисля, че се нуждаем от един европейски закон за авторските права, който е лесен за разбиране и справедлив спрямо всички. Това означава, че не само притежателите на авторските права имат права, но и потребителите имат права. Сега потребителите нямат такива. Има няколко изключения, които не важат за целия ЕС, но ако например качите нещо законно, например пародия, и филтърът го блокира, вашите права не са били нарушени, няма много какво да направите. Мисля, че се нуждаем и от фундаментална промяна, в която притежателите на авторски права трябва да регистрират правото си, ако искат да го защитят. Защото в наши дни очакваме онлайн платформите да познават всяка творба в света и да знаят кой е авторът ѝ. Ако кача картина онлайн, как може платформата да знае дали картината е моя, или съм я взела от някого другиго? Невъзможно е. - Не. Когато парламентът гласува през септември, имаше малко мнозинство за филтрите, около 70 гласа, и имаше пълно изключение за малките бизнеси - под оборот от 10 млн. Но това вече го няма. Сега вече има изключения за платформите, които са по-млади от 3 години, оборотът им е по-малко от 10 млн. и имат аудитория по-малко от 5 млн. потребители на месец. Тоест дори малък дискусионен форум, стига да е по-стар от 3 години, трябва да използва филтри. Не мога да си представя, че парламентът ще приеме това, и е важно хората да пишат на евродепутатите си и на кандидатите на европейските избори през май, за да им кажат, че няма да изберат човек, който подкрепя това предложение. - Пиратската партия ще участва в изборите в 13 държави и много се радвам, че в следващия парламент ще има не един пират, а може би поне 5. Пиратската партия е най-силна в Чехия, където е в националния парламент като най-голямата проевропейска партия, сега има подкрепа около 15%. Германия вероятно ще изпрати един евродепутат и имаме шанс за други държави като Люксембург или Швеция също да вкарат някого.", "date": "2019.03.11", "title": "Юлия Реда: Директивата за авторското право е подигравка с демократичния процес"}
{"url": "https://www.dnevnik.bg/analizi/2019/03/11/3402758_niakoi_kovarno_debne_bezzashtitnite_bulgari/", "text": "  Две седмици след приемането на ВМРО в Алианса на консерваторите и реформистите в Европа (АКРЕ) досегашният (и кандидат за бъдещ) евродепутат от тази партия организира  среща на консерваторите  с тема \"Бъдещето на Европа: Традиционализъм, християнски ценности, патриотизъм\", а основното послание беше \"Новата Европа - Европа на отечествата и нациите\". Разточителната предварителна реклама на срещата като \"международна\" и \"част от календара на АКРЕ\" се оказа попресилена - участието бе предимно местно, а \"календарът на АКРЕ\" явно не бе успял да разбере навреме за нея. Но това са формалности. А и всъщност събитието беше много полезно - както (вероятно) за своите организатори, така и за страничната публика. Защото ѝ даде възможност да се ориентира в контекста и залозите на предстоящите избори за европейски парламент (ЕП), като фокусира в себе си процеси, характерни и за българския, и за общоевропейския политически терен. Макар и предизборната кампания формално да не е започнала, за много от тукашните политически играчи сега е най-усилното време. Борейки се да хванат поне една \"ръка\" в предстоящото \"раздаване на картите\" (което за някои е равносилно на оцеляване), те трескаво се групират и прегрупират, правят остри завои, свалят едни и надяват други идеологически маски. В това отношение явно повечето са преценили, че най-много ще се харчат консервативно-патриотичните идеи. Затова в тази ниша вече е тясно като в консервна кутия (дори и т.нар. системни партии са с единия крак вътре). А т.нар. публично пространство е задръстено с измислени страхотии и врагове, които трябва да стреснат електората и да го накарат да потърси консервативна защита. Част от играта е и придаването на важност чрез принадлежност или прикачване към някое от европейските политически обединения. Подобен кипеж се наблюдава и на общоевропейския терен. В борба за повече гласове и места в следващия парламент политическите семейства се прегрупират и без да подбират много-много, търсят начин да се разширяват с нови национални играчи. В това отношение АКРЕ е типичен пример, най-вече защото има да наваксва голямата дупка, която заради Брекзит ще оставят след себе си британските тори. Затова се разраства българското присъствие - след човека-партия Бареков влезе ВМРО. И няма да е чудно, ако в края на краищата бъде припозната и откровено проруската \"Атака\". Така миналата година италианското участие бе разширено с крайнодесните \"Италиански братя\" (но пък Салвини и неговата \"Лига\" засега гледат в друга посока). Сега най-вероятно предстои наддаване кой да приюти запътилия се извън Европейската народна партия (ЕНП) Орбан. Всички обясняват тази политическа хиперактивност с иначе безспорния факт, че на тези избори е заложено бъдещето (а може би и съществуването) на изправения пред \"дълбок разлом\" ЕС. Според консерваторите този разлом е прокопан от \"политиките на глобалния либерализъм\" в лицето на ЕНП и Партията на европейските социалисти (ПЕС), които досега са управлявали заедно и носят отговорността за \"мигрантската криза, бума на ислямския радикализъм, ерозията на традиционните ценности\". В българската си разновидност тази теза е по-истерична и леко изместена към полово-сексуалната проблематика: \"джендъри\", \"гей пропаганда\", \"розово-либерален фашизъм\" и куп други измислици за това как някой коварно дебне беззащитните българи, за да им обърне сексуалната ориентация и да им смени пола. Прави впечатление и тезата за \"двойните стандарти\", според която например те (Западът) ни смятат за второ качество хора, които не заслужават качествена храна, а могат да консумират каквото има и каквото остане И така - либерализмът е нерадостното настояще, заплахата, отровата. А рецептата е написана: \"лекарството\" за Европа са консерватизмът, християнските и семейните ценности, националните традиции, патриотизмът. Зададена е и посоката: бъдещето на Европа е в нейното минало - \"Европа на свободните отечества и на нациите\". Което означава \"връщане на компетенции у суверенните правителства и народи, които си сътрудничат посредством междуправителствени спогодби и споразумения\". Моето уважение към споменатите ценности и традиции, но решаващо за бъдещето на ЕС няма да е противоборството между либералните и консервативните възгледи. То, разбира се, е напълно реално, но ожесточението, с което се води, често е модна поза за привличане на гласове. Или дори елегантно прикритие за крайнодесни и недемократични тенденции. Истинският \"дълбок разлом\" е друг. Истинският \"съдбовен избор\" е друг. За да обоснове тезите си, споменатият евродепутат от ВМРО твърди, че \"национализмът и националното самоопределение и националното самосъзнание са това, което е изградило днешна Европа\". Истината обаче е друга: основаването и развитието на ЕС е история на осъзнат отказ от национализма в името на мира, постепенно ограничаване на националния суверенитет и интегриране в единно пространство на демокрация, законност, права, свобода, солидарност. Именно това европейско обединение сега е поставено под въпрос. Разделителната линия: по-нататъшна интеграция или връщане назад към миналото, балансиране на интересите в името на дългосрочния общ просперитет или сблъсък на възраждащите се национални егоизми. Привидно българските консерватори предлагат някакъв среден път. Те са едновременно за солидарна (разбирай - с нас) и разумна (според нашите разбирания) Европа и за \"България над всичко\" (\"Да направим България велика!\"). Но предлаганото \"лечение\" за ЕС ще има изненадващи за тях (или пък не?) странични ефекти. Представете си например какво ще стане с т.нар. пакет \"Макрон\", ако пледиращите за \"Европа на нациите\" надделеят, всички обявят, че техните свободни отечества са над всичко, суверенните правителства и народи си поискат обратно компетенциите. Тогава най-напред българските камиони и шофьори ще изгубят изобщо правото да превозват товари на местните пазари. След тях и всички останали ще загубят свободата да работят извън България. Накрая ще се върнат и визите. Запитайте се как ще завърши днешната патриотична борба срещу \"двойните стандарти\" в ЕС. А какво ли ще стане с бюджета на съюза и с неговите фондове за сближаване, когато надделее разбирането за еднопосочната солидарност и интеграцията по желание (комуто, колкото, когато и където му е изгодно)? Вече е ясно какво може да стане със законността, правата и свободата, в случай че се възприеме принципът на \"суверенната демокрация\" - подчинена съдебна система, овладени медии, закрити университети, смачкано гражданско общество, авторитаризъм, корумпирана олигархия. Крайният резултат от всичко това ще е печален. И изчезването на днешния ЕС ще е най-малкият проблем. Дали това е българският национален интерес?", "date": "2019.03.11", "title": "Някой коварно дебне беззащитните българи"}
{"url": "https://www.dnevnik.bg/sviat/2019/03/11/3402781_tesla_shte_vdigne_sredno_s_3_cenata_na_vsichki_koli/", "text": "Американската компания \"Тесла\" (Tesla) реши да повиши средно с 3 процента цената на всички свои автомобили с изключение на  \"Модел 3\"  (Модел 3), съобщи на сайта си компанията. \"Тесла ще е принудена да повиши цените на електрическите си автомобили приблизително с 3 процента в целия свят, тъй като ще затворим по-малко магазини за автомобили, отколкото планирахме\", се посочва в комюникето на компанията. В края на февруари \"Тесла\" обяви намерението си да се откаже от по-голямата част от магазините за автомобили и да премине към онлайн продажби, за да понижи стойността на стандартния  \"Модел 3\"  до 35 000 долара. \"Въз основа на проведения през последните 2 седмици анализ във всеки от салоните ни стигнахме до извода, че ще са ни необходими още няколко месеца, за да осъществим замисленото\", обяви фирмата. \"Някои от вече закритите салони ще бъдат отново открити.\" В момента \"Тесла\" произвежда седаните \"Модел 3\" и \"Модел Ес\" ( Model S ), както и кросоувъра \"Модел Екс\" (Model Х). Стандартният \"Модел 3\" ще се предлага зa 35 000 долара. \"Тесла\" бе основана през 2003 година от милиардера  Илон Мъск . Централата на компaнията е в Пало Алто, Калифорния. Отначало тя се специализира само в производството на електрически автомобили, а впоследствие започва да се занимава и със създаването на слънчеви батерии и други системи за съхранение на енергия. /БТА", "date": "2019.03.11", "title": "\"Тесла\" ще вдигне средно с 3% цената на всички коли освен на \"Модел 3\""}
{"url": "https://www.dnevnik.bg/evropa/2019/03/11/3402570_sporut_za_migrantite_moje_napulno_da_razrushi_es/", "text": "През последните три години общо седем законопроекта за реформиране на миграционната политика на ЕС видяха бял свят и лежат на масата за преговори. От три години министрите на вътрешните работи спорят, не успяват да намерят решение и всеки следващ опит за постигането на компромис приключва по един и същ начин - с уверението, че нещо трябва да се случи. Но нищо не се случва. Старото Дъблинско споразумение, според което първата приемна страна е отговорна за търсещите убежище и мигрантите, все още е в сила - въпреки общото мнение, че то вече не функционира. По този въпрос 28-те министри на вътрешните работи от ЕС са напълно съгласни, но не успяват да намерят по-добра форма на регулация. По някакъв начин солидарната, базирана на общи идеи миграционна политика и политика за даване на убежище се провали по всички показатели: Италия и Гърция настояват за преразпределяне на пристигащите сред страните от общността, Унгария и Полша не желаят да приемат никого, Франция и Германия пък смятат, че отговорността трябва да си остава у първоприемните страни. На  последната среща  на вътрешните министри преди евроизборите националните представители официално признаха, че не могат да постигнат споразумение. По този начин те дават на десните популисти \"храна\" за предизборната им кампания. Слабостта на ЕС Използвайки чувствителната тема за миграцията, популистките партии могат да извлекат ползи на европейските избори в края на май и едновременно с това отново да критикуват ЕС като неспособен да решава кризи - реални и измислени. Именно с тази неспособност италианският крайнодесен вътрешен министър Матео Салвини ще оправдае затварянето на италианските пристанища за спасени в морето бежанци и мигранти. С провала на общата миграционна политика на ЕС унгарският премиер Виктор Орбан ще продължи да подхранва  погрешната си теза , че Брюксел иска да наводни страната с мюсюлмани с цел \"подмяна на населението\". Десните ще продължат да твърдят подобни глупости из цяла Европа: от \"Алтернатива за Германия\", през Партията на свободата в Австрия, до Консервативната народна партия в Естония. Германският министър на вътрешните работи Хорст Зеехофер от ХСС, който - заради миграционната политика - предизвика в Германия истинска коалиционна криза миналото лято и обеща да има европейски решения, също се провали с гръм и трясък. И той не постигна нищо. До днес не съществува споразумение с италианското популистко правителство за репатриране на мигранти. Точно обратното - сега Италия заплашва да сложи край на Европейската спасителна мисия \"София\" в Средиземно море - против волята на Германия. А Зеехофер, от друга страна, не може да направи нищо, въпреки че през юли с радост стисна ръката на крайнодесния Салвини. С празни ръце Сега става изключително лесно да се говори за пълна изолация, граници, по-високи огради и стени. Крайно разделеният Европейски съюз не предлага никаква перспектива в миграционната политика. В същото време миграционната криза в момента  е овладяна , съдейки по силно намалелия брой на пристигащите. ЕС обаче далеч не е готов да се справи с подобна ситуация като тази от 2015 година. Европейците нямат готовност за следващата гражданска война, за следващата хуманитарна криза или новите мигранти, които бягат от последиците от климатичните изменения. Само единайсет седмици преди изборите за Европейски парламент това е абсолютен скандал. Така че не е нужно да се изненадваме, ако популистите и антиевропейците спечелят изборите. Нови обещания ще има чак в края на годината, когато ще се обсъжда как ще се харчат средствата от фондовете на ЕС. Ще получат ли държавите, приемащи повече мигранти, повече пари, а тези, които отказват, ще бъдат ли наказани с по-малки дотации? Този спор има потенциал да парализира, а в най-лошия случай и напълно да разруши Европейския съюз.", "date": "2019.03.11", "title": "Спорът за мигрантите може напълно да разруши ЕС"}
{"url": "https://www.dnevnik.bg/politika/2019/03/11/3402898_upravlenieto_e_otgovornost_a_bsp_ne_mogat_da_nosiat/", "text": "Няма никакво нарушение на Конституцията с опрощаването на дълговете на вероизповеданията. Това е поредната опорна точка на нашите политически опоненти, каза днес в Благоевград заместник-председателят на ГЕРБ и ръководител на парламентарната група на партията Цветан Цветанов. Коментарът му беше по повод  одобрените от парламента  на първо четене промени в Закона за вероизповеданията, които ще позволят да се опростят дълговете на мюфтийството. Той обяви, че бил изненадан, че БСП потърсили политически дивидент от темата с вероизповеданията. \"Явно просто не могат да избягат от себе си. Те търсят противопоставяне в обществото\", допълни Цветанов. \"Когато ГЕРБ управлява, еврофондовете стигат до България и по този начин се реализират множество инфраструктурни проекти. Ние можем да покажем конкретни видими резултати от нашата работа, които са подобрили средата на живот на хората. БСП са на другия полюс. Неслучайно те критикуват качеството на проектите, изпълнени по време на мандата на ГЕРБ. Това е защото те нямат с какво да се похвалят\", каза той при откриването на ремонтирания централен площад в Благоевград. По думите му желанието на БСП да настъпи политическа криза, за да дойдат на власт не кореспондира с политически отговорното поведение. \"Управлението не е привилегия, а отговорност. БСП не могат да носят такава и провалиха много проекти\", отбеляза Цветанов.", "date": "2019.03.11", "title": "Управлението е отговорност, а БСП не могат да носят такава, смята Цветанов"}
{"url": "https://www.dnevnik.bg/sviat/2019/03/11/3402896_rumunci_shte_protestirat_s_iskane_za_poveche_magistrali/", "text": "Различни организации и фирми от цялата страна се присъединяват към инициатива за организиране на 15-минутна обща стачка в Румъния на 15 март с призив към властите да бъдат построени магистрали, съобщи информационният сайт \"Зиаре\". Кампанията с хаштаг #sieu (#и аз) тръгва от бизнесмена Щефан Мандаки, който сам построи един символичен метър  магистрала  в областта Молдова (Североизточна Румъния). Мандаки е похарчил 45000 евро за строежа на един метър високоскоростен път и планира да открие официално \"участъка\" на 15 март. Бизнесменът, който притежава верига от ресторанти, хотел, конферентна зала и фитнес зала, заяви, че служителите му са принудени да шофират по пътищата на Румъния и прекарват два пъти повече време на волана заради  лошата инфраструктура. \"Бих искал да имаме магистрала от Сучава (Североизточна Румъния) до Букурещ\", заяви бизнесменът. Той каза, че е изненадан от огромната подкрепа към инициативата му и че очаква град Сучава да бъде изцяло блокиран на 15 март. Редица лица и компании обявиха намерение да спрат работа на същия ден за 15 минути от 15.00 часа. Протестът е озаглавен \"15-минутна обща стачка.  Румъния иска магистрали \". Към акцията ще се включи компанията ЮСК Румъния, чиито над 800 служители в 73-те магазина в страната ще спрат работа за 15 минути. \"Наличието на магистрали, които да свържат ключовите градове на страната, както и страната с останалата част на Европа, е все по-належащ въпрос. За един търговец магистралите означават по-кратко време за доставки, по-малки разходи за транспорт, по-малък отпечатък върху околната среда и т.н.\", заяви Алекс Брату, мениджър на ЮСК за Румъния и България. Към протеста се присъединява и кметът на централния град Брашов. \"Солидарни сме с този протест, защото липсата на инфраструктура създаде много проблеми на Брашов, който загуби съществени инвестиции\", посочи кметът Джордже Скрипкару. Редица фабрики, магазини, транспортни организации, граждански организации и други също обявиха, че ще се присъединят към протеста. /БТА", "date": "2019.03.11", "title": "Румънци ще протестират с искане за повече магистрали"}
{"url": "https://www.dnevnik.bg/biznes/2019/03/11/3402900_iztochna_evropa_triabva_da_raboti_za_ikonomicheski/", "text": "Получаваните средства от Европа трябва да бъдат използвани от държавите от Източна Европа преди всичко за създаването на устойчиви икономически модели, които да не доведат до срив след преустановяването на европейските фондове, заяви президентът Румен Радев, който откри днес в Любляна заедно със своя колега Борут Пахор Словенско-български бизнес форум. Във форума участваха над 120 български и словенски компании в областта на информационните технологии, иновациите, енергетиката, строителството, земеделието и производството на храни. България може да се поучи от Словения как се постига реална икономическа и социална конвергенция в ЕС, посочи президентът. Той отбеляза, че въпреки ограниченият вътрешен пазар, експортноориентираната словенска икономика разчита на износ с висока добавена стойност и успява да създаде висок стандарт на живот за словенските граждани. Двамата президенти отбелязаха тенденцията на увеличаване на двустранния стокообмен и на туризма през последните години, но подчертаха че достигнатите 400 млн. евро не отговарят на възможностите на България и Словения.", "date": "2019.03.11", "title": "Източна Европа трябва да работи за икономически модели без еврофондове, смята президентът"}
{"url": "https://www.dnevnik.bg/kultura/2019/03/11/3402882_filmut_da_se_razkriesh_kato_lekarstvo_sreshtu/", "text": "Документарният филм на Дени Паро \"Да се разкриеш\", който ще бъде показан  , хвърля поглед към най-младата част от ЛГБТИ обществото. Проблемът, върху които се фокусира лентата, е трудността на младите хора да разкрият сексуалната си ориентация пред родителите и близките си. Прожекцията на филма е част от програмата на 23-ия \"София филм фест\", а на пресконференция днес Дени Паро разказа повече за историята на филма. Темата е предизвикала интереса на френския режисьор, когато той е попаднал на видеоклип в \"Ютюб\", в който млад англичанин се обажда на баба си, за да й признае, че е гей. Самото признание трае едва минута и е предшествано от 7 минути , в които той говори за всичко друго. \"Изчервява се, поти се. Напомни ми за мен, когато бях тийнейджър\", призна Дени Паро. Не след дълго режисьорът е изгледал около 1200 подобни видеоклипа. Той избира 20 от тях и ги монтира във филм с дължина от един час. \"За мен това е правилната медия за подобен филм. Не бих могъл да помоля хората да се разкрият\", коментира Паро нестандартното си на пръв поглед решение.  Според Дени Паро използваният материал показва, че има повтарящи се теми и проблеми, които трябва да се изговарят отново и отново, защото те се дължат преди всичко на страх. Както от страна на младите хора, така и от страна на родителите. \"Ние много често чуваме, че да си гей е избор, но не е така\", твърди режисьорът. Той даде пример с младия англичанин Люк, който бива попитан във филма дали сам е избрал да бъде гей. Неговият отговор е недвусмислен: \"Вие избрахте ли сами да бъдете хетеро?\" \"Родителите си мислят, че с едно по-сериозно възпитание човек може да се промени\", отбеляза Паро. Според него обаче това не е възможно. \"И ако родителите го разберат, всичко ще се промени\", каза още той. А колкото до основната цел на филма, по думите на режисьора тя е родителите да се запитат: \"Обичаме ли децата си?\"  Яна Алексиева от асоциация \"Родители\" коментира, че в момента в България темата за различността, била тя расова, сексуална или друга, е много актуална. \"Съвсем нормално е във времето, в което живеем, родителите да реагират остро. Не трябва да ги обвиняваме за това. Те реагират така, защото са изплашени. Затова трябва да има организации, които да помагат на родителите\", отбеляза тя.  \"Надявам се след като отречем всичко, да преминем към приемането\", коментира още Алексиева.  Българското общество проявява все по-малко емпатия и толерантност към ЛГБТИ хората, съобщи Симеон Василев от фондация \"Глас\". Той се позова на проучване, направено по проект на Европейската комисия, което показва нагласата на българите към ЛГБТИ обществото през 2018 г. За периода 2012 - 2018 г. българите стават все по-малко толерантни. Според Симеон Василев най-вероятно \"нивото на съпричастност в България е най-ниското в Европейския съюз\". Тазгодишният \"София филм фест\" ще представи и други филми, засягащи темата за половата идентичност и обществените граници и нагласи. В \"Момиче\" на белгийския сценарист и режисьор Лукас Донт се разказва за 15-годишно транссексуално момиче, което мечтае да стане балерина. А \"Човекът, който изненада всички\" на Наташа Меркулова и Алексей Чупов е съвременна руска приказка за превръщането на мъжествения Егор в жена. Освен  \"Да се разкриеш\" ще бъде показан и на  .", "date": "2019.03.11", "title": "Филмът \"Да се разкриеш\" като лекарство срещу хомофобията"}
{"url": "https://www.dnevnik.bg/photos/2019/03/11/3402787_fotogaleriia_svetovnite_snimki_na_denia_-_11_mart_2019g/", "text": "Момче демонстрира салто на плажа в Кочи, Индия.", "date": "2019.03.11", "title": "Фотогалерия: Световните снимки на деня - 11 март 2019 г."}
{"url": "https://www.dnevnik.bg/sport/2019/03/11/3402894_fenut_napadnal_igrach_na_astun_vila_shte_leji_14/", "text": "Фенът на \"Бирмингам\" Пол Мичъл, който в неделя на градското дерби срещу \"Астън Вила\"  нахлу на терена и удари в лицето капитана на съперника Джак Грийлиш , получи присъда от 14 седмици. Той се призна за виновен и ще лежи в затвора след решение на съда в Западен Мидландс. Мичъл е на 27 години и е бивш служител в пъб. Обвиненията към него бяха за нападение и посегателство. \"Това наказание трябва да бъде като предупреждение за всички, които си мислят, че могат да атакуват футболисти на терена. Това е спорт и трябва да радва хората\", каза съдия Алисън Фишър. Освен присъдата Мичъл получи  забрана от 10 години да посещава мачове във Великобритания  и ще трябва да плати 100 паунда компенсация. Освен това \"Бирмингам\" издаде доживотна забрана за фена да присъства на стадион \"Сейнт Андрюс\". Медиите на Острова пък съобщиха, че роднините на Мичъл са напуснали Бирмингам, след като са получили заплахи за живота си.", "date": "2019.03.11", "title": "Фенът, нападнал играч на \"Астън Вила\", ще лежи 14 седмици в затвор"}
{"url": "https://www.dnevnik.bg/sviat/2019/03/11/3402904_aljirskiiat_prezident_buteflika_se_ottegli_ot_izborite/", "text": "Алжирският президент Абделазиз Бутефлика обяви, че няма да се кандидатира за пети пореден мандат след няколко седмици протести  заради решението да се включи в надпреварата , предадоха световните агенции. Със същото решение обаче той отложи изборите, които бяха планирани за 18 април. Междувременно алжирският премиер Ахмед Уяхия подаде оставка. Бутефлика, който е на 82 години и почти не се появява публично от 2013 г. заради влошено здраве, обеща, чрез изявление на президентството, че предстоят политически реформи, ще има и промени в кабинета. Президентът не бе в страната до вчера вечерта. Той прекара две седмици в болница в Женева, където според президентската администрация е бил на \"рутинен преглед\". Посещението обаче породи слухове за разклатеното му здраве. По-рано Бутефлика предложи да изкара по-кратък пети мандат, ако спечели изборите, и след това да свика извънредни, на които да не е кандидат. Демонстрантите обаче не приеха предложението му. Той е на власт от 1999 г., но след удара, който получи през 2013 г., е обвиняван от опозицията, че всъщност не управлява страната, а властта е в ръцете на по-младия му брат, Саид Бутефлика. В изявлението, предадено от кабинета му, той твърди, че \"никога\" не е стоял на дневен ред въпросът за нов мандат \"предвид здравето и възрастта\" му. Демонстрациите срещу Бутефлика от последните седмици са най-големите от десетилетия в страна, където подобни публични прояви са забранени от 2001 г. В тях се включиха хиляди студенти, недоволни от липсата на икономически възможности и доминацията на старите поколения от времето на независимостта. Имаше отделен протест на съдии, а днес духовници поискаха от държавата да не настоява името на президента да се включва в проповеди и да не се меси в религиозните дела.", "date": "2019.03.11", "title": "Алжирският президент Бутефлика се оттегли от изборите и ги отложи"}
{"url": "https://www.dnevnik.bg/sport/2019/03/11/3402826_botev_plovdiv_predstavi_dokument_ot_uchrediavaneto_na/", "text": "Ботев\" (Пловдив) представи документ, за който твърди, че е от учредяването на клуба преди 107 години. \"За нас е чест и гордост да ви съобщим, че усилията на клуба да запълни една съществена част от липсващите парчета пъзел в своята ранна история се увенчаха с успех. Най-важният документ, който поколения ботевисти мечтаеха да бъде открит, а именно Учредителният протокол на нашия футболен клуб, е намерен и за нас е истинска радост да го представим на вашето внимание\", се казва в информацията. В документа се посочва, че на 11 март 1912 година група от 22-ма души провеждат събрание в сградата на Френския колеж \"Свети Августин\" и учредяват футболен клуб. Имената на основателите са Стоян Иванов Пухтев, Петър Делев, Теньо Русев, Ненко Георгиев Пенелов, Димо Сидеров, Асен Мерджанов, Никола Алваджиев, Стефан Йовчев, Георги Каранешев, Атанас Минчев, Бойчо Стоянов, Христо Димитров, Борис Сотиров, Борис Бакърджиев, Иван Петков, Слав Славов, Богомил Икономов, Пейчо Попов, Николай Николов, Ради Мурджев, Георги Панев и Георги Радев. Клубът е учреден под името \"Христо Ботьов – футболно дружество\", а председател става Стоян Пухтев. \"ПФК \"Ботев\" поздравява с празника всички бивши и настоящи ръководители, треньори, футболисти, спомоществователи и привърженици на Клуба, с пожелания да бъдат здрави, горди и щастливи с любимия на всички ни \"Ботев\", допълва статията, посветена на 107-ата годишнина от учредяването на клуба.", "date": "2019.03.11", "title": "\"Ботев\" (Пловдив) представи документ от учредяването на клуба преди 107 години"}
{"url": "https://www.dnevnik.bg/sviat/2019/03/11/3402910_pravitelstvoto_na_cherna_gora_predlaga_magazinite_da/", "text": "Правителството на Черна гора одобри предложение за изменение на закона за вътрешната търговия, според което се забранява търговията на едро и дребно в неделя и на празници. Информацията даде черногорският премиер Душко Маркович през профила си в Туитър, като добави, че това е положителна новина за 37 хиляди работници в търговията, предаде \"Танюг\", цитирана от БТА. Премиерът посочи, че обектите, \"необходими за безпрепятствено функциониране на обществото\", са изключени от това правило. На официалния сайт на черногорското правителство е посочено, че приемането на този закон има за цел подобряване на положението на работниците в страната. Естеството и организацията на работата в търговията не изискват работа в неделя и с въвеждането на почивен ден в края на седмицата няма да се застрашат приходите на търговците, тъй като те ще се увеличат в останалите дни от седмицата, смята правителството.", "date": "2019.03.11", "title": "Правителството на Черна гора предлага магазините да не работят в неделя"}
{"url": "https://www.dnevnik.bg/biznes/2019/03/11/3402916_nju_iork_ostava_lider_v_reitinga_na_svetovnite/", "text": "Ню Йорк запази лидерската си позиция в рейтинга на световните финансови центрове (Global Financial Centres Index), предаде ТАСС, цитирана от БТА. Класацията е публикувана на сайта на финансовата консултантска компания \"Зет/Йен Груп\" (Z/Yen Group), която веднъж на половин година изготвя рейтинга. Лондон отново е на второ място, но ако в рейтинга от септември 2018 година британската столица беше на два пункта от Ню Йорк, сега вече разликата им е 7 точки. Челната тройка се допълва от Хонконг. София е на 79-о място, придвижвайки се напред с 18 позиции спрямо предишната класация, става ясно от публикувания документ на сайта на компанията. Индексът на световните финансови центрове се изготвя от 2007 година на база пет показателя - бизнес среда, финанси, инфраструктура, човешки капитал и репутация. Сегашната класация е 25-та по ред и в нея влизат 102 финансови центъра.", "date": "2019.03.11", "title": "Ню Йорк остава лидер в рейтинга на световните финансови центрове"}
{"url": "https://www.dnevnik.bg/sport/2019/03/11/3402926_snimka_na_denia_zavrushtaneto_na_zidan_v_real_madrid/", "text": "Зинедин Зидан се  , като беше представен от президента Флорентино Перес. Девет месеца, след като напусна тима французинът отново е на \"Сантяго Бернабеу\". Между януари 2016 и май 2018 г. той постигна 105 победи в 149 мача. Зидан изведе тима до три поредни купи в Шампионската лига.", "date": "2019.03.11", "title": "Снимка на деня: Завръщането на Зидан в \"Реал\" (Мадрид)"}
{"url": "https://www.dnevnik.bg/sviat/2019/03/11/3402928_finansovite_ministri_ot_evrozonata_otlojiha_za_april/", "text": "Финансовите министри на страните от еврозоната днес решиха да отложат за април отпускането на един милиард евро за Гърция, тъй като тя не е изпълнила всички обещани реформи, предаде \"Франс прес\", цитирана от БТА. \"Решението за одобряване на отпускането на един милиард евро беше отложено, вероятно за следващата среща на финансовите министри на еврозоната\" на 5 април в Букурещ, заяви европейски източник. Основната все още неизпълнена реформа е удължаването на срока за защита на главното жилище за неплатежоспособните домакинства. След като неотдавна постигна споразумение с банките, гръцкото правителство в момента подготвя законопроект, с който дава нов краен срок на домакинствата, които са застрашени от конфискуване на семейното жилище, да предоговорят и евентуално да преструктурират жилищните си кредити. \"От 16 точки са уредени 13. По останалите има добър напредък\", заяви европейският комисар за икономическите въпроси Пиер Московиси. На 20 август 2018 г. Гърция престана да ползва кредитните програми на ЕС и МВФ, които осигуряваха финансовото й оцеляване от 2010 г. Страната обаче остава под засилено наблюдение от кредиторите си и трябва да спази редица ангажименти за постигане на достатъчен бюджетен излишък за изплащане на дълговете си. Сумата от един милиард евро, която трябва да се изплати на Гърция, отговаря на печалбите от гръцки облигации, притежавани от Европейската централна банка и европейските централни банки от началото на гръцката финансова криза.", "date": "2019.03.11", "title": "Финансовите министри от еврозоната отложиха за април отпускането на милиард евро за Гърция"}
