{"url": "https://www.dnevnik.bg/biznes/2019/12/28/4010219_vodniiat_regulator_vmesto_da_namali_zagubite_vik_-/", "text": "При 9 от общо 28 показателя за качество ВиК Перник е показала пълно неизпълнение, се вижда от анализ на Комисията за енергийно и водно регулиране за дейността на ВиК дружествата през 2018 г., публикуван тези дни на сайта на институцията. Градът е на воден режим от средата на ноември, а вчера  бедственото положение там  беше удължено с 30 дни. Заради задълбочаването на кризата правителството взе решение пречиствателната станция на града да се изгради приоритетно в режим \"обект от национално значение\". Миналата седмица премиерът Борисов обяви, че  единственият виновник за водната криза в града е \"некадърното управление  на ВиК сектора в града\". Ето какво още пише в анализа на КЕВР за 2018 г., приет от регулатора преди празниците: По показателя \"общи загуби на вода\" неизпълнението на разчета е с 368.85%. Дружеството е трябвало да намали през годината загубите от 25.4 куб. м на км на ден на 23.42 куб. м, но вместо това ги е увеличило на 32.73 куб. м, установява водният регулатор. Оценката за борбата с авариите на водоснабдителната мрежа е добра. (Това е най-високата оценка по 4-степенната скала на КЕВР). През 2017 г. авариите са били 175.60 на 100 км мрежа, а през 2018 г. са намалени на 134.75 при план 166.3. Все пак Перник остава градът с най-голям брой аварии по водоснабдителната мрежа, изпреварван единствено от Видин, се вижда от документа. При намаляването на авариите на канализационната мрежа обаче е установено пълно неизпълнение на плана и увеличение на произшествията от 227.76 на 279.62 на 100 км. Пълно неизпълнение има и при покритието с услуги за пречистване и извеждане на отпадни води. Анализът сочи, че дружеството не поддържа база данни за изчисляване на неизмерената законна консумация на вода, няма запровед и процедура, по която да се води регистърът за оплаквания на потребителите и на лабораторните изследвания на качеството на питейните води. Констатациите на водния регулатор потвърждават подозренията на прокуратурата за това, че длъжностни лица от общинската и областната администрация в периода от 2017 г. до ноември 2019 г. не са положили достатъчно грижи съответно за водопреносната и водоснабдителната мрежа в община Перник и за стопанисването на водния ресурс в яз. \"Студена\" и от това са настъпили значителни вредни последици. Спецпрокуратурата води разследване на обстоятелствата, което главният прокурор Иван Гешев  вчера взе на специален надзор.  Петнадесет доброволци от пернишкия квартал \"Църква\" почистват Владайския канал днес, съобщи кметът на района Радослав Динев, цитиран от БТА. Инициативата цели да се увеличи дебитът, който влиза в язовир \"Студена\". Сега Владайският канал осигурява около 60-70 л/сек. за питейния водоизточник на Перник. Друга група граждани организира утре \"Пернишки съботник\" също за почистване на Владайския канал и затрупани шахти от клони и пясъчни наноси. На 17 декември доброволци от пернишкия квартал \"Църква\" и селата Драгичево, Рударци и Кладница почистиха гористия терен към водосборната зона \"Сива грамада\" във Витоша. Акцията им завърши с успех - водите, течащи под морените, бяха заустени към Витошкия водопровод и дебитът му увеличен с 10 л/сек. БНР съобщава, че утрев града ще се проведе гражданско шествие и ще бъде отслужен молебен за преодоляване на безводието. Участниците ще бъдат с жълти светлоотразителни жилетки. ", "date": "2019.12.28", "title": "Водният регулатор: Вместо да намали загубите, ВиК - Перник ги е увеличило"}
{"url": "https://www.dnevnik.bg/photos/2019/12/28/4010417_snimka_na_denia_v_tursene_na_spasenie_ot_jegata/", "text": "Прежадняла коала, търсеща спасение от рекордните горещини в Австралия, където термометрите отчетоха над 40 градуса по Целзий, спря колоездачка на пътя и пи вода от бутилката ѝ. Анна Хейслер споделя своите снимки в социалните мрежи. В жега и особено след опустошителните пожари в Австралия от лятото коалите страдат от недотиг на храна и вода. Оцелелите животни започват да излизат от гората в търсене на прехрана и вода и влизат в директен контакт с хората.", "date": "2019.12.28", "title": "Снимка на деня: В търсене на спасение от жегата"}
{"url": "https://www.dnevnik.bg/razvlechenie/2019/12/28/4006129_koi_sa_golemite_pobediteli_v_igrata_mejduzvezdni_voini/", "text": "За някои потребители на \"Дневник\" празниците донесоха и други подаръци - награди от играта \"Междузвездни войни: Възходът на Скайуокър\". В трето ниво участваха общо 189 читатели, а 154 са дали верен резултат. След изтеглен жребий сред техните потребителски имена печелившите са: - един компплект раница и ключодържател от филма за vladislavv - един брой оригинална метална бутилка за qkh04633226 - един комплект оригинална лампа и силиконова гривна за tef1421244184387864 - един комплект оригинална тениска и ключодържател за wup22351609 - един комплект оригинален суитшърт и силиконова гривна за arthur_dent Някои от читателите участваха и в трите нива на играта. От тях отговорили правилно на всички въпроси са 47 читатели. Сред тях големите победители, които печелят Remington Graphite G4 Series PG4000 са: Kristiyan09 и batmarv. Поздравления за всички участници. Очаквайте следващите игри през 2020 година.", "date": "2019.12.28", "title": "Кои са големите победители в играта \"Междузвездни войни: Възходът на Скайуокър\""}
{"url": "https://www.dnevnik.bg/razvlechenie/2019/12/28/4010430_kak_karl_mark_se_prevurna_v_hristo_botev/", "text": "Бюст на Карл Маркс в село Холмское, Арцизки район край Одеса, осъмна с нова табела, на която пише \"Христо Ботев\", съобщават украински медии, цитирани от  \" Площад Славейков \". Други промени по паметника не са правени. Изданието припомня, че със закон от 2015 г. за осъждането на комунистическото и национал-социалистическото минало и забрана на пропагандата на техните символи, страната се освобождава от паметници от съветската епоха. След обсъждане в селския съвет, местните решили, че е достатъчно да бъде сменена табелката на стария паметник, за да се спази законът. В Холмское живеят основно бесарабски българи – около 85% от цялото население. В съседното село Задунаевка Христо Ботев е бил учител през 1866 г.", "date": "2019.12.28", "title": "Как Карл Маркс се превърна в Христо Ботев"}
{"url": "https://www.dnevnik.bg/kultura/2019/12/28/4007276_atkus_ot_mitologiia_na_prehoda_na_alek_popov/", "text": "                         \"Митология на прехода\" от Алек Попов, или разказът на духа от бутилката! Третото преработено и допълнено издание на сборника пречупва по хумористичен начин болезнения период от близкото минало. Един от най-знаковите български писатели – Алек Попов (\"Мисия Лондон\", \"Сестри Палавееви по пътя към новия свят\", \"Сестри Палавееви в бурята на историята\", \"Спътник на радикалния мислител\"), се завръща с трето преработено издание на иконичния сборник \"Митология на прехода\"! Първият разказ в тази \"хроника на въображението\" е написан през 1989-а, а последният – някъде в края на 97-а. 17 невероятни разказа за \"интересните времена\", оставили своя неизличим белег в мисленето и писхолгията ни. Сюжети, изригнали от отпушеното гърло на историята, в които реалност, фантастика, пародия и гротеска се събират в един ярък абсурден свят. Истории, които стъписват със свободомислието си, привикват на гости отново ужаса, но и предизвикват бурен смях. Истории, които говорят по нов начин за миналото, но отправят и поглед към бъдещето. С блестящо чувство за хумор и усет за парадоксалната същност на живота, Алек Попов се превръща в прецизен хроникьор на една епоха, която все още диша и пулсира в ритъма на неизживените политически страсти, надежди и разочарования, и пришпорва фантазията. Епоха, за която всеки има своята версия. Създадена в духа на абсурдната стилистика на Франц Кафка и присмехулната гледна точка на легендарните Монти Пайтън, \"Митология на прехода\" е нестандартен документ \"за странните движения на фантазията, провокирани от революционните по мащаб и интензитет промени в обществото.\". Или иначе казано – начинът на един писател да оцелее. Интересните времена раждат интересни форми на мисълта. Оставих всичко, както си беше, като стая на тийнейджър след вихрен купон, като лаборатория на ненаситен експериментатор с все още димящи епруветки и колби, в които къкрят непредсказуеми съединения. Не съжалявам за нищо. Миналото не може да се промени. Променя се само настоящето. Алек Попов Дали се е учил от Монти Пайтън? Или е изследвал Кафка? Отговорът на тези въпроси е \"да\". Но има и нещо повече: време е да му отредим достойно място в съвременната европейска литература, без да прибягваме до ефектни сравнения. Попов си е Попов. \"Дер Куриер\", Каро Визбауер Някои може да са деликатни, но Попов предпочита друго: неговите разкази са ярки, пронизителни, с наситено действие и дръзки обрати. \"Фалтер\", Себастиян Фастхубер ДРУГИ СВЕТЛИНИ Тя си отиде, като остави камара мръсни чинии в умивалника. Ето че живея цял час без нея. Значи ли това, че ще мога да преживея и другите часове? Жилището е в безпорядък. Нейният любим порядък. Навсякъде – преливащи пепелници, цигарени и кибритени кутии, натъпкани с фасове. И чаши от кафе, пълни с фасове. Няма да проверявам, за да подишам още известно време нейния въздух. Ето нейното кресло. Нейното петно върху мокета. А ето и нейната възглавница. Върху розовата калъфка са полепнали дълги руси косми. Гардеробът зее, нейното крило е празно. Не съвсем. Забравила е два чифта гащи и едно цикламено чорапче. Случайно или нарочно? Седях до прозореца и гледах как здрачът попива в небето, в равните бели покриви, в стените на кухнята. Всяко блокче от паметта ми беше изпълнено с нейното име. Един огромен шкаф с оловни букви. Мозъкът ми трескаво отпечатваше мисли с нейното име. Иде ми да отворя прозореца и да ги разпръсна като позиви. Най-важното е сега да не потъвам в спомени, никакви спомени! Спомням си инатливото изражение, с което отказваше да измие чиниите през последния месец. Пухкавата долна устна. Презрението, с което подминаваше прахосмукачката, пералнята, парцала в банята. Никога вкъщи не е било по-мръсно и неуютно. Тя се правеше, че нищо не забелязва; твърдеше, че е късогледа. Спомням си разхвърляното легло, списанието и тънката струя дим, която се виеше над разтворените корици. Белия крак, подаващ се изпод розовата завивка. Мамеше ме, дявол я взел. Чиниите се трупат в кухнята, а тя ме мами. Още ме мами. Работата е там, че тя беше от онази изчезваща порода, дето още живее в Центъра. Всеки знае какво представлява Центърът днес. Обаче аз не живея в Центъра, никога не съм живял там, само понякога слизам. Спомням си... О, стига вече, край! Каква глупава машинка е това паметта, истинска латерна. А навън е тъмно, нощ. Неочаквано върху покрива на съседния блок проблесна фенер. Някой бързо потули светлината. Странно, какво може да търси човек по това време горе. Ето пак! Лъчът светкавично прониза мрака и угасна. И така няколко пъти. Знаех, че лунатиците се разхождат нощем по покривите, но никога не съм допускал, че носят фенери. Жълтият сноп се стрелна към небето, рязко се заклати, като че ли даваше сигнал на някого. После се скри и повече не се появи. Почаках още малко. Дали пък не беше действително сигнал... Във всеки случай това ми помогна да не мисля за нея известно време. Стори ми се, че няма да сбъркам, ако си легна. Добрах се пипнешком до спалнята. Не исках да паля лампата. Нейното изтляващо присъствие ме дебнеше отвсякъде, нейните фасове са нейни мощи. В сумрака чаршафите меко розовееха като някакъв далечен призрак на утрото. Сметох ги с един замах – и те са нейни. Изглежда, нарочно ги е оставила, за да се мъча още дълго из дебрите на нейните ухания. Вещица! Само че аз не искам да се мъча. И без това съм измъчен. Измъкнах спалния си чувал и се загърнах с него. Леглото – широко, не знам накъде да се обърна. Сетих се за онзи с фенера. Какво търсеше на покрива? Неусетно съм заспал. Събудих се много рано. Стаята преливаше от светлина като халба пиво, ослепително бяла пяна нежно шумолеше над клепачите ми. Устата ми бе пресъхнала от съня и жадно премляснах. Тутакси забравих какво съм сънувал. Станах и отидох до прозореца. Бледа руменина беше заляла плоските покриви. Перести златисти облаци плуваха като златисти ладии на хоризонта. По навик понечих да се обърна, за да се полюбувам на спящото є лице, но веднага се сетих, че сега съм сам, един изоставен мъж, и останах с гръб към леглото. Докъдето поглед стигаше, върху покривите стърчаха антени като изсъхнали тръстики. Изпитах силна нужда от чист въздух и отворих прозореца. Нещо бързо излетя навън. Отначало си помислих, че това е само миризмата на ферментиращи фасове; после се сетих, че това беше нейната атмосфера. Ала вече бе късно. Въздухът, хладен и бистър, току-що филтриран, но силно наелектризиран, лепнеше по откритите части на тялото ми, по лицето, шията, краката и особено върху горната ми устна, сякаш пиех мляко с каймак. Причината е навярно в близката електроцентрала. Неизменно долавям монотонното є жужене, щом отворя прозореца. Комини на червени и бели ивици се извисяват над покривите, а малко под тях два могъщи пресечени конуса като задрямали вулкани. Това непрекъснато жужене съвсем не ме дразни, дори би ми липсвало, ако някак изведнъж изчезне. Тя обаче не можа да свикне. Затова настояваше прозорците да бъдат винаги затворени. Разбирах я: досега беше живяла само в Центъра, където всичко е различно и където, струва ми се, пък аз никога не бих успял да се приспособя... Центърът представлява днес една буренясала дупка. Къщите се рушат, повечето магазини са затворени. По разкъртените булеварди, обрасли с трева, рядко се движат коли, само тук-там по някой отнесен пешеходец. Прозорците на големите здания, някогашни учреждения, зеят с изпочупени стъкла. Изоставена зона. И все пак това място излъчва очарование, което кара младежите от комплексите да слизат тук на тумби през почивните дни. Страничните улички се давят в зеленина, краят им не се вижда от диворастящи храсти, дървета, плевели. Имаш чувството, че си попаднал в оазис. И къщите са едни такива смешни, с кулички, тераски, балкончета, с кръгли прозорчета и нащърбени гипсови корнизи. По тротоарите са паркирани стари изгнили автомобили, в чиито тленни останки се е загнездил особен червеникав бурен. В Центъра живеят най-хубавите момичета... Това е така, а защо, не знам. Не могат да се сравнят с нашите от комплекса: мършави, плоски, с големи зъби и пясъчна кожа. Искам да кажа, че тези са страшни сладурани, имат си всичко и остава... Танцуват чудесно, умеят да се обличат, обичат да се веселят. Известно време не проумявах къде се дяват през седмицата, с какво се занимават. Нищо особено: стоят си у дома, говорят по телефона, шият, четат, зяпат през балкона, разхождат се – събират сили за събота и неделя. През почивните дни локалите в Центъра са отворени чак до зори. Идват момчета, мъже. Ей така си живееха. Отначало бях влюбен във всички, после в три или четири, накрая само в нея. Защо?... Музиката гърми, а под дърветата танцуват ли, танцуват. В клоните е замотана жица с разноцветни крушки. На бара в запотени високи чаши сервират \"Северно сияние\". Тя върти разсеяно чашата в бялата си ръка, алените є устни се къдрят в радостно очакване. Нощта е топла и миризлива, сребристите є очи се топят като бучки лед, а в сумрака тумбестите храсти нежно въздишат. Точно над Центъра в керемиденото небе е останало тъмносиньо кладенче, в което надничат ту звезди, ту рогче на луна. Питах се не върша ли кощунство, изхвърляйки фасовете є. Изсипах ги върху един вестник, свих го на топка и го запратих в шахтата. А може би така є се пада? Но не бях убеден. Влязох да се изкъпя. Докато водните капки чукаха по ушите ми, продъл-жих да си мисля за нея и за мен. Не беше прието да се водят момичета от Центъра вкъщи. Но това си беше моя работа. В нашия вход има трийсет апартамента и на никого не му е до другия. Едва ли някой е забелязал, че е живяла тук, че си е отишла. Само аз... Последните капки вода се отцеждаха по краката ми. Стоях самотен и гол насред банята с глупавата слушалка на душа в ръка. Мръкна се неусетно, както се скитах из празните стаи. Вече не миришеше толкова на фасове, ала от това ми ставаше само по-празно. Хрумна ми да запаля цигара, но не намерих. Гледах в тъмното зад прозореца. Вечер електроцентралата изпуска някакви частици, които поглъщат светлината. Те са съвсем безвредни и до сутринта се разпадат, така че на никого не пречат. Само дето небето над комплекса е винаги тъмно, без луна и звезди, с цвят на препечена глина. Насреща блещукаха червените лампички на комините, помислих си, че това също е красиво, когато върху съседния покрив проблесна лъч и веднага се скри. Човекът с фенера! Какво търси там? Ето го пак! Лъчът се плъзна ниско, осветявайки пръчките на антените. В този миг изгарях от любопитство. Идеше ми да изтичам отсреща и да се кача горе. Но съобразих, че дотогава онзи ще офейка. Внезапно окото на фенера се втренчи в моя прозорец. Неволно се отдръпнах, макар че добре разбирах, че това е случайно. Жълтият сноп се залута отново сред антените, после прониза небето и се скри. Изчаках малко. Покривите тънеха в мрак. Помислих си, че нейното присъствие би ме отървало от това излишно любопитство. Но нея я нямаше. И сякаш някакъв вакуум неумолимо ме всмукваше. Събуди ме пронизителен звън. Денят беше като ослепителен фенер, заврян в очите. Бях отвикнал от телефона, така че не реагирах веднага. Оставих го да звънне три-четири пъти, докато си размърдам задника. Вдигнах слушалката, сигналът далечно отекна в ухото ми: свободно, свободно, свободно... Връхлетя ме необяснима, разкъсваща мъка. Жълти и розови облачета затанцуваха по белите латексови стени. Приседнах на един стол. Стаята изглеждаше съвсем гола, само подът – осеян с боклуци. През големите прозорци без пердета печеше едро ултравиолетово слънце. Въздухът беше неподвижен и сух. Хрумна ми, че ако остана още малко в това положение, ще се превърна на сол. Затова реших да измия чиниите. През целия ден, докато чистех, мисълта за фенера на покрива не ми даваше мира. Имах малък план за довечера и това ми вдъхваше бодрост. Сега, когато тя си беше отишла, се нуждаех от нещо, с което да запълня часовете без нея. След като измих мръсните съдове, измих пода на кухнята и минах по другите стаи с прахосмукачката. Беше късно следобед, когато от нея нямаше вече и следа. И миризмата беше по-друга, по-скоро нямаше никаква миризма. Чашите съхнеха върху една кърпа на масата. Навън се смрачаваше. Чистото бельо приятно скърцаше под дрехите. Чувствах се леко напрегнат, но иначе бях доволен от себе си. Оставаше да потърся фенерчето си. Усетих хладната вечер по раменете си и неочаквано се почувствах много лек, почти щастлив. Въздухът едва доловимо вибрираше. Бялата мараня на лампите висеше над задрямалите автомобили. Единствено червените сигнални лампички на комините бяха пробили неоновия свод. Зад боклукчийските кофи изскочи напето старче в анцуг. Сребриста пот оросяваше слепоочията му. То премина в кравешки тръс покрай мен с фанатично устремен напред поглед. Гуменките му самотно шляпаха по влажния нощен асфалт. Пресякох затревената площ между блоковете и хлътнах в отсрещния вход. Извиках асансьора. Разнебитеният брояч над вратата анемично просветна. Нетър-пеливо надникнах през строшеното прозорче. Стоманените въжета глухо свистяха в шахтата. Слизащият асансьор изтласка в лицето ми струя леден въздух. След минута бях горе. Покривът напомняше повърхността на друга планета. Стъпвах по напукания от жега и студ дзифт, като внимавах да не се спъна в кабелите, сякаш бяха нещо живо, пипала или змии. Лъчът на фенерчето шареше няколко крачки пред мен. Антените хвърляха сенки като гигантски комари. Сиянието на уличните лампи се мяркаше като рядък белезникав дим между покривите. Внезапно комините ми заприличаха на източени от блатото шии на динозаври. Червените им очи любопитно святкаха. Опомних се плувнал в пот. За пръв път се качвах на покрив. Изглежда, тук вибрациите на електроцентралата са доста по-силни. Това е нещо като морска болест, както я описват по книгите. Жълтият сноп се луташе безплодно в краката ми. Тласкан от любопитство, бях дошъл да открия нещо – не знаех точно какво – и сега се чувствах объркан. Претърсих целия покрив, но не се натъкнах на нищо особено. Само пукнатините на дзифта се разклоняваха и чезнеха в мрака, загадъчни и глухи като линиите на дланта. Вдигнах разочаровано поглед, когато зърнах светлина на съседния покрив. Но в следващия миг угасна, сякаш бе усетила, че съм я забелязал. Автоматично загасих фенера. Няколко секунди стоях в тъмното, сграбчен от някакъв мощен рефлекс, без да разсъждавам. После ми хрумна, че може би само така ми се струва. Поех си дъх и запалих фенерчето. След миг припламна и жълта точка оттатък. Не, не беше халюцинация! И тогава видях другите светлини... Върху всеки покрив блещукаше фенер – стотици, хиляди. Вибрациите пречупваха лъчите и караха светлинките да трептят. Открояваха се цели съзвездия. Погледнах сухата неприветлива твърд над главата си и помислих, че светът се е преобърнал. Облаците са изпаднали в празното и небето е чисто. И аз съм на небето. Свят ми се зави, но не от морска болест. Както я описват по книгите. Забелязах, че най-близката светлина се движи. Нагоре, надолу. Изведнъж си дадох сметка, че това са хора. Светлината се движеше. Даваха ми знак! Малко непохватно вдигнах фенера и повторих движението. Стори ми се, че всички други направиха същото. После настрани. И нагоре. Сноп светлини се люшнаха като изкласила нива. Обхвана ме неописуемо вълнение. В този миг се почувствах като брънка от една общност, това единствено имаше значение за мене. Не бях сам, не бях тъжен. Не знаех кой пръв се е качил на покрива и е размахал оттам фенера си, малко се интересувах и защо го е направил. Обзе ме непреодолимо желание да поздравя другите, да им дам знак за себе си, както те на мен. Вдигнах високо фенера и описах дъга над главата си. Ала какъв беше възторгът ми, когато видях другите да изпълняват моето движение. Не, това не беше заговор. Не беше нашествие на инопланетяни. Не беше и секта на лунатици. Беше братство на хора. Хора като мен, избрали най-универсалния код за общуване – светлината. Така прекарах много нощи. Бях щастлив и нехаех за нищо. Често се случваше да изкача някой покрив, който вече бе зает. Тогава се налагаше да потърся друг – такова беше неписаното правило на играта. Слава богу, в града имаше толкова покриви! Докато един ден не дойде заповед до всички домоуправители, която гласеше: \"По съображения за повече сигурност нареждам с датата на получаване да се ЗАКЛЮЧВАТ всички изходи към покривите. За неизпълнение отговорните лица ще отговарят пред закона, както следва\". Запечатаха изходите и сложиха по един войник с пушка да пази. 1989 г.", "date": "2019.12.28", "title": "Откъс от \"Митология на прехода\" на Алек Попов"}
{"url": "https://www.dnevnik.bg/zelen/2019/12/28/4010195_film_za_skite_i_klimatichnite_promeni_tursi_podkrepa/", "text": "Проект за филм, посветен на ските и климатичните промени, обяви  дарителска кампания . Идеята на екипа - Виктор Троянов (фотограф), Ивайло Марков (режисьор и сценарист) и Николай Найденов (дрон) - е да разкажат за любимия си спорт в зимната планина и ограниченията на градския живот. На фона на  топенето на вечните ледове , затоплянето  на океаните  и отмирането  на кораловите рифове , възможностите за спортове, разчитащи на снежна зима също стават по-ограничени на различни места по света. Климатичните промени изискват нови  политики  и спиране  на производства , но и радикално нов начин на потребление. Пластмасата, палмовото масло и химията са масови съставки в покупките, а дори заплахата за здравето не успява да промени \"енергийния микс\" в битовото отопление с преобладаващи евтини въглища и влажна дървесина с техните вредни емисии. Но промените във всекидневието са трудни дори и за любителите на планината, които мечтаят за сняг. За да популяризират идеята за нуждата от промени, авторите на филма искат да разкажат за спомените си от различни зими и за скъсяването и по-голямата им непредвидимост днес, които виждат като част от глобален проблем. \"Кога за последно сме карали ски в пръхкав сняг?\" е въпросът-анонс на филмовия проект. \"Спомените се губят, превръщат се в сънища. А събуждането отново ни връща в суровата реалност. Талантлив скиор от близкото минало е един от ощетените. Домашната планина отдавна се е превърнала в пустош. Сняг не вали от години...\" Авторският екип апелира за дарителство от любителите на извънпистовите ски в естествен сняг (фрирайд) и на планините. Набраните чрез кампанията средства са нужни за заснемането на ски кадри в зимната планина. Главен актьор и атлет във филма е българският скиор Симеон Павлов, който е една от младите надежди на българския отбор по фрирайд.       Към момента е завършила първата фаза на снимки в градска среда благодарение на спонсорство от магазини \"Стената\" и \"Фотопавилион\". Целта на градските кадри е да покажат контраста между идилията в зимната планина и забързания ритъм на големия град, както и нуждата хората да обмислят своето отношение към околната среда. За \"Дневник\" фотографът Виктор Троянов обеща първи трейлър на филма \"Зима\" в края на лятото. За него за разлика от ски филм с красиви зимни пейзажи и спортен фрирайд в проекта става въпрос за екологично послание. \"Преплетена е реалност и сън, очакването ни за бъдеще без сняг, с обезлесени склонове, качване на границата на снега, температурни аномалии в рамките но сезона. Важно е да помислим как да запазим планината като място за приключение и зеления ѝ пояс, който противодейства на глобалното затопляне и замърсяване,\" разказва Троянов. Предишни проекти на Троянов, свързани с планините и екологичните заплахи за тях, са филмът \" Призрачната планина \" за изоставения ски курорт на Витоша и \" Изгубената зима \" за спортното предизвикателство на ските в девствен сняг по диви склонове.", "date": "2019.12.28", "title": "Филм за ските и климатичните промени търси подкрепа"}
{"url": "https://www.dnevnik.bg/biznes/2019/12/28/4010431_stachkata_na_djurmunuings_na_nova_godina_shte_zasegne/", "text": "Пилотите и стюардесите на авиокомпания \"Джърмънуингс\" започват ефективна стачка в 0:00 ч. на 30 декември 2019 г., която ще продължи до 24:00 ч. на 1 януари 2020 г. От стачните действия ще бъдат засегнати и полетите на \"Юроуингс\", които се оперират от компанията, като от София те са до германските градове Дюселдорф и Щутгарт, напомня Министерството на външните работи. По информация на българското посолство в Берлин в протестните действия е възможно да се включат и служители на авиокомпания \"Луфтханза\". Министерството препоръчва на всички пътуващи да се информират за актуалната обстановка, като имат предвид възможните затруднения и закъснения на полетите. При необходимост от съдействие българските граждани могат да се свържат с дипломатическите ни представителства във Федерална Република Германия на следните телефони: Посолство в Берлин: +49 30 201 0922. Дежурен телефон само за спешни случаи и извънредни ситуации в извънработно време: +49 176 122 99 190. Генерално консулство в Мюнхен: +49 89 171 176 14; +49 89 171 176 15. Дежурен телефон в извънработно време: +49 172 888 10 56. Генерално консулство във Франкфурт: +49 69 509 278 13 10; +49 69 509 278 132.", "date": "2019.12.28", "title": "Стачката на \"Джърмънуингс\" на Нова година ще засегне полетите от София"}
{"url": "https://www.dnevnik.bg/politika/2019/12/28/4010436_elena_ioncheva_shte_iska_ot_kyoveshi_da_proveri_kak_se/", "text": "Европейският главен прокурор да се заеме с истински проверки, а не само по документи, за качеството на строителството на български пътища. За това ще настоява българският евродепутат от БСП Елена Йончева. \"Брюксел контролира документите, но не и самите пътища. Това е проблемът. Нужно е европейският главен прокурор да се заеме с истински проверки: пробите от пътищата трябва да се сравняват със строителните планове\", кава Йончева пред швейцарския вестник \"Тагесанцайгер\". Текстът беше разпратен до българските медии в превод на български език от нейния офис. \"Сега Европейският съюз има нов главен прокурор – румънката Лаура Кьовеши, която е водила битка срещу корумпираните политици в собствената си държава. Аз ще се срещна с нея и ще ѝ предам събраните документи\", казва Йончева по повод катастрофата в Искърското дефиле при Своге с 16 жертви и инициативата на БСП проби от асфалта да бъдат изпратени за изследване в лаборатория в чужбина. Пред изданието тя казва, че има и други нарушения и изрежда публикациите за имотите на властта, както и воденото срещу нея разследване за пране на пари. \"В България не убиват журналисти – правителството има други средства да ги унищожава. Те получават заплахи или се прави така, че да не могат да си намерят работа\", казва Йончева пред изданието. Запитана какво би казала на новия председател на Европейската комисия Урсула фон дер Лайен, Йончева отговаря: \"Помогнете ни, госпожо Фон дер Лайен!\" Не е достатъчно да се правят само изявления\".", "date": "2019.12.28", "title": "Елена Йончева ще иска от Кьовеши да провери как се строят българските пътища"}
{"url": "https://www.dnevnik.bg/sport/2019/12/28/4010438_obshtinskiiat_suvet_v_plovdiv_razvali_koncesiiata_za/", "text": "Общинският съвет в Пловдив одобри развалянето на концесията на стадион \"Христо Ботев\",  съобщава БНР . \"За\" предложението гласуваха 37 членове. В полза на община Пловдив остава гаранцията в размер на близо 500 000 лева. Концесията беше сключена през 2013 г. за срок от 35 години. Тогава клубът започна изграждане на стадиона, но след фалита на КТБ работата беше прекъсната. Преди месец министър-председателят  Бойко Борисов заговори за държавно финансиране за довършване строителството на стадион \"Христо Ботев\" . \"А за реакциите - сигурен съм, че ще има хейт, но дано е по-малък. Аз лично смятам, че Пловдив има по-голяма нужда от нов мост над Марица и Околовръстно шосе, защото градът се разраства и се задъхва. Но съм такъв - когато съм обещал нещо, го правя\", каза тогава Борисов. Привържениците на \"Ботев\" организираха няколко протеста с искане стадионът да бъде направен. Тези на големия съперник \"Локомотив\" обявиха, че клубовете не трябва да бъдат разделяни.", "date": "2019.12.28", "title": "Общинският съвет в Пловдив развали концесията за стадиона на \"Ботев\""}
{"url": "https://www.dnevnik.bg/bulgaria/2019/12/28/4010439_plovdiv_vdiga_danucite_i_shte_iztegli_zaem_do_120_mln/", "text": "Община Пловдив да изтегли заем в размер на 120 млн. лв. и да увеличи такса смет и данъка върху сделките с недвижими имоти гласува днес Общинският съвет. Решението да се даде мандат на кмета да преговаря с Европейската инвестиционна банка за заема одобриха 30 общински съветници, 16 се обявиха против, а двама се въздържафа, съобщи БНТ.  Представители на \"Демократична България\", ВМРО и БСП настояха да се каже какво точно е финансовото състояние на община Пловдив, преди да бъде взимано подобно решение. Предложението на банката за кредитна линия до 120 млн. лв. при лихвен процент под 1%, гратисен период до 7 години, със срок на изплащане и погасяване до 25 г. Разговори с банката са започнати от 2016г. от тогавашния кмет Иван Тотев и неговия екип. Ръководството на общината е изготвило списък с 35 индикативни обекта, които биха могли да са реализирани или финализирани чрез този финансов инструмент. Сред тях са пътната връзка между районите \"Южен\" и \"Тракия\", пробивът между улиците \"Модър\" и \"Царевец\" и нов мост над река Марица. Общинските съветници гласуваха и повишение на такса битови отпадъци от 1.5 до 1.8 промила, информира БНТ. Изчисленията на вносителите показват, че увеличението е средно с 1.20 лв. на имот за месец. Повишението на данъка за прехвърляне на имот е от 2.5 на 3%, каквото повишение ще има и в София. Прие се и покачване на туристическия данък с аргументите, че това са пари, които ще останат в Пловдив и ще помогнат за развитието на града.Ставките за стая в хотел с една звезда се увеличава двойно - от 0.20 лв. на 0.40 лв., за две звезди става 0.60 лв., за три звезди - 0.80 лв., за четири звезди 1 лев и за пет звезди 1.20 лв", "date": "2019.12.28", "title": "Пловдив вдига данъците и ще изтегли заем до 120 млн. лв."}
{"url": "https://www.dnevnik.bg/razvlechenie/2019/12/28/4010435_riaduk_cheren_nosorog_se_rodi_v_michigan/", "text": "Черен носорог беше роден на Коледа в зоологическата градина \"Потър Парк\" в щата Мичиган. Най-новото попълнение в зоопарка е определяно за един от най-редките видове в света, пише \"Ройтерс\". Вижте как изглежда малкият носорог във видеото.", "date": "2019.12.28", "title": ""}
{"url": "https://www.dnevnik.bg/sport/2019/12/28/4010443_guardiola_smiata_che_borbata_s_livurpul_za_titlata_e/", "text": "Мениджърът на \"Манчестър сити\" Хосеп Гуардиола смята, че борбата с \"Ливърпул\" за титлата във Висшата лига е приключила. Думите му дойдоха след  допуснатия обрат при 2:3 срещу \"Уулвърхемптън\" . Червените са убедително начело с 13 точки пред \"Лестър\" и 14 пред \"Сити\", като са и с мач по-малко. На въпрос дали надпреварата за първото място е свършила, Гуардиола отвърна: \"Преднината им е прекалено голяма, да\". \"Гражданите\" вече имат пет загуби в първенството, което е с една повече спрямо целия минал сезон. \"Нереалистично е да мислим за \"Ливърпул\", ние мислим за \"Лестър\". Имаме възможност да си върнем второто място. Знам качествата на моя отбор, но това е положението\", посочи Гуардиола. Крилото Бернардо Силва посочи, че първата половина от сезона е разочароваща. \"Никой не е очаквал да сме толкова далеч от \"Ливърпул\" в средата на сезона. Трябва да продължим. Знаем, че спечелването на първенството е много трудна задача. Не бих казал невъзможна, но е много трудна.\"", "date": "2019.12.28", "title": "Гуардиола смята, че борбата с \"Ливърпул\" за титлата е приключила"}
{"url": "https://www.dnevnik.bg/sport/2019/12/28/4010406_stote_nai-dobri_zabivki_za_desetiletieto_v_nba/", "text": "Забивките са най-зрелищната част в баскетбола, а НБА подбра най-добрите от тях за последните десет години.", "date": "2019.12.28", "title": ""}
{"url": "https://www.dnevnik.bg/bulgaria/2019/12/28/4010448_dovurshvaneto_na_zapochnatata_prez_1979_g_bolnica_v/", "text": "Довършването на строителството на болница в Ямбол, започнало през 1979 г., се отлага за пореден път. Това се вижда от взето вчера правителствено решение, с което срокът се измества за 2022 г. Министерският съвет вчера промени даденото през май съгласие за извършване на парична вноска в капитала на Многопрофилна болница за активно лечение \"Св. Пантелеймон\" - Ямбол като промени срока за поетапно увеличаване на капитала на търговското дружество от 2019 - 2021 г. на 2020 - 2022 г. През май кабинетът реши да отпусне 27 милиона лева  за завършването на строящата се от години  болница. \"Сегашната болница е на павилиони, а пациентите се пренасят на ръце, което е недопустимо\", бе заявил министър-председателят Бойко Борисов на среща с ръководството на болницата дни преди европейските избори през май. Планът беше сумата да се разпредели на три вноски като първата - от 8.1 млн. лв., сега се спира, тъй като не се е намерил нито един кандидат да дострои сградата на очакваната от правителството цена, пише  \"Сега\"  днес. Първата копка на \"новата болница\" е направена през април 1979 г., а в момента сградата е на груб строеж, като периодично правителството отпуска различни суми, правят се някои подобрения, препроектиране, слага се частично дограма. Но все още тя не е годна за използване. Обещание, че сградата на новата болница ще бъде завършена до година и половина, дава в средата на 2015 г. и тогавашният здравен министър Петър Москов. Тогава съобщаваните разчети показват, че за завършване и оборудване на сградата са необходими между 8 и 9 млн. лв., а правителството отпуска поредните 2 млн. лв. за довършителни дейности.", "date": "2019.12.28", "title": "Довършването на болницата в Ямбол, която се строи от 1979 г., пак се отлага"}
{"url": "https://www.dnevnik.bg/sport/2019/12/28/4010447_rekordut_v_spuskaneto_na_g-n_bormio/", "text": "Италианският скиор Доминик Парис изравни рекорда за най-много победи в спускането в един курорт. Той триумфира за пети път в дисциплината в Бормио, като постигна победа във втори пореден ден, което даде повод на някои медии да го нарекат Г-н Бормио. С това Парис изравни рекорда на Дидие Кюш, който спечели пет спускания в Кицбюел между 1998 и 2012 г. Парис е начело в Световната купа с 449 точки и дава надежди на Италия, че страната може да има първи шампион в надпреварата от Алберто Томба през 1995 г.", "date": "2019.12.28", "title": ""}
{"url": "https://www.dnevnik.bg/sport/2019/12/26/4006075_futbolut_ni_e_kato_mehana_s_orkestur_ili_kakvo_kazaha/", "text": "Макар да не донесе много спортни успехи на България, 2019 г. може да се запомни с част от репликите на спортисти, треньори и ръководители. \"Дневник\" ви припомня най-обсъжданите от тях през 2019 г. \"Левски\" не генерира новини и това е проблем. В момента \"Левски\" прилича на \"Литекс\" от най-тъмните години. Някаква черна дупка, в която не се знае какво се случва. Това не е отборът на народа. \"Българското образование е на високо ниво, смятам така, защото самият аз завърших своето образование в английската гимназия и в медицинския университет във Варна. Смятам, че съм един от най-образованите и подготвени министри в моята област в Европа\". \"Тодор Батков – би трябвало на него да му направят паметник на стадиона (\"Георги Аспарухов\"). Този човек инвестира повече от 50 милиона лева, разби си бизнеса, здравето, направи какво ли не за този клуб и накрая беше освиркван и обиждан.\" \"Васил Божков ме спечели с много ясен бизнес план за това как \"Левски\" да излезе поне на \"брейк ивън\" (Break-even), както се казва на английски - да не губи пари, ако не да печели. С желанието си да инвестира в инфраструктура и школа, с желанието си да направи отбора по-български, така че феновете да се идентифицират по-лесно с него и да го обичат повече, както са го обичали преди години.\" \"БФС и Боби Михайлов ще бъдат необходимият грешник. Смятам, че ставаме все по-добра организация и според мен сме най-добрата спортна организация в България. В Първа лига се играе доста добър футбол\". \"Футболният съюз? Да, една ябълка, чудесно звучи отвън. Прекрасна, но тя е изгнила. Изгнила от какво? От алкохол, от екстри, но не и от футбол. И наистина това ще приключи зле рано или късно. Ние се подиграваме с целия български народ, с всички, които обичат футбола - няма значение от кой отбор са.\" \"Това нещо няма да свърши добре, запомнете. Михайлов каза: \"Ама, той футболът в България е на добро ниво.\" Той не гледа мачове, даже и по телевизията. Даже и репортаж по телевизията. Неговата идея е да пътува по чужбина, напред-назад, евентуално да отиде на някой мач и това е. Както и тия около него. Пътуваме по чужбина, търсим ресторанти, приоритетно с дансинг, и това е. Какво лоби в УЕФА? Това е лъжа и измама\".      \"Тази цялата история, този български футбол, тази футболна централа и като цяло съдиите ми приличат - казвам приличат, да не се обиди някой - на една механа с оркестър. Идваш, поръчваш си специална музика, заповядваш и тя започва да се свири.\" -   с ново сравнение за БФС. \"Ако стана аз помощник, трябва да стана помощник и на бате Бойко, и на президента, и на премиера\". \"Щом сме четвърти, за мен сме шампиони. Махам тези три отбора \"Лудогорец\", \"Левски\" и ЦСКА, защото има много неща – бюджет, ДНК, начин на управление\".", "date": "2019.12.28", "title": "\"Футболът ни е като механа с оркестър\", или какво казаха спортните хора през 2019 г."}
{"url": "https://www.dnevnik.bg/analizi/2019/12/28/4010207_budni_vecher_1984_g_nachaloto_na_etnicheskoto/", "text": "                         Между 24 декември 1984 година и 29 декември 1989 година България се променя коренно – извършен е най-големият процес на етническо прочистване от периода на Студената война. Насилствено се променят имената на 850 хиляди български турци. При сблъсъци, протести и атентати са убити 29 души, над 1000 са изпратени в отворения отново трагично известен лагер Белене, стотици са изселени в други части на страната. След нови протести през май 1989 година над 360 хиляди души са принудени да напуснат България през лятото на 1989. На 29 декември 1989 г. все още управляващият страната ЦК на БКП взима решението да върне имената на българските мюсюлмани. На 11 януари 2012 г. българският парламент приема декларация, в която се казва, че \"прогонването на над 360 хил. български граждани от турски произход през 1989 г. са форма на етническо прочистване, извършено от тоталитарния режим\". Как българите преживяват насилието над своите сънародници през тези пет драматични години от зимата на 1984 до зимата на 1989? Една забравена книга от началото на прехода събира лични свидетелства на изселени в Северозападна България български турци. \"В продължение на 2 години и 9 месеца заточение в с. Аспарухово работих с каручката и нито веднъж не чух лоша дума от местните хора, нещо повече – те толкова коректно се отнасяха към мен, че днес смея да кажа \"Тези хора са по-добри от нас, турците!\" Тайничко ни даваха кой храна, кой плодове, а и ракийца ми даваха, и тихичко ме успокояваха – вече знаеме, ти нямаш вина, това е комунистическа политика, а не човешка! Книгата \"След Белене. Заточениците-турци и българските селища\" (2005) на Азиз Бей, която отдавна е антикварна рядкост, е първият документален сборник с лични спомени и свидетелства на български турци, които след престоя си в лагера Белене са изселени в различни краища на страната, основно в Северозападна България. Комунистическата пропаганда и Държавна сигурност ги представят като убийци или предатели, но само след няколко месеца престой местното отрудено население вижда в заточените братя по съдба – работливи, бедни, измъчени – и започва да им помага. \"В началото за селяните от село Драшан, Врачанско, аз бях убиец, после станах националист, който иска да направи от Лудогорието и Добруджа автономна турска република подобно на тази в Северен Кипър. Накрая се оказах мирен и тих човек, който събира шипки и гъби в гората, за да оцелее Когато хората се увериха, че това, което им е наговорила Държавна сигурност, е вятър и мъгла, станахме гъсти като моите съселяни от Ябланово.\" Заради пълната цензура, наложена тогава в страната, съчетана със страха от репресии и пропагандата, все още събитията от онези драматични години са малко известни. От 2015 година инициатива на Фондация за нова култура събира разкази на местни хора от Северозападна България за събитията оттогава. \"На 1 август 1986 година рано сутринта по радиоуредбата на концлагера Белене се прочетоха имената на общо 16 души, между които и моето. Качиха ни в кола с Михайловградска регистрация. Откараха ни като едър рогат добитък за кланица. След умопомрачаващо пътуване колата спря пред Окръжното управление на МВР в Михайловград. Тринадесет души от нас бяхме от Кърджалийски окръг, а трима от Северна България. Тримата отделиха, а нас тринадесетте ни представиха пред някакъв офицер канара, който ни съобщи, че ще бъдем заселени в селата на окръга. Предупреди ни, че Михайловград е революционен център и ако някой се опита да избяга, ще бъде застрелян на място Аз бях заселен в село Долна Рикса.\" \"При целия най-строг контрол от страна на властите ние, заточениците от близките селища, успявахме да се виждаме, въпреки че ни заплашваше присъда най-малко от три месеца, ако излезем извън селището, в което бяхме. Това беше възможно, защото местното българско население си затваряше очите за тези наши срещи, нещо повече – мнозина българи лично и с риск ни помагаха да се срещаме. Никой от нас, турците-заточеници, не се оплака, че е бил предаден на милицията от местен българин.\" След разговорите, които води, авторът на сборника прави извода, че \"в годините 1984-1989 сърцето на българския народ [е биело] за България, а не за \"Възродителния процес\". Зейнеп Зафер, изселена заедно със семейството си в село Ботево, Врачанско, си спомня през 2015 година в свой разказ, че именно благодарение на изселените в Северозападна България български турци районът се превръща в един от най-важните опозиционни центрове преди 1989 година. \"Именно в Северозападна България започна откритата борба на турците и помаците срещу асимилацията, прилагана от Живковата партия-държава. В Монтанско през лятото на 1988 г. петима роднини и близки – аз, брат ми Ибрахим и заселените в с. Черни връх наши братовчеди Юсуф, Вахиде и Кемал Бабечки – се свързахме със секретаря на НДЗПЧ Цеко Цеков и говорителя му Димитър Томов от Монтана, станахме членове на Дружеството и започнахме дейността си за защита на мюсюлманите в страната от тоталитарната машина. Освен това в с. Камено Поле, Врачанско, беше създадена Демократичната лига за защита на правата на човека в България, където живееше изселеният Сабри Искендер. Председател на Лигата беше Мустафа Юмер, заселен в с. Комарево, а заместник-председател – Али Орманлъ, заселен в с. Драшан. Така благодарение и на дейността на изселените турци и помаци Северозападна България се превърна в един от най-важните центрове на опозицията срещу социалистическата диктатура.\"", "date": "2019.12.28", "title": "Бъдни вечер 1984 г. – началото на етническото прочистване"}
{"url": "https://www.dnevnik.bg/analizi/2019/12/28/4010296_planut_na_rusiia_za_kamchiia_kakva_e_celta/", "text": "                         Навръх Коледа в България дойде новината, че Русия обмисля следния план: курортният комплекс \"Камчия\", разположен на 25 км южно от Варна, да стане \"основна чуждестранна културно-хуманитарна площадка за прокарване на руските интереси в Европа\". Защо тази тема се повдига точно сега? И какво цели Москва, обявявайки публично своите намерения? Първото обяснение е тривиално. Във въпроса за развитието на \"Камчия\" няма външнополитическа интрига, защото той стои отдавна на дневен ред. Санаторно-оздравителният комплекс, разположен на 31 хектара, е собственост на кметството на Москва. Договорът за изграждането му е подписан през 2008 година от правителството на г-н Станишев. През 2016 година бе обявено, че имотът се продава на търг. Поради сложната финансова ситуация около комплекса още от 2015 се обмисля собствеността да бъде придобита от Руската федерация (РФ) и така да се намери възможност за финансирането му от федералния бюджет. Защо обаче се вдига толкова много шум? Така стигаме до второто възможно обяснение: според мен, разгласяването на плана цели най-малко две неща. Първо: да се покаже на всеослушание, че Русия не само не се е отказала от претенцията да бъде водещ геополитически играч, а има категоричното намерение да продължи да работи за нея. Второ: да се направи пореден опит за \"респектиране\" на членката на НАТО България. От срещата между Тръмп и Борисов стана ясно, че България планира да изгради координационен център на военноморските сили на НАТО в Черно море. Той ще бъде във военноморска база Варна. Отговорът на Кремъл - РФ да реализира близо до Варна \"образец за мека сила\", както се изрази Сергей Лавров. В полза на този анализ говори и фактът, че още в началото на обръщението си пред Федералното събрание, на чието заседание бе поставен въпросът за съдбата на \"Камчия\", г-н Лавров заяви: \"Нашите американски колеги, заедно с най-близките си съюзници, се опитват да забавят, включително със сила, обективния процес на създаване на по-справедлива и демократична полицентрична система за световен ред. Те се опитват да ограничат развитието на нови световни центрове\". Разбира се, от гледна точка на Кремъл \"по-справедливата и демократична система\" по всяка вероятност е тази, в която \"обективно\" се дава достатъчно простор на руските имперски амбиции. А Русия съвсем не се ограничава до използването на \"мека сила\" за реализирането на своите кроежи, в които влиза и контрирането на \"колегите\". Покушенията срещу Гебрев и Скрипал, зад които се смята, че стои Русия, както и изобщо осветяването на базата на ГРУ за \"мокри поръчки\" в департамента Горна Савоя във френските Алпи, говорят в полза на тази теза. Може ли българската държава, която през есента на 2019 година изведнъж реши да лови \"руски шпиони\", да противодейства по някакъв начин на превръщането на \"Камчия\" в плацдарм за руската пропаганда или, ако използваме по-неутралния термин, площадка за \"културно влияние\"? Отговорът, изглежда, е отрицателен. Вече е късно за реакции. Докато \"Камчия\" остава руска собственост и нейното стопанисване се движи някъде на \"ръба на закона\", но без да го преминава, българските власти трудно могат да направят каквото и да било. Излишно е да питаме и защо България, една страна от НАТО, е позволила част от нейното крайбрежие, която, казано не съвсем на шега, е удобна за десант, да бъде закупена от основния опонент (за да не използваме по-остри думи като \"противник\" или \"враг\") на Пакта. От години България се мъчи да \"балансира\" между НАТО и Русия. От една страна, плащаме милиарди за американски изтребители и заявяваме, че сме отворени за американски втечнен газ LNG, от друга - размразяваме \"Белене\" и строим \"Балкански поток\", от който печели \"Газпром\". Случаят \"Камчия\" е резултат от този \"шпагат\". Въпросната геополитическа \"стратегия\" е наивна. Тя предизвиква безпокойство сред партньорите ни в Брюксел и Вашингтон, а по всичко личи, че за Русия България е твърдо част от \"противниковия отбор\". \"Финтовете\" на София по никакъв начин не заблуждават руските политици. Но и външнополитическата \"стратегия\" на Кремъл, която периодично цели да \"дразни\" и \"троли\" изгубените руски колонии, не събужда по-голямо уважение към бившия \"по-голям брат\". Нито го прави \"по-популярен\". Изказвания от най-високо ниво в Русия - като това, че \"Червената армия е спасила българските евреи\" (М. Захарова) или това, че \"славянската писменост е дошла в Русия от Македония\" (Вл. Путин) - не увеличават броя на русофилите в България. За сметка на това обаче те мобилизират всички, на които им е дошло до гуша от имперските блянове на Кремъл.", "date": "2019.12.28", "title": "Планът на Русия за \"Камчия\" – каква е целта"}
{"url": "https://www.dnevnik.bg/ot_vas/novini_ot_vas/2019/12/28/4010223_retro_-_neshta/", "text": "Минаха цели 30 години от началото на демократичните промени в България и сякаш още нямаме равносметка.", "date": "2019.12.28", "title": "Ретро - неща"}
{"url": "https://www.dnevnik.bg/sport/2019/12/28/4010342_noviiat_trenyor_na_ludogorec_otborut_me_privleche/", "text": "Новият треньор на \"Лудогорец\" Павел Върба заяви, че е бил привлечен от идеята за Шампионската лига. \"Лудогорец\" доминира тотално в българското първенство, осъзнавам, че никой няма да приеме от мен нещо различно от първото място. Още от първите срещи с ръководството на \"Лудогорец\" ме привлече идеята за Шампионската лига. Сам искам тази цел влизане в групите на турнира\", каза Върба пред \"Нова телевизия\".", "date": "2019.12.28", "title": ""}
{"url": "https://www.dnevnik.bg/sviat/2019/12/28/4010271_koleda_bez_vina_-_kolko_e_vajno_podarucite_da_sa/", "text": "Менструалните чашки или контейнерите за отглеждане на червеи може и да не са на първо място в списъка на всеки за коледен подарък, но със засилване на антиконсуматорските настроения т. нар. етични компании се надяват да увеличат продажбите си тази година. Близо две трети от потребителите в световен мащаб предпочитат да пазаруват от фирми, които отразяват личните им ценности, според данни на компанията за проучвания Accenture. Социалните компании - тези, които подпомагат решаването на екологични и социални проблеми като бездомничеството или отпадъците - виждат възможност да печелят по това време на годината. \"Всеки  продукт със социален елемент  заличава вината от покупката, която наистина е голям проблем за консуматорството - именно това чувство на вина\", казва Дейв Линтън, основател на социалната компанията за раници и сакове Madlug. Компанията с централа в Арма, Северна Ирландия, е основана през 2015 година, за да осигурява чанти за децата от системата за социални грижи, с които да могат да пренасят вещите си между домовете, а не да използват торби за смет. Madlug прилага модела \"купи едно - подари едно\". При него при всяка покупка дете или бездомен получават сак или раница. \"Хората по-често правят избор с мисълта, че ако ще харчат, по-добре е това да има и някакви положителни последици\", обяснява Линтън. Без значение дали става дума за наемане на коледна елха, направа на украса у дома, купуване на изживяване, а не предмет, или пълен отказ от подаръци, отношението към подаръците се променя. Близо една трета от британските потребители посочват, че миналата година са купили подаръци, които вредят по-малко на околната среда, а според 38% е важно подаръците да имат някаква етична стойност, сочат данни на компанията за потребителски проучвания Mintel. Около две трети от потребителите са на мнение, че търговските вериги имат отговорността да насърчават покупки, които замърсяват по-малко. По-малко отпадъци \"Тъй като хората все по-ясно съзнават последиците от масовото консуматорство за околната среда, има тенденция, целяща коледните навици да станат по-малко разточителни\", изтъква Чана Барам, старши анализатор на сектора на търговските вериги в Mintel. \"Независимо че като цяло хората ще продължат да пазаруват масово за празниците, е важно търговците и марките да насърчават по-етичното потребление\", допълва тя. За търговците, чиито бизнес модели са основани на продажбата на възможно най-много стоки и на провокирането на  желание чрез маркетинг , тази промяна в отношението може да представлява предизвикателство. Голям брой търговци разчитат много на ноември и декември за бизнеса си, но растежът на продажбите е пряко свързан с променящата се нагласа на потребителите и с включването на екологични и социални послания в маркетинга. Компанията за туристическа екипировка Patagonia, която е сертифицирана етична компания, както е добре известно, пусна реклама в \"Ню Йорк таймс\" през 2011 година, с която призоваваше хората да не купуват едно от якетата й по време на Черния петък, деня на големите намаления в края на ноември. Тази година стотици търговски вериги заеха подобна позиция. Кампанията \"Зелен петък\" обърна внимание на последиците за околната среда от масовото потребление. При все че големите търговски вериги разгласяват сега екологичните си и социални заслуги с мегабюджети за маркетинг, за социалните компании може да се окаже трудно да бъдат чути. Секторната асоциация Social Enterprise UK си партнира с германската технологична марка SAP за пускането на указател за подаръци, произведени от социално ангажирани компании, тази Коледа. Социално ангажираният сайт за електронна търговия Supermarket, появил се в отговор на недоволството, че няма място, от което да се правят покупки от социални компании, отчете значителен интерес към етичните си подаръчни кошници. Подаръчните кошници, които включват изделия като чай от компания, наемаща бежанци, и бира, направена от остатъци от хляб, представляват около 70% от продажбите на сайта, който заработи преди около година, посочва основателят му Джейми Палмър. Той казва, че корпоративните клиенти също проявяват все по-голям интерес към етичните компании, като се стремят да се откроят, купувайки подаръци, които са различни и демонстрират ценностите им. \"Прозрачността засилва още повече натиска върху компаниите (...) да бъдат по-прозрачни за многото различни елементи във веригата си на доставки. Това изтласква тези въпроси директно на върха на списъка им с приоритети\", заключава той. /БТА", "date": "2019.12.28", "title": "\"Коледа без вина\" - колко е важно подаръците да са етични"}
{"url": "https://www.dnevnik.bg/detski_dnevnik/2019/12/28/4010279_tvorcheskata_rabota_kato_obrazovane_na_voliata_na/", "text": "Чрез сериозна артистична работа във Валдорфските училища се обучава волята на децата, защото ако човек е свикнал да полага усилие в творческата си работа, ще може да използва тези умения и в останалите аспекти от живота си. Тази теза изложи Кристоф Йохансен, изпълнителен директор на IAO - международната асоциация за валдорфска педагогика за Централна и Източна Европа. \"Децата имат нужда от нещо повече от чисто интелектуално образование. Те трябва да изучат всяко умение, което носят в тялото си – трябва да изучат и главата, и ръката, и сърцето си. При нас, разбира се, също има сериозно интелектуално образование, но от другата страна стои и сериозната ни артистична работа. Чрез нея образоваме волята на децата. В изкуството трябва да упорстваш и да опитваш отново и отново, докато постигнеш успех. А от това имаме нужда и за интелектуалната си работа\", каза той.", "date": "2019.12.28", "title": "Творческа работа за обучение на волята на децата и още прийоми във Валдорфската педагогика"}
{"url": "https://www.dnevnik.bg/sviat/2019/12/28/4010277_shafranut_-_zlatna_mina_za_bulgariia/", "text": "Той живее на Стръмни рид в Родопите до телевизионната кула. Оттам гледа как земята опустява, как тютюнът си е отишъл от планината, а с него и хората. Но идеята за шафрана го вълнува отдавна. Избягал от България през 1973 г. едва на 20 и успял в Швеция с верига магазини. Ходил е в Иран още по времето на Пахлави. Там от приятели разбрал как и в суровия климат на планината може да се препитаваш с шафран. \"Реално в България идеята за производството на тази скъпа култура се роди през 2009 година. Беше ми омръзнало да слушам министри и политици да казват, че нещо трябва да се прави, а никой нищо конкретно не предлагаше. Ето аз я предлагам\", казва той. Началото Със съпругата му Рени купили първите 70 кг луковици от Турция и ги раздали в около 30 села в Кърджалийско, за да пробват почвите. Засадили и в двора на къщата си и още първата година се уверили, че тази култура се развива идеално, независимо от структурата на почвите. После Тахиров решил да пробие и в държавните опитни полета. Пътувах много пъти до БАН, носех от моя разсад, предложих да опитаме в Пловдив, Русе, Враца, Видин. Беше нужно научно доказателство, че има  почва за шафрана у нас . Това лилаво чудо вирее в цялата страна\", убеден е пионерът. През 2015-а той основава Българската национална асоциация за производство на шафран и биологични шафранови продукти. Членовете й вече са над 6500 с общо около 10 000 дка площи, а има и производители извън асоциацията. Хасан и Рени обработват 60 декара. Според него това производство е десет пъти по-леко в сравнение с тютюна, заетостта е само месец и възвращаемостта е бърза. \"Не е като да чакаш  пари по европроекти  за ябълкова градина например. Според нашите статистики парите от един декар шафран се равняват на прихода от 300 декара пшеница или поне 70 декара лозе. Къде в Родопите толкова земя на едно място! За шафрана инвестираш през август и през юни вече имаш луковиците, 100 процента си връщаш вложеното, а през октомври-ноември береш цветовете. Това е наистина спасение от обезлюдяването\", казва Хасан. И допълва, че все повече млади образовани хора от градовете се връщат към наследствените си имоти на село – шафранът ги привлича. През май тази година представители на асоциацията са сключили договор с Китай за 600 тона луковици от България, азиатската държава обаче иска хиляди тонове. Договор има и с Иран, създава се център за развитие на шафрана в България. Лобистът за алтернативния земеделски поминък обяснява, че иранците са лидер в света по производство на тази култура, те продават няколкостотин вида негови продукти. \"Не е за вярване – тази страна е хилядолетен производител, а сега ние ще изнасяме луковици за там. Полезно е и за двете страни – ние се нуждаем от техния опит, а те от нашите луковици, които се развиват много по-бързо поради подходящите климатични условия в България\", обяснява разпалено той. Планът \"Шехерезада\" През 2018 година пътувал с българска делегация в Иран. Разговаряли с икономическия министър Емил Караниколов – разбира се, че за шафрана. Той му възложил да разработи 5-годишен план за производството, да направи проектосметка за това колко трябва да вложи държавата и да опише прогнозите за развитието. \"Направих го. Посочих, че ако държавата инвестира първоначално един милион евро, създаде голямо опитно поле, започнем със сто тона или към 10 милиона луковички, засадим двеста декара първата година, то само след година ще имаме 50 милиона луковици. Те се размножават много интензивно, след което се дават на производителите. Ако 5000 производители с по половин декар засадят по 25 000 луковици, условието е следващата година да върнат обратно също толкова. Така се изгражда пирамида – тези хора създават още толкова производители, осигуряват им първичния материал. А след пет години засадените площи в България могат да станат един милион декара и 100 000 семейства в планинските региони ще имат постоянен поминък и годишен приход от около 30-40 000 лева. Излиза, че държавната инвестиция в едно семейство е десет евро. Това звучи като приказка от 1001 нощ, но не е. Аз не живея в приказките на Шехерезада, обработвам си земята и печеля, затова знам\", уверява Хасан. Миналото лято той е предал детайлния си план на министър Караниколов, но до момента не е получил одобрение. Хасан не знае дали изобщо е разглеждан и обсъден, само си повтаря, че няма право да се ядосва. Голямата му цел е България да създаде собствена шафранова марка, която би конкурирала и \"Нестле\" – шафранова вода например. \"Тази култура е златна мина. Нали ако бутилка вода с екстракт от шафран е с 50 стотинки по-скъпа от обикновената минерална, ще я предпочетете заради безценните й качества. Или ако в бебешките и детските храни има такава добавка. В други страни се прави чай, сапун и какво ли още не, това е много продаваема стока.\" До Швеция и назад Избягал от комунизма през 1973 с приятел – през Сърбия, седмица пеша из планината, с влак до Марибор, после през Алпите пеша. В Австрия останал малко над година в емигрантския лагер в Трайскирхен до Баден, недалеч от Виена. \"Защо ли - на 20 вече бях ядосан, преследваха ме. На едно тържество за 9 септември в моето село Фотиново се добрах до микрофона и извиках: \"Хора, слушайте ме, най-голямата лъжа в света е комунизмът!\". Тогава бях ученик в Техникума по икономика в Хасково. И накрая през 1989-а се яви и доказателството за думите ми. Образованието си по икономика продължих в Швеция, основах свой бизнес в Малмьо. Там живях до 2000 година\", разказва Хасан. Свръхдинамиката на западния живот го изтощила, връхлетяла го и трагедията с двете деца – дъщерята с тежка форма на аутизъм, сина си изгубили едва 12-годишен. \"Тогава започнах да пия безконтролно, не исках да съм жив. Но шведите ме прибраха на задължително лечение за две години. Отказвах алкохола за кратко, но после пак Всяка улица, всяко дете ми връщаше спомените. Лекарите ме посъветваха да сменя средата. Избрах да се върна в родния си край, в моите Родопи, а Рени е неотлъчно до мен\", казва той. И вече обмисля следващия си ход – за лилавите полета на България и живналите селища.", "date": "2019.12.28", "title": "Шафранът - златна мина за България"}
{"url": "https://www.dnevnik.bg/sviat/2019/12/28/4010356_deputatite_v_arjentina_zamraziha_zaplatite_si_zaradi/", "text": "Председателите на долната и горната камара на аржентинския парламент подписаха вчера решение за замразяване на заплатите на законодателите за половин година заради икономическата криза в Аржентина. Това съобщи председателят на Камарата на депутатите (долната камара) Серхио Маса, цитиран от ТАСС. \"Извънредното положение (в икономическата сфера) изисква действия от всички сектори. Затова решихме да замразим за 180 дни заплатите и командировъчните на законодателите и служителите на Камарата на депутатите и Сената\", написа той в профила си в Туитър. Към съобщението си Маса прикачи и снимка на подписаното решение. Аржентина от няколко години не може да възстанови темповете на растеж на икономиката си и се нарежда сред страните с най-високата инфлация. На 10 декември като президент встъпи в длъжност левоцентристът Алберто Фернандес. Миналата неделя парламентът прие законопроект за извънредно положение в икономическата сфера, който предвижда да бъдат въведени редица мерки, сред които да бъдат замразени таксите за комуналните услуги, да бъде въведен 30-процентен данък върху покупката на чужда валута за частни лица, както и да бъдат повишени митата върху износа./БТА", "date": "2019.12.28", "title": "Депутатите в Аржентина замразиха заплатите си заради кризата"}
{"url": "https://www.dnevnik.bg/photos/2019/12/28/4008750_fotogaleriia_nai-dobrite_sportni_snimki_na_lapbg_za/", "text": "Без да има много големи успехи, българският спорт имаше своите вълнуващи мигове през годината. Фотографите на LAP.bg представят своите подбрани кадри. На снимката: Спринтьорката Ивет Лалова с двете си награди след \"Спортист на годината\".", "date": "2019.12.28", "title": "Фотогалерия: Най-добрите спортни снимки на LAP.bg за 2019 г., част 1"}
{"url": "https://www.dnevnik.bg/sviat/2019/12/28/4010357_bivsh_vietnamski_ministur_poluchi_dojivoten_zatvor_za/", "text": "Съд във Виетнам осъди бивш министър на страната на доживотен затвор за получаване на подкупи и за злоупотреба със служебно положение, предаде Ройтерс. Народният съд в Ханой призна бившия министър на информацията и комуникациите Нгуен Бак Сон за виновен в получаването на 3 млн. долара подкупи в корупционна схема с участието на държавната телекомуникационна компания \"МобиФон\" (MobiFone) и частния кабелен телевизионен оператор Ей Ви Джи (AVG). Присъда от 14 г. затвор по същото дело получи и наследникът на Сон на министерския пост Чонг Мин Туан. Той бе обвинен в лошо икономическо управление и получаване на подкупи./БТА", "date": "2019.12.28", "title": "Бивш виетнамски министър получи доживотен затвор за подкуп"}
{"url": "https://www.dnevnik.bg/bulgaria/2019/12/28/4010399_bivsh_shef_na_bankoviia_nadzor_e_okonchatelno/", "text": "Бившият главен директор в управление \"Банков надзор\" Нели Кордовска не е била в конфликт на интереси, когато е изтеглила влога си от КТБ часове преди банката да бъде поставена под специален ннадзор. Това реши окончателно Върховният административен съд, съобщава  \"Сега\". През юли миналата година Кордовска беше уличена в конфликт на интереси от Комисията за противодействие на корупцията и отнемане на незаконно придобито имущество (КПКОНПИ). След четиригодишно разследване комисията беше установила, че в последните работни минути на 19 юни 2014 г., точно преди КТБ да бъде поставена под специален надзор по предложение и на Кордовска, тя е изтеглила от каса в банката 64 195 евро. Комисията прие, че към тази дата Кордовска е разполагала с пълна и точна информация за състоянието на банката. От 18 юни в КТБ е действала назначена от Кордовска надзорна инспекция. Така тя е имала достъп до счетоводната и информационна система на банката. Следователно в края на деня на 19 юни, когато е извършено тегленето, тя е знаела, че КТБ е неплатежоспособна. Знаела е, че на следващия ден БНБ ще заседава за поставянето ѝ под специален надзор. Съдебното решение потвърждава изводите на по-долната инстанция, че по времето, когато Кордовска е изтеглила парите си, е имало достатъчно публична информация за състоянието на КТБ и тя не се е нуждаела от данните, получени служебно, за да вземе решението си. Комисията е осъдена да плати на Кордовска 600 лв. разноски. Кордовска в момента е зам.-председател на Фонда за гарантиране на влоговете в банките.", "date": "2019.12.28", "title": "Бивш шеф в банковия надзор е окончателно оневинена за изтеглен влог от КТБ"}
{"url": "https://www.dnevnik.bg/sport/2019/12/28/4010410_ibrahimovich_se_zavurna_v_milan_s_misiia_da_promeni/", "text": "На 38 години Златан Ибрахимович се завърна в \"Милан\" и си постави за цел да промени сезона на \"росонерите\". След 17 кръга отборът е 11-и с 21 точки - два пъти по-малко от водачите \"Интер\" и \"Ювентус\", като в последния си мач  допусна най-тежката си загуба от две десетилетия . \"Завръщам се в клуб, който много уважавам и в Милано, който обичам. Ще се боря заедно със съотборниците ми да променим насоката на този сезон. Ще направя всичко това да стане\", заяви Ибрахимович. Нападателят игра в \"Милан\" през 2011 и 2012 г., като стана шампион. За отбора има 56 гола в 85 мача.", "date": "2019.12.28", "title": ""}
{"url": "https://www.dnevnik.bg/video/2019/12/28/4010418_amerikanskiiat_poslanik_raztochi_purvata_si/", "text": "Американският посланик в България Херо Мустафа разточи кори и направи традиционна баница за първата си Коледа в България. Видеоклип от това беше качен на \"Фейсбук\" страницата на посолството. Американското посолство в България открива традиционна седмична поредица \"Културни контакти\", в рамките на които сега посланик Мустафа с помощта на готвача Станислав Петков-Стенка сама разточва кори и прави баница.", "date": "2019.12.28", "title": "Американският посланик разточи първата си традиционна българска баница"}
{"url": "https://www.dnevnik.bg/sviat/2019/12/28/4010422_atentat_s_kola_bomba_vze_desetki_jertvi_v_stolicata_na/", "text": "Най-малко 73 души са загинали при атентат с кола бомба в сомалийската столица Могадишу, съобщи правителствен говорител, цитиран от Асошиейтед прес и Ройтерс. Десетки други са ранени. Броят на загиналите сигурно ще нарасне, тъй като десетки други са откарани в болница, някои от тях в тежко състояние, каза говорителят Исмаил Мухтар. Този атентат една от най-кървавите касапници в страната за последните години. Доктор Мохамед Юсуф, директор на болница \"Мадина\", каза, че при тях са докарани 73 тела. Шефът на местната Бърза помощ каза, че засега има над 50 ранени. В болницата семейства и приятели търсят сред телата на загиналите своите близки. Колата експлодирала на много оживен полицейски контролен пункт в града, на който се събира пътна такса. Това станало в сутрешния час пик, когато много хора отивали на работа и на училище след петъчния празничен ден. Повечето от жертвите са ученици и студенти. Потвърдено е, че сред убитите има и двама турски граждани. Свидетел, цитиран от Ройтерс, живеещ наблизо, излязъл от къщи веднага след взрива да види какво става и преброил най-малко 13 трупа. \"Десетки други крещяха за помощ, но полицията незабавно откри стрелба и аз бързо се прибрах у дома\", каза той. Друг свидетел, цитиран от АП, казва: \"Видях много мъртви тела на земята. Някои от мъртвите бяха полицаи, но повечето бяха ученици\". Кметът на Могадишу майор Омар Мухамуд потвърди пред репортери, че повечето от жертвите са деца и ученици, както и студенти, минаващи оттам с автобус. На снимки от местопроизшествието се виждат обгорели каросерии на коли и окървавени тела, а над града се издига гъст облак дим. Никой засега не е поел отговорност за кървавия атентат, но свързаната с терористичната мрежа Ал Каида ислямистка групировка \"Аш Шабаб\" често извършва такива атаки. Групировката, която се стреми да свали подкрепяното от ООН правителство, бе изтласкана от столицата Могадишу преди няколко години, но продължава да контролира чрез рекетьорска \"данъчна\" система части от централните и южните райони на Сомалия и да извършва нападения срещу популярни и оживени места като кръстовища и хотели в крайморската столица. Екстремистите от \"Аш Шабаб\" вече могат сами да си изработват експлозиви - тяхното \"любимо оръжие\", казаха в началото на тази година експерти от ООН, наблюдаващи спазването на санкциите срещу Сомалия. Преди това групировката разчиташе на военни експлозиви, завзети при атаки срещу мироопазващите сили от Африканския съюз. Установяването на точния брой на жертвите и на пострадалите при такива атентати в Сомалия не е лека задача, защото властите са дали инструкция на медицинския персонал да не разкриват бройки,, а на журналистите е забранено да отиват на местата, където са извършени такива терористични атаки, отбелязва Ройтерс. Днешният атентат напомня за най-кървавия досега, извършен от \"Аш Шабаб\" през 2017 година, когато загинаха над 500 души. Групировката тогава не посмя да поеме отговорност за взрива, който предизвика изблик на гняв сред местното население. \"Тази експлозия е подобна на онази през 2017 г. Тя стана само на няколко крачки от мястото, където съм сега, и ме свали на земята. Никога през живота си не съм виждал толкова силна експлозия\", каза друг днешен очевидец - Абдурахман Юсуф, цитиран от АП. Сомалия е раздирана от вътрешни конфликти и междуособици от 1991 г. насам, когато военните племенни вождове свалиха диктатора Сиад Баре, а след това започнаха борби помежду си. /БТА", "date": "2019.12.28", "title": "Атентат с кола-бомба взе десетки жертви в столицата на Сомалия (допълнена)"}
{"url": "https://www.dnevnik.bg/bulgaria/2019/12/28/4010452_vielici_i_naviavaniia_se_ochakvat_v_chast_ot_severna/", "text": "Предупреждение за опасно време \"Жълт код\" е обявено за осем области в Северна България утре, се вижда от сайта на Националния институт по метеорология и хидрология. Снежна покривка между 6 и 10 см, а в планинските райони - и по-голяма, ще се образува в Ловешко, Габровско, Великотърновско, Русенско, Търговищко, Разградско, Шуменско и Силистренско. В петте източни области - Русе, Търговище, Разград, Шумен и Силистра, валежът ще бъде съпроводен със силен север- североизточен вятър, виелици и навявания. По Черноморието се очаква силен вятър и силно вълнение на морето. \"Жълт код\" е най-слабата степхен на предупреждение. Тя означава, че времето е потенциално опасно и са възможни щети. Следете прогнозата за времето, не предприемайте неоправдан риск, особено при извършване на дейности, които зависят от времето, предупреждават метеоролозите.", "date": "2019.12.28", "title": "Виелици и навявания се очакват в част от Северна България утре"}
{"url": "https://www.dnevnik.bg/sport/2019/12/28/4010451_silvano_prandi_za_zavrushtaneto_na_georgi_bratoev_toi/", "text": "Селекционерът на националния отбор по волейбол Силвано Пранди смята, че разпределителят Георги Братоев може да има важна роля в състава. Играчът  се завърна неочаквано в тима за решителната олимпийска квалификация в Берлин . Преди ден Любомир Ганев, който  пое ръководните функции във федерацията , заяви, че е убедил Братоев да се присъедини към отбора. \"За мен Георги е важна фигура в този отбор. Смятам, че ще изиграе своята роля. Преди пет месеца не го взех за олимпийската квалификация, защото не беше в добро физическо състояние, но сега това е различно\", каза Пранди. След слабото представяне на европейското първенство Братоев се изказа остро срещу Пранди, като във \"Фейсбук\" написа, че трябва да има възрастова граница за треньорите на националния отбор. Впоследствие президентът на федерацията Данчо Лазаров призова италианеца да повика всички най-добри играчи в състава за квалификацията в Берлин. \"Отборът може да издържи на този маратон, но дали ще успее да спечели всички мачове - не мога да кажа. Имаме една осма възможност\", посочи селекционерът. Турнирът в Берлин събира осемте най-предно класирани европейски отбори, които все още не са си осигурили квота за Токио 2020. България  започва с мач срещу Франция, а след това ще играе с европейския шампион Сърбия и с Холандия .", "date": "2019.12.28", "title": "Силвано Пранди за завръщането на Георги Братоев: Той може да има важна роля"}
{"url": "https://www.dnevnik.bg/sport/2019/12/28/4010455_snimka_na_denia_na_24_godini_shifrin_izleze_vtora_po/", "text": "На 24 години Микаела Шифрин излезе втора по брой победи в историята на Световната купа. Американката спечели гигантския слалом в Лиенц и вече има 63 победи. С постижението си тя   и е на 19 от рекорда на прекратилата кариерата си Линдзи Вон.", "date": "2019.12.28", "title": "Снимка на деня: На 24 години Шифрин излезе втора по победи в историята на ските"}
{"url": "https://www.dnevnik.bg/bulgaria/2019/12/28/4010458_rabota_i_stabilnost_e_mototo_na_borisov_za_2020_g/", "text": "\"Работа и стабилност\" - това е мотото на премиера Бойко Борисов за 2020 г., обявено от самия него при днешно посещение в Стара Загора.  Преди Новата 2020 година Бойко Борисов благодари на българите, които работят, за да осигурят стабилност за държавата, благодари и на колегите си в правителството. Той изрази неудовлетворение от \"умишлено налаган скептицизъм\", съобщи БТА. Досега Борисов се ограничаваше с призиви за стабилност - зарад европредседателството през 2018 г., двата вида избори през тази и преговорите за влизането на България в чакалнята на еврозоната. Има много мераклии да управляват, ама не е лесно, каза той днес в разговор с жители на Стара Загора. Той изреди големи инфраструктурни проекти, по които ще се работи приоритетно догодина - магистралите \"Хемус\" и \"Струма\", пътя Ботевград - Мездра, Монтана - Видин, тунела под Шипка, газопроводи, спортни зали и т.н. Между тях е и спортна зала в града, която щяла да бъде построена до 2021 г. в новия парк. Добре, че 31-ви е работен ден, добави премиерът с обяснението, че европроектите трябва да бъдат приключени. В четвъртия мандат на кмета на Стара Загора можем да го направим премиер, пък аз да дойда да стана кмет тук, пошегува се Борисов. Кметът Живко Тодоров изрази благодарност, че правителството е осигурило 1 млн.лева, с които са подменени водопроводните тръби от местността \"Бешбунар\" и сега гравитачно градът получава безплатно вода.", "date": "2019.12.28", "title": "\"Работа и стабилност\" е мотото на Борисов за 2020 г."}
{"url": "https://www.dnevnik.bg/analizi/2019/12/22/4006167_2019_g_-_brekzit_triabva_da_otrezvi_bjurokratichniia/", "text": "                         - Метафори за мощно гражданско и политическо движение имат смисъл, ако го има и него. Така изказани са малко като софийската мъгла. - С драмата около Брекзит и битката за отстраняване на Тръмп. Брекзит получи разрешение. След като е ясно от две-три години, че Великобритания ще напусне ЕС, по-добре това да стане по ясен и решителен начин, а не с постоянни увъртания и отлагания. Отстраняване на американски президент не е възможно, дори да мине през импийчмънт в Долната камара. След това в Сената, който действа като съд, трябва да осигури 2/3 мнозинство за отстраняване. Това няма как да стане. Но радикализацията е видна и САЩ не са същата страна. Без битката по импийчмънта можеше промяната на Америка да бъде подмината или приписана само на лични особености на Тръмп. Сега е по-ясно, че САЩ са друга страна, а промените са текли скрито поне от 11 септември. - Още от същото, както се казва. ГЕРБ са си на власт и избирателят не бърза да ги сменя. БСП се държи като етническа партия с малцинствен електорат. Те ценят повече ритуалите си на Бузлуджа. Там пред летящата чиния празнуват слизането си от космоса и държавната власт им остава настрана. Слава Богу де. - Сякаш с фотошоп са насложени едно върху друго правителства от няколко различни мандата. Има ляво, царско, азиатско, европейско, селско, градско, руско, ама и малко НАТО и така се точат като селска черга от накълцани парцалчета. Това изглежда доста ефективна формула. Ако разиграеш профилите на всичките си съседи, ти вече приличаш на самия квартал, не на един жител в него. - Винаги по Коледа се налага да казвам, че България няма собствена външна политика. Това обаче не е технически въпрос, не е въпрос на министерство, по-сложно е. - За вечното възвръщане към същото, както казва Ницше. Това е системен въпрос, не е еднократен сигнал. - Никое в България, тук няма голямо събитие. Събития и тектонични процеси има в международната среда. - В България кампанията по неутрализиране на медиите, особено БНТ, после атаките към БНР, закупуването на Нова ТВ и т. н. Но това не е отделен скандал, а скандално състояние на публичността изобщо. - Средата не просто търпи Бойко Борисов, тя някак си го желае такъв, какъвто е. Отстраняването на организационния лидер на ГЕРБ и последващи победи на изборите, които той сам си постигна показват, че г-н Борисов няма нужда от промяна. - Каквато ще бъде и следващата. Чудя се дали той ги различава и дали не бърка календара. Това по принцип е комична позиция в системата на властите. С директен вот се избира лице без власт, което след това не знае какво да прави с максималната си легитимност. И се разиграват бутафорни сцени, сякаш България си няма приличен куклен театър. - С известно омерзение ще кажа: Борис Джонсън. При всичките циркове, опортюнистични салта, прически като пресъхнала пшеница, тарикатлъци, суспендиране на парламент и какво ли не друго, той печели неимоверна победа и ще довърши започнала и станала вече необратима промяна. Без Великобритания ЕС много отслабва. Но това развитие е продължение на онзи печален сюжет с неуместния конституционен договор, който бе гръмнат от френския и от холандския референдум през 2005 година. Тогава никой не обърна нужното внимание на провала на федералния балон. По-късно той се разгърна в националистически движения. Пак не му се обърна внимание по сериозен начин. Промяната се обозначава с думата \"популизъм\" – която собствено нищо не значи и не противоречи на демократичния процес – и с този етикет проблемът се депозира в архива. Имам предвид концептуално и стратегически, иначе всички политически анализатори вдигат врява до небесата. Но над 15 години никой не се замисля сериозно какъв е дълбинният фактор зад проточената криза на ЕС. Изтъкват се условия, които са удобни, като икономическата криза, след това имигрантската криза. Те отминават. И настъпва по мое скромно мнение нещо, което трябва да отрезви бюрократичния мотор на интеграцията – Брекзит. Каквото и да се говори за Борис Джонсън, той ще изведе Великобритания от един съюз, в който тя изглежда по природа не принадлежи. Ако Великобритания трябваше днес, а не 1973 година, да решава дали да се присъедини към ЕС, не би го направила. Това е много лоша новина за цяла Европа. А сравненията с Тръмп са като мека дрога за политолозите, но са неоснователни.", "date": "2019.12.28", "title": "2019 г. - Брекзит трябва да отрезви бюрократичния мотор на интеграцията"}
{"url": "https://www.dnevnik.bg/bulgaria/2019/12/28/4010459_bezvodieto_v_pernik_shte_struva_na_bjudjeta_pone_20/", "text": "Решаването на проблема с безводието в Перник ще струва на държавата поне 20 млн. лв., прогнозира пред медиите в Стара Загора премиерът Бойко Борисов. Предстои подмяната на 80 км тръби, под 20 млн. няма да ми се размине, каза Борисов. Досега кабинетът е  отпуснал   2.7 млн. лева  за реконструкцията на утаителите на пречиствателната станция за питейни води, която обслужва града и околните села. Ремонтът ще се изпълнява възможно най-бързо, както при  обект на националната сигурност.  По думите му в града няма тръба, по-млада от него. \"От 1952-55 г. не е пипано нищо\", възмути се Борисов. Той разкритикува кметовете, проспали, по думите му, възможността да финансират проектите за обновление на водните си цикли с евросредства. \"Имаше градове, които проспаха периода и кметове, които не пожелаха да се включат в проектите за водните цикли, а сега казват: дайте от бюджета. Когато имаше европейски пари, ги мързя, но ще се оправим\", добави той. Борисов увери, че \"ще понесат отговорност всички, които в годините са допринесли за това\". Той изрази задоволство, че в пещерите край Перник има вода, която се изпомпва.", "date": "2019.12.28", "title": "Безводието в Перник ще струва на бюджета поне 20 млн. лв."}
{"url": "https://www.dnevnik.bg/bulgaria/2019/12/28/4010468_premierut_se_obiavi_sreshtu_umishleno_nalaganiia/", "text": "Премиерът Бойко Борисов се обяви срещу умишлено налагания скептицизъм при посещение днес в Стара Загора, в чийто парк предстои да бъде изградена нова спортна зала. В разговор с жители на града и медии Борисов засегна много теми - за инфраструктурното строителство, за безводието в Перник, за бъдещето на въглищната енергетика и за отношенията с местната власт. Вижте какво каза премиерът във видеото, публикувано в профила му във \"Фейсбук\".", "date": "2019.12.28", "title": ""}
{"url": "https://www.dnevnik.bg/sport/2019/12/28/4010463_durjavata_otpusna_45_mln_leva_za_koketna_i_krasiva/", "text": "Правителството отпусна 4.5 млн. лева на община Стара Загора за изграждането на спортна зала. Целта е да бъде изградено съоръжение с 5200 места в парк \"Артилерийски\". \"Направете да е кокетна, красива, да ѝ се радват хората\", поръча министър-председателят Бойко Борисов при посещение в града. Той призова да не се пести дори и да излезе с милион отгоре. Преди два месеца Борисов заговори за изграждането на зала в Стара Загора. Тогава обаче обяви, че \"ще я обещая след изборите, за да не ме упрекнат моите опоненти в агитация\". Преди ден министърът на спорта  Красен Кралев отчете, че за 2019 г. държавата е вложила над 5.5 млн. лева  в обновяване и изграждане на спортна инфраструктура.", "date": "2019.12.28", "title": "Държавата отпусна 4.5 млн. лева за \"кокетна и красива\" спортна зала в Стара Загора"}
{"url": "https://www.dnevnik.bg/na_put/2019/12/28/4010457_buiabes_-_marsilskata_kulinarna_tradiciia_s_bezbroi/", "text": "Едно от най-типичните за Марсилия ястия е буябес. От това старо френско пристанище то се е разпространило в западната част на Средиземно море. Не само, че в различните марсилски семейства и кръчми е имало варианти на тази комбинация от риби и морски дарове, но и всяко селище в района е добавяло по нещо специфично. Все пак, ако не ви е познато, не е лошо да започнете от оригинала, плюс това до Марсилия отскоро има и преки и съвсем достъпни полети на \"Райнер\" (Ryanair) два пъти седмично от София. Изписването на френски е достатъчно предизвикателство (bouillabaisse) за незапознатите с този език. Затова по-добре запомнете какво означава на местния провансалски говор occitan - \"варя на бавен огън\". В Марсилия са го доукрасили с история, че по-скоро идва от израза \"намали огъня на печката\". Има и друга история зад буябес - че рибите за него идват от това, което рибарите не успявали да продадат на пазара. Ако започнете от червения морски скорпион (Scorpaena scrofa), ще разберете защо - това е риба от отровния вид на скорпидите. Следва морската лястовица (Chelidonichthys spinosus) - скорпидоподобен дънен вид, характерен с дебел череп и дори костни плочки по тялото. Почти накрая идва европейската морска змиорка (Conger conger). Към това се добавят разни морски дарове като миди (с черупките), раци или парчета от омари. Задължителен е и жълто-оранжевият сос руй (rouille), който според някои е по-скоро вид майонеза, сервиран с препечена багета.      Не го наричайте рибена чорба, защото не е. Първото, което получавате, е по-скоро крем-супа с половин лимон и картофени кнедли, по които е \"полазило\" раче.. Съдържанието на рецептите разкрива, че съставките са още по-сложни, а приготвянето изисква търпение и майсторлък.      Тест за това дали в Марсилия ви сервират оригинален буябес е кога го предлагат и \"веднага\" е грешният отговор. Правилото - ако през деня не сте резервирали вечеря в конкретно заведение - е гъстата френска супа да се приготвя след като е поръчана и обикновено идва след бутилка или две хубаво вино. Обяснението за това е не само, че продктите трябва да са пресни, но и че рибите трябва да са престояли няколко часа в марината. Цените в менюто може да са стряскащи (достигат над 100 евро), но количеството е достойно, защото получавате предостатъчно храна за 6-7 души. Ресторант Le Miramar на крайбрежната улица на старото пристанище Vieux Port е добър адрес като начало. Заливът със стотици лодки и яхти е в края на главната улица Canebière, а на нея се попада директно с автобуса от летището. И за името на тази улица има история за запомняне, защото то означава \"канабис\" - просто в околностите на Марсилия векове наред от коноп са се произвеждали яки корабни въжета и кошници.      Но можете да се отдадете на откривателство, опитвайки се да запомните име като L’Esplaï du Grand Bar des Goudes. Намира се на около половин час с кола на юг от Марсилия, където през деня гледката към малкия залив оставя незабравими спомени. Заведениета около Vieux Port са пълни с менюта на различни езици и всевъзможни варианти (и цени) - от \"кралска\" версия (bouillabaisse royale) с добавен отделно омар до \"малка\" порция (petite bouillabaisse) за по-тънки портфейли. Изобретателността на местните търговци обаче е безкрайна - ще ви предложат \"млечен шейк от буябес\" или \"буябес хамбургер\", както и бурканчета с руй.      Не се изненадвайте, ако похапващите около вас са изключително чужденци и туристи. Жителите на Марсилия, които не смятат това ястие за старомодно, си приготвят буябес у дома и нямат обичай да го ядат по заведенията. В някакъв смисъл тази смес от гъста супа и варена риба се е превърнала в атракция. Но местната индустрия поддържа легендата жива с гастрономични курсове, изложби, графити конкурси и дори вечерни концерти с дегустация на вино.           А, че традицията е многовековна говори и още една история около буябес - че тя е дошла от древните гърци, създали колония в Марсилия около VII в. пр. Хр и тяхната какавия. Това е най-старата гръцка рибена чорба, отново свързана с бедните рибари и остатъците от улова.           Когато буябес влиза в кръчмите и ресторантите, неизбежно се стига до спорове коя е автентичната рецепта. Така през 80-те години на миналия век се появява свообразна харта на марсийлския буябес, описваща какво се използва и как се приготвя. Но и днес периодично избухват скандали с разкрития за използване на замразени продукти или риба с неизвестен произход, а тази легендарна супа не е защитена като шампанското или френските сирена.               ", "date": "2019.12.28", "title": "Буябес - марсилската кулинарна традиция с над 25 века истории"}
{"url": "https://www.dnevnik.bg/biznes/2019/12/28/4010498_durjavata_ne_iska_pari_ot_brjuksel_za_marica_iztok/", "text": "Държавата досега не е отправила искане до Европейската комисия за отпускане на еврофинансиране за преструктуриране на въглищната енергетика, защото няма план как да замести мощностите в комплекса \"Марица изток\". Това съобщи премиерът Бойко Борисов пред медии в Стара Загора. \"Казваш, ще затворя мините или тецовете през 2025 г., но ми трябват половин, един милиард евро, за да ги направя за газ, за нещо си. Но не искам да е само мое решение. Затова не сме поискали (финансиране - бел. ред).Колкото и да поискаме днес, ще ни дадат, но това не е в наш интерес. Ние няма с какво да ги заместим\", каза премиерът. Той напомни, че комплексът \"Марица изток\", където работят три теца и една мина, е \"нещо, което касае енергосистемата – 60% от тока се прави от тецовете, 15- 20 000 души работят, сиреч, това не е някакво лесно решение и еднолично да се вземе\". Според Борисов трябва \"много разумно, трезво и в същото време твърдо да отстоим колкото може по-дълго въглища да се ползват и да мислим какво да правим след това\". Борисов подчерта, че ще се търси такова решение, че хората да са спокойни за заплатите и за пенсиите си. Припомни, че т. нар. \"зелена сделка\" изисква от страните членки до 2030 г. да спрат производството на ток от въглища.", "date": "2019.12.28", "title": "Държавата не иска пари от Брюксел за \"Марица изток\", защото не е решила как да ги харчи"}
{"url": "https://www.dnevnik.bg/sport/2019/12/29/4010518_junaited_izprati_godinata_s_pobeda_i_dobra_poziciia_za/", "text": "Манчестър юнайтед\" приключи 2019 г. с победа. Воденият от Оле Гунар Солскяр отбор се наложи с 2:0 срещу \"Бърнли\" като гост. С това съставът събра 31 точки и е пети на точка зад \"Челси\", който обаче е с мач по-малко. Друг от съперниците за челната четворка - \"Тотнъм\", направи грешка при 2:2 срещу \"Норич\". \"Юнайтед\" постигна четвърта победа в последните си шест мача във Висшата лига. Успехът дойде с головете на Антони Марсиал и Маркъс Рашфорд в края на двете полувремена. \"Манчестър юнайтед\" имаше превъзходство и повече възможности през първата част. В края ѝ Андреас Перейра се пребори за топката и изведе Марсиал, който вкара. След почивката мачът беше по-равностоен, но в заключителните секунди на добавеното време при бърза атака Рашфорд удвои.", "date": "2019.12.28", "title": "\"Юнайтед\" изпрати годината с победа и добра позиция за атака на топ 4"}
