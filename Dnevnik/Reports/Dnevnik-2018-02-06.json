{"url": "https://www.dnevnik.bg/photos/2018/02/06/3125289_snimka_na_denia_purviiat_kosmicheski_kabriolet/", "text": "След успешния първи старт на високата колкото 23-етажна сграда ракета Falcon Heavy на компанията SpaceX в космоса за пръв път се носи... кабриолет.Това е личният електромобил Tesla Roadster на Илон Мъск, който подсили шегата като постави в него манекен в косимически костюм. Ще са нужни няколко часа, за да се разбере дали колата ще достигне орбита някъде между Земята и Марс, по която - поне на теория - може да обикаля милиарди години.", "date": "2018.02.06", "title": "Снимка на деня: Първият космически кабриолет"}
{"url": "https://www.dnevnik.bg/politika/2018/02/06/3125144_peevski_poiska_prozrachna_mediina_sreda_ili_sus_zakoni/", "text": "Депутатът от ДПС Делян Пеевски внесе пореден законопроект, с който прави опит да се разграничи от свои бизнес интереси или действия в миналото. Този път той предлага промени в Закона за задължителното депозиране на печатни и други произведения. Пеевски лично съобщи за идеята си по обичайния начин - с писмено изявление до медиите, публикувано днес първо в сайта \"Блиц\". Той обяснява, че предложенията му отговорят на \"общественото очакване за максимално прозрачна медийна среда\". Предложеният законопроект се появава по-малко от месец след като Съюзът на издателите в България представи  Бялата книга за свободата на медиите , в която беше показано и как Пеевски увеличава влиянието си през  нарастващия брой медии, които притежава  и мрежата за разпространение на печатни издания. От днешното изявление на депутата се разбира, че законопроектът е срещу медиите, които не са негови или които пишат за него и целта е да спре \"генерирани лъжи за мен и издателския ми бизнес\". Той твърди още, че тези медии \"изграждат тенденциозно негов негативен образ\". След разрива с банкера Цветан Василев и фалита на КТБ, Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". За други медии обаче има основателни предположения, че са свързани или че той контролира редакционната им политика, като често това може да се види дори само ако се направи преглед на материалите, които те копират помежду си, проследи се редакционната им политика или че за него в тях има или добро, или нищо. Пеевски е вносител и на проекти и законови поправки, свързани с фалита на КТБ - в опит да се разграничи от бившия си партньор Василев и ролята си в банката. Преди две години депутатът предложи и промени, които да ограничат участието на офшорни компании - самият той по-късно декларира, че е продал свои дялове в няколко такива дружества. В новия законопроект се засягат и фирмите за разпространение на печатни издания, като по този начин Пеевски явно иска публично да се разграничи и от ролята си на този пазар. Проектът предвижда доставчиците на медийни услуги да посочват на сайтовете си информация за действителния си собственик. Освен това те следва да декларират всяко получено финансиране в предходната календарна година, неговия размер и основание, както и данни за лицата, които са го предоставили. \"Финансиране\" е всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми извън банковите кредити\", се казва в законопроекта. Доставчици по смисъла на Изборния кодекс са \"  (вестници, списания и други периодични издания);  , като: електронни медии (лицензирани или регистрирани доставчици за аудио-визуални медийни услуги или радиоуслуги);  (електронни издания на вестници, списания, информационни агенции и други електронни издания)\". На практика всички медии без социалните мрежи. Печатните медии обаче и досега декларираха собствеността си, а радио и тв операторите са регулирани от други специални закони. Затова така предлаганите промени засягат основно онлайн медиите и евентуално биха събрали цялата информация на едно място. Повечето дигитални медии, които Пеевски се опитва да атакува, че пишат за него обаче са с ясна собственост (в \"Дневник\" и \"Капитал\" напр. тя от години е написана и в онлайн изданията). Има обаче десетки анонимни сайтове, през които често се разпространяват фалшиви новини или пропаганда (през последната година имаше разследвания и проучвания за руско влияние през сайтове) и техните собственици са трудно проследими или би изисквало намеса на държавните разследващи органи. Дали и как поправките, ако бъдат приети, ще успеят да изсветлят тази част от медийния пазар е спорно. Не е известно и как ще бъде проверявано и безвъзмездното финансиране на медиите. И защо то не включва всички източници на финансиране - банкови кредити, рекламни инвестиции, сред които и средства от държавни институции и компании, както и средства по европейските комуникационни програми (част от тези източници също са проверими и видими). В изявлението си Пеевски обаче споменава, че поправките му са срещу медии, които получават \"чуждестранни грантове\" и явно отново има предвид издания, които пишат за него - този тип финансиране обаче обикновено е напълно прозрачно - по проекти, за определен срок, а информацията за него е публична. Другите промени, предложени от Пеевски, са  , които трябва да декларират в Министерството на културата информация, \"която идентифицира действителния собственик, както и броя обекти за продажба на дребно на печатни издания, които използва в търговската си дейност\". Предвижда се тази информация да бъде публично достъпна, а ако дадено лице \"използва в търговската си дейност повече от 1/3 от всички декларирани обекти за продажба на дребно на печатни издания в страната, Министерството на културата уведомява Комисията за защита на конкуренцията\". С това предложение Пеевски явно иска да пресече свързването му с веригата \"Лафка\", която в момента има над 1070 обекта в 130 града. Тя е собственост на \"Табак маркет\" АД (свързвана с \"Булгартабак\"). В проекта няма предложени промени за санкции. В момента, ако печатни издания не декларират собствениците си, са застрашени от глоби между 1000 и 1500 лева. Като вносители на проекта са представени Пеевски и колегите му от ДПС Йордан Цонев, Хамид Хамид и Велислава Кръстева и днес той бе качен  на сайта на Народното събрание . Все още няма коментари от другите парламентарни партии за предложенията. Вносителите на закона посочват, че промените ще доведат \"до максимална прозрачност на медийния пазар в страната, както и до информираност на обществото относно редакционната политика на медиите, които се издържат по непазарен начин и ще сведе до минимум възможността за манипулиране на общественото мнение от медии, съществуващи не заради приходите си от дейността, а благодарение на безвъзмездно корпоративно или чуждестранно финансиране\". В изявлението Делян Пеевски твърди още, че \"независимо от тенденциозно изграждания ми през годините негативен образ, моята позиция винаги е била ясна и последователна – да разкривам манипулациите и лъжите, като изнасям цялата истина за авторите им и техните зависимости\".", "date": "2018.02.06", "title": "Пеевски поиска \"прозрачна медийна среда\", или със закони се пере най-добре"}
{"url": "https://www.dnevnik.bg/bulgaria/2018/02/06/3125210_pet_partii_ne_sa_podali_finansovi_otcheti_za_vtora/", "text": "Пет политически партии за втора поредна година не са подали своите годишни финансови отчети пред Сметната палата. Това обяви пред БНТ председателят на институцията Цветан Цветков, като уточни, че тази информация ще бъде предоставена на прокуратурата. След това държавното обвинение ще сезира Софийския градски съд и той е упълномощен тези партии да бъдат закрити. Цветков каза още, че тази година за първи път четири партии не са подали своите финансови отчети. Ако и догодина не го направят, то тогава срещу тях ще се приложат същите мерки. Половината от подалите отчети партии са посочили нулева стойност на приходите и разходите. По думите на председателя на Сметната палата това са партии, които нямат активна дейност и продължават своето съществуване само на хартия. Той допълни, че в момента НАП извършват проверки или ревизии на  275 политици и висши държавни служители , за които беше установено несъответствие за тяхното финансово и имуществено състояние.", "date": "2018.02.06", "title": "Пет партии не са подали финансови отчети за втора поредна година"}
{"url": "https://www.dnevnik.bg/zelen/2018/02/06/3125218_prirodozashtitnici_poiskaha_ostavkata_na_neno_dimov_i/", "text": "Малко над 100 души се включиха в днешния протест в защита на Пирин. Природозащитниците настояха за оставката на екоминистъра Нено Димов, като блокираха движението по бул. \"Цар Освободител\" в София в района на БНБ. С недоволството си протестиращите поискаха още и отмяна на решението на Министерския съвет от края на миналата година, което според тях дава право за строителство в планината. Десетки полицаи охраняваха протеста, който премина без сериозни проблеми. Това е поредна акция на природозащитници, в която се иска оставката на Димов. Вчера около 50 души посрещнаха и изненадаха делегатите на европейския форум за екоиновации в София. Докато участниците в събитието се регистрираха в \"София тех парк\", протестиращите разпънаха огромен плакат на английски \"Корупция! Спасете Пирин\" и скандираха \" Нено Димов е позор! Оставка и затвор!\" В четвъртък се очаква нов протест в защита на природен парк \"Пирин\". По предварителни данни в него ще се включат много повече хора. Миналата седмица  над 2000 души взеха участие в недоволството. ", "date": "2018.02.06", "title": "Природозащитници поискаха оставката на Нено Димов и блокираха движението в центъра на София"}
{"url": "https://www.dnevnik.bg/evropa/2018/02/06/3125220_makron_tursi_edinstvo_na_korsika_zaradi_vuzhoda_na/", "text": "Френският президент Еманюел Макрон пристигна днес на двудневна визита на остров Корсика и призова за единство на фона на засилващо се влияние на местните националисти, предадоха \"Асошиейтед прес\" и БТА. Президентът изтъкна приноса на корсиканците за освобождението на Франция през Втората световна война. Това стана на церемония в памет на префекта Клод Ериняк - най-висшия френски държавен представител на острова, убит от националисти преди 20 години. Префектът беше застрелян в корсиканската столица Аячо от сепаратистки активисти, които Макрон нарече терористи и екстремисти. Държавният глава положи цветя под дървото, посадено на площадче, което носи името на убития. Заедно с вдовицата на Ериняк Макрон откри паметна плоча, посветена на префекта. \"Корсика, една горда и достойна земя, беше опетнена от това престъпление. За случилото се тук на 6 февруари 1998 г. няма извинение, няма оправдание, нито обяснение. Един човек беше убит, защото служеше на Републиката\", заяви президентът. Убийството на 60-годишния Ериняк бе връхна точка в насилието на острова, на който живеят около 330 000 души и който е част от Франция от 1768 г. Префектът беше застрелян в гръб с три куршума в главата край театър в Аячо. Престъплението потресе Франция. \"Французи се обърнаха срещу нацията си. Те грабнаха оръжие срещу Републиката. Други изгубиха достойнството и дори душата си. Подобно деяние няма нищо общо с т.нар. борба за свобода\", каза Макрон. Той енергично осъди убийците на Ериняк и заяви, че те са виновни \"в една от тези прояви на тероризъм, чието варварство нашата нация понесе и неотдавна\", имайки предвид джихадистките атентати от последните години, предаде \"Франс прес\". Вдовицата на префекта подчерта, че съпругът й е бил \"човек на диалога и мира\" и благодари на Макрон, че е почел паметта му и за пореден път е потвърдил ценностите на Френската република. След частен обяд се очакваше Макрон да се срещне с лидерите на националистите Жил Симеони и Жан-Ги Таламони. Симеони, председател на регионалния парламент, заяви, че визитата на президента е изключително важна в момент, който би могъл да придобие стойността на исторически в понякога сложните отношения между френската държава и Корсика. Хиляди националисти участваха вчера в демонстрация,  настоявайки за по-голяма автономия , равен статут на корсиканския език и освобождаване на корсиканските политически затворници, както ги наричат, от затворите в континентална Франция. Така те извикват спомени за 40-годишната кампания, приключила през 2014 г., при която взривяваха полицейски участъци и имения, притежавани от жители на континентална Франция, и извършваха политически убийства. Те свалиха оръжията едва през 2014 г. През декември миналата година корсиканските националисти постигнаха  съкрушителна победа на изборите  за регионален парламент, надделявайки над младото центристко движение на Макрон и традиционните партии. Корсиканските националисти искат по-голямо самоуправление, но за разлика от мнозина в близката испанска област Каталуня не се стремят към пълна независимост, припомня АП.  \"Ройтерс\" отбелязва, че лагерът на националистите всъщност е разделен от темата за независимостта - Корсика дължи стандарта си на щедри субсидии от централното правителство, а икономиката ѝ е с размер едва 8.6 милиарда евро (френският брутен вътрешен продукт е в размер на над 2.5 трилиона евро).", "date": "2018.02.06", "title": "Макрон търси единство на Корсика заради възхода на националистите"}
{"url": "https://www.dnevnik.bg/evropa/2018/02/06/3124935_sled_ksenofobski_napadeniia_migraciiata_stava/", "text": "След като крайнодесен екстремист рани в края на миналата седмица шестима африкански мигранти, италианският премиер Паоло Джентилони призова за национално единство, а \"всички политически партии\" - да запазят спокойствие. Но апелът му не бе чут и това едва ли е изненадващо. Вместо това стрелбата, открита от автомобил от 28-годишния Лука Траини с неонацистки татуировки, постави миграцията в центъра на кампанията преди парламентарните избори на 4 март. Бившият премиер  Силвио Берлускони яхна събитията  в Мачерата, Централна Италия, и каза, че страната е обременена с \"най-малко\" 600 хиляди незаконни имигранти, които се препитават с престъпления и са Думите му намират отзвук сред голяма част от разочарованите от имиграцията италианци, докато страната бавно се възстановява от рекордната рецесия, почти утроила до 4.7 милиона броя на хората в абсолютна бедност. \"На много хора им е дошло до гуша (от мигрантите)\", казва пред ДПА 47-годишната Олга, жител на Мачерата. \"Мнозина смятат, че е можело да се очаква, че някой ще започне да стреля по тях\", добавя тя, като помоли да не бъде цитирано пълното й име. В медийни публикации се твърди, че Траини, провалил се кандидат на антиимигрантската Северна лига на местните избори миналата година, е казал пред прокуратурата, че е хванал оръжието, за да отмъсти за убийството на 18-годишна жена, чийто разчленен труп бе открит в сряда в два куфара край Мачерата. Един нигериец, неуспял кандидат за убежище и предполагаем наркодилър, е в ареста във връзка с това престъпление, но отказва да поеме отговорност за него. Федералният секретар на Лигата Матео Салвини нарича нигериеца ЧЕРВЕЙ (с главни букви) в пост във \"Фейсбук\" и казва, че заради неспособността си да изгони нелегалните имигранти. Салвини и Берлускони са част от водещия в анкетите  консервативен блок , който включва и \"Италиански братя\", малка партия с неофашистки корени. Техен основен съперник е популисткото  Движение \"Пет звезди\" (Д5З) , а Демократическата партия (ДП) на Джентилони изостава на трето място. ДП може да отчете като свое постижение намаляването на броя на пристигналите мигранти с една трета през миналата година благодарение на споразуменията с Либия за възпиране на миграцията и умереното икономическо възстановяване. Но избирателите явно не са впечатлени от това. \"През септември поръчана от нас анкета на ИПСОС показа, че 59 процента от италианците подкрепят опитите на правителството да намали имиграцията. И въпреки това 81 на сто от респондентите казват, че не се чувстват в по-голяма безопасност\", коментира пред ДПА Матео Вила, изследовател от Института за изследване на международната политика (Istituto per gli Studi di Politica Internazionale). \"Опитът (на ДП) да остави на втори план въпроса за миграцията в предизборната кампания не сработи\", добавя Вила. Той отбелязва, че са достатъчни относително малък брой акостирания на мигранти и малко количество новини за свързани с мигранти престъпления, за От 2013 г. Италия е регистрирала над 600 хиляди пристигнали мигранти. Страната е основна врата към Европа за пристигащите по море. Но не всички от тях са без документи, както твърди Берлускони, а и не всички са останали в Италия. Според Вила около 25 на сто са получили или убежище, или право за пребиваване, а към 150 хиляди са се придвижили към по-благоденстващата Северна Европа, свеждайки броя на нередовните мигранти в Италия \"доста под\" 500 хиляди. Салвини и Берлускони се заканват да гонят всички от тях, по 100 хиляди души годишно. Обаче това е трудна задача, като се има предвид, че през 2016 г. имаше едва 5800 принудителни или доброволни репатрирания от Италия. тъй като мигрантите трябва да бъдат качени на самолети, понякога под полицейски ескорт. А това може да се случи само ако страните, от които произхождат, признаят тяхното гражданство и се съгласят да ги приемат обратно. \"Чакам да разбера как Берлускони възнамерява да изгони 600 хиляди чужденци: С бронирани влакове? С въздушен мост? С фериботи? Да ги хвърли в морето? Колко бързо\", написа в \"Туитър\" левият италиански журналист Гад Лернер. /БТА", "date": "2018.02.06", "title": "След ксенофобски нападения миграцията става централна тема в Италия преди изборите"}
{"url": "https://www.dnevnik.bg/sport/2018/02/06/3125227_bulgarskoto_uchastie_v_tenis_turnira_v_sofiia/", "text": "Българското участие в тенис турнира в София приключи, но с паметен мач.  Адриан Андреев  допусна загуба с 3:6, 4:6 срещу Денис Истомин от Узбекистан в двубой от първия кръг на \"София оупън\". Голямата надежда на българския тенис Андреев  изигра първия си мач в основната схема на турнир от световния професионален тур на АТП. Нещо повече - 16-годишният тенисист стана първият играч, роден през 2001 г., който играе в основната схема на турнир от АТП. Преди десет години Григор Димитров записа сходно постижение, като стана първият тенисист, роден през 1991 г. с участие при професионалистите. Андреев вложи много желание, но не успя да се противопостави срещу 74-ия в света. \"Притесних се във важните моменти. Мисля, че имах шансове да взема втория сет. Но от притеснение направих много грешки. Ръката ми спря\", каза Андреев. \"В началото бях напрегнат заради публиката, но след това феновете в залата ми помогнаха и ме вдигнаха. Явно е, че не съм равностоен на играч от подобен ранг. Имам да свърша много работа, за да го стигна. Доволен съм, че се представих по-добре от миналата година. Показах по-добър сервис. Исках, но за съжаление не успях, да остана спокоен. Този мач ще ми даде увереност и знам, че ако работя много, ще постигна повече\", добави 16-годишният тенисист. В  отсъствието на шампиона Григор Димитров  останалите българи не съумяха да поднесат изненада и да направят пробив в надпреварата. По-рано държавният шампион на България  Александър Донски загуби с 5:7, 1:6 от бившия №24 Мартин Клижан . Андреев имаше проблем с успеваемостта при вкаран първи сервис, като спечели по-малко от половината разигравания (18 от 39). В допълнение направи и три двойни грешки. Истомин започна силно и с два пробива поведе с 5:1. Андреев успя да върне единия и намали до 3:5, но при втория си опит състезателят от Узбекистан приключи сета. Истомин тръгна с пробив и във втория сет. Този път българинът отговори бързо и направи обрат, за да поведе за първи път в мача при 3:2. Последва ново предизвикателство пред Андреев, който беше пробит, но и този път успя веднага да изравни за 4:4. Тогава Истомин се възползва от по-големия си опит. Той проби и оползотвори първия си мачбол, за да приключи срещата след 1.19 часа.", "date": "2018.02.06", "title": "Българското участие в тенис турнира в София приключи с исторически мач на Адриан Андреев"}
{"url": "https://www.dnevnik.bg/bulgaria/2018/02/06/3125232_holandskiiat_premier_podkrepi_bulgariia_za_shengen_i/", "text": "Подкрепяме България напълно да се присъедини към Шенген. Искаме да похвалим усилията по прилагането на необходимите политики и промени, за да се реализира това, но работата все още не е свършена докрай. Това заяви холандският премиер Марк Рюте след срещата с българския си колега Бойко Борисов, съобщава \"Фокус\". Той е един от най-сериозните противници в ЕС на идеята България да влезе в Шенген. Двамата проведоха разговор в сградата на Министерския съвет в София. По време на срещата си двамата са обсъдили икономическият напредък на България, като според Рюте страната е \"ключов играч в региона\". Холандският премиер подчерта, че България е изпълнила всички критерии за влизане в еврозоната. Все пак имало \"още мъничко какво да се направи\", но според него това щяло да стане съвсем скоро. Той похвали \"големите постижения на страната по отношение на външния дълг и икономическия растеж\". От своя страна Борисов заяви, че Холандия е най-големият инвеститор в България, като посочи, че са вложено 7.1 млрд. евро. \"Холандия е от най-мощните икономики в света, защото са много предпазливи и внимателни. Всяко евро се наблюдава къде отива и затова са такава успешна държава. Ние показваме същата дисциплина в много сфери. Надявам се за еврозоната и Шенген. Безспорно външната граница вече не е проблем, защото всички знаят, че я пазим изключително добре\", добави Борисов. \"Мога да кажа, че харесвам този мъж и той харесва мен\", отговори му Рюте.", "date": "2018.02.06", "title": "Холандският премиер подкрепи България за Шенген и еврозоната, но поиска още работа"}
{"url": "https://www.dnevnik.bg/sviat/2018/02/06/3125228_makedoniia_obiavi_che_e_gotova_da_si_smeni_imeto_i_da/", "text": "Македония е готова да добави \"географски маркер\" към името си, за да реши спора за името, който води с Гърция от няколко десетилетия и да изчисти пътя си към членството в Европейския съюз и НАТО. Това обяви македонският премиер Зоран Заев на пресконференция в Скопие.  \"Искам преговорите с Гърция да успеят... Готови сме да географски маркер в името и тук ще спра,\" каза той пред репортери, цитиран от държавната агенция МИА и електронните издания МКД и \"Локално\". Изявлението беше част от пресконференция с посланика на Европейския съюз в Скопие Самуел Жбогар. Под \"географски маркер\" Заев  има предвид гръцкото изискване  Република Македония (или Бивша югославска република Македония, както я нарича Атина) да носи съставно име от две части, което да е за \"всеобща\", т. е. международна и вътрешна, употреба и да включва дума, която географски да отличава страната от съседния регион в Гърция. Досега Атина допускаше, че \"съставното\" име може да включва и времеви маркер, а не непременно георграфски. По  неофициална информация  на масата за преговори като отправни точки в последните седмици са вариантите Северна Македония, Горна Македония, Вардарска Македония, Нова Македония и Македония (Скопие). Македонски и гръцки медии твърдяха, че \"Нова\" е предпочитаната дума, която властите в Скопие биха искали да видят като добавка на името си. Думите на Заев са в отговор на интервю за \"Евронюз\", в което гръцкият първи дипломат Никос Коциас подкани македонските власти  да кажат \"какво са се разбрали\" премиерите  на двете страни на Световния икономически форум в Давос. Той обвини Скопие, че не подготвя обществото за предстоящата смяна на името, и че е необходимо да избере \"прилагателното, което да сложи пред съществителното\" на новото име. Магистрала \"Приятелство\" В Давос Заев обеща на гръцкия си колега Алексис Ципрас, че летището в Скопие и международна автомагистрала, която преминава през Македоня,  ще сменят името си  - досега те носеха това на Александър Велики. \"С днешното решение... потвърждаваме стъпката си към изграждане на приятелство и доверие с Гърция,\" каза още той. Така летище \"Александър Велики\" по думите му ще се казва \"Международно летище Скопие\", а магистрала \"Александър Македонски\" - \"Приятелство\". Досегашните имена бяха приети през миналото десетилетие, докато предшественикът му Никола Груевски провеждаше политика на \"антиквизация\" и предизвикваше гнева на съседите си - и Гърция, и България - използвайки като символи личности, които те почитат като част от историята си. По думите на Заев преименуването вече е факт, защото е гласувано от кабинета му на днешното заседание. \"Оптимист съм, няма да бъде лесно, но така и очаквахме. Убеден съм, че може да се намери решение,\" каза още македонският премиер и добави, че Скопие би приело както продължаване на формата на преговори под егидата на ООН, така и допълнителни двустранни инициативи. Ако спорът с името действително се реши, това ще е една от последните пречки пред евроатлантическата интеграция на Македония - Гърция блокираше процеса от срещата на НАТО в Букурещ през 2008 г., когато наложи вето. За Евросъюза условията, освен нормализация с Гърция и България, обаче включват и значими вътрешнополитически реформи.", "date": "2018.02.06", "title": "Македония обяви, че е готова да си смени името и да прекръсти летището в Скопие"}
{"url": "https://www.dnevnik.bg/sport/2018/02/06/3125237_ronald_kuman_stana_selekcioner_na_holandiia_s_ambiciia/", "text": "Роналд Куман е новият селекционер на холандския национален отбор по футбол. Той застава на поста с договор за четири години и половина, в който влиза и световното в Катар през 2022 г. \"Положително настроен съм за бъдещето на отбора. Имаме достатъчно класа, но трябва да променим някои неща, за които ще говоря по-късно\", каза Куман. Той остана без отбор след уволнението му от \"Евертън\" през октомври. Дебютът му начело на \"лалетата\" ще е срещу Англия на 23 март. Куман идва на поста след  раздялата с Дик Адвокаат , който подаде оставка след  провала в квалификациите за световното в Русия . Холандия беше в група с Франция, Швеция и България и не успя да се класира. Това е втори пореден провал за \"лалетата\" след пропуснатото европейско през 2016 г. На предишните две световни първенства отборът спечели съответно бронзовите и сребърните медали. \"Мисля, че Холандия трябва да се класира за големите първенства и виждам светло бъдеще в тази насока. Затова и приех работата\", заяви той. Като футболист Куман изигра 78 мача за националния отбор, като стана европейски шампион през 1988 г. В последната си работа той водеше \"Евертън\", но постигна разочароващи резултати. Под ръководството му \"карамелите\" бяха 18-и само с две победи от девет мача, макар да бяха направили селекция за 140 млн. паунда през лятото.", "date": "2018.02.06", "title": "Роналд Куман стана селекционер на Холандия с амбиция да води отбора на световното в Катар"}
{"url": "https://www.dnevnik.bg/video/2018/02/06/3125236_video_prirodozashtitnici_poiskaha_ostavkata_na_neno/", "text": "Малко над 100 души се включиха в днешния протест в защита на Пирин. Природозащитниците настояха за оставката на екоминистъра Нено Димов като блокираха движението по бул. \"Цар Освободител\" в София в района на БНБ. С недоволството си протестиращите поискаха още и отмяна на решението на Министерския съвет от края на миналата година, което според тях дава право за строителство в планината. Десетки полицаи охраняваха протеста, който премина без сериозни проблеми.", "date": "2018.02.06", "title": "Видео: Природозащитници поискаха оставката на Нено Димов"}
{"url": "https://www.dnevnik.bg/sviat/2018/02/06/3125240_hotel_v_taivan_se_sruti_sled_zemetresenie/", "text": "Най-малко двама души са загинали, а над сто са ранени при земетресението с магнитуд 6.4 по Рихтер в Тайван, съобщава БТА. При труса са се срутили пет сгради, включително хотел, под чиито развалини са блокирани 29 души. Повредени са и два моста, а една магистрала е затворена. Епицентърът на труса е бил на 22 км североизточно от пристанищния град Хуалиен с население около 100 хил. души. По данни на Геофизическия институт на САЩ земетресението е било на малка дълбочина - около 9.4 км. Засега не е издадено предупреждение за цунами. Канцеларията на президентката Цай Ингвен съобщи, че Цай е разпоредила на ресорните министерства незабавно да задействат механизма за реакция при бедствия и да работят възможно най-бързо по спасителните и възстановителните дейности.", "date": "2018.02.06", "title": "Хотел в Тайван се срути след земетресение"}
{"url": "https://www.dnevnik.bg/bulgaria/2018/02/06/3125243_proektut_za_magistrala_mejdu_ruse_i_veliko_turnovo/", "text": "Проектът за строеж на магистрала между Русе и Велико Търново ще се забави с поне половин година заради внесени две жалби, които спират реализацията му. Те са подадени в екоминистерството час преди изтичането на крайния срок за обжалване, съобщава БНТ. Жалбите са от физически лица и неправителствена организация от село Хотница, като едната от тях е 80 страници. Единият мотив е свързан с автомобилния трафик, който ще засегне населеното място, макар че одобреният вариант на трасето преминава западно от селото. Вторият мотив е, че при изграждането на магистралата ще бъдат засегнати животински видове и техните местообитания от екологичната мрежа Натура 2000. Предстои жалбите да бъдат разгледани от Върховния административен съд. В случай, че паднат, предстои отчуждаване на имотите по трасето на бъдещата магистрала. Очакваше се строежът ѝ да започне през 2019 г., но с това забавяне това може да се случи и през 2020 г.", "date": "2018.02.06", "title": "Проектът за магистрала между Русе и Велико Търново ще се забави заради жалби"}
{"url": "https://www.dnevnik.bg/sport/2018/02/06/3125242_baiern_preskochi_v_polufinalite_za_kupata_sled_golov/", "text": "Байерн\" направи нова успешна крачка в Купата на Германия. Баварците, които  в предния кръг отстраниха \"Борусия\" (Дортмунд) , спечелиха вихрено с 6:0 гостуването си на \"Падерборн\" и вече са в полуфиналите. В 25-ата минута шампионът от Бундеслигата вече водеше с 2:0 с головете на Коман и Левандовски. В края на първото и началото на второто полувреме Кимих и Толисо увеличиха преднината на отбора си, а с две попадения в последните минути Робен направи 6:0. Това беше и поредната успешна стъпка под ръководството на Юп Хайнкес. Откакто той се завърна начело на отбора, \"Байерн\" спечели 19 победи, записа едно равенство (впоследствие мачът беше спечелен с дузпи) и загуби само веднъж, като вкара 54 гола. В 19-ата минута Коман се оказа на правилното място след няколко безуспешни опита топката да бъде вкарана и отбеляза. Шест по-късно Левандовски получи в близост до вратата и удвои. Малко преди почивката Кимих беше изведен от Хумелс и отблизо стреля в близкия ъгъл за 3:0. Втората част премина при сходна картина и \"Байерн\" стигна до четвърти гол в 55-ата минута. Тогава Толисо засече с глава центриране на Родригес от ъглов удар. В последните пет минути дойде моментът на Робен. Холандецът вкара един от обичайните си голове в 86-ата, когато получи пространство пред наказателното поле и стреля точно. Две по-късно Рибери беше изведен пред вратата и пусна на изскочилия сам Робен, който без проблеми засече за 6:0.", "date": "2018.02.06", "title": "\"Байерн\" прескочи в полуфиналите за купата след голов рецитал"}
{"url": "https://www.dnevnik.bg/bulgaria/2018/02/06/3125249_chast_ot_centralniia_ploshtad_na_plovdiv_beshe/", "text": "Част от централния площад на Пловдив беше ограден с ограда, на която беше поставен надпис \"Частен имот\". Мястото е точно до Централна поща, а на него се намираха принудително съборените миналата година преместваеми търговски обекти. По данни на Би Ти Ви са заградени 293 кв.м., като това е ключов парцел, тъй като може да спре проекта за облагородяване на централния площад в Пловдив. Според Би Ти Ви имотът е реституиран през 1999 г. Преди 6 години общината прави опит да го откупи, като през това време завежда успоредно дело, което оспорва реституцията, което обаче губи. Сега собствениците на имота искат да започнат да го използват. Зам.-кметът на Пловдив Димитър Кацарски заяви пред БНР, че теренът е общински. Той добави, че засега няма да се пристъпва към премахване на оградата, а общината ще предприеме всички юридически процедури по изясняване на собствеността, включително и съдебни дела за придобиване на този имот.", "date": "2018.02.06", "title": "Част от централния площад на Пловдив беше заградена като частен имот"}
{"url": "https://www.dnevnik.bg/tehnologii/2018/02/06/3124689_spacex_shte_opita_dnes_da_izstrelia_moshtnata_raketa/", "text": "И да успее, и да се провали, това ще е вълнуващ ден за компанията SpaceX и историята на космонавтиката. За времето между 20:30 и 23 часа българско време е насрочено изсрелването на Falcon Heavy - ракета, за която създателите ѝ искат да докажат, че е най-мощното съвременно товарно средство. Прогнозите на метеоролозите са за 80% вероятност за благоприятно време. Но понеже това е първи старт, не е изключено той да бъде отложен поради технически причини. Старът трябва да стане от същата площадка в Кейп Канаверал, щата Флорида, от която преди близо половин век излитаха мощните Saturn 5, отнесли астронавтите до Луната. Този път Илон Мъск, собственикът на SpaceX, изпраща в космоса доста екзотичен товар - личния си спортен електромобил, ярко червена Tesla Roadster. На снимка, разпорстранена в \"Инстаграм\", се вижда, че в колата, която ще играе ролята на баласт, има манекен с нещо като бял скафандър и това разпали още повече любопитството. \"Обичам мисълта за кола, която се движи безкрайно из космическото пространство и може да бъде открита след милиони години от извънземна раса\", написа преди време милиардерът в \"Туитър\". Ако стартът е успешен, калифорнийската SpaceX ще получи значително предимство пред конкурентите си за спечелване на поръчки от НАСА, Пентагона, сателитни компании и дори космически туристи. Според твърдения на конструкторите Falcon Heavy е конструирана да изведе в околоземна орбита близо 70 тона товар срещу разходи от около 90 милиона долара на старт. Това е два пъти по-голям капацитет от най-голямата ракета в американската флотилия - Delta 4 Heavy на United Launch Alliance (ULA). Друга разлика е, че Мъск твърди, че неговите разходи са една четвърт от тези на партньорството между Lockheed Martin и Boeing. \"Ройтерс\" допълва, че Falcon Heavy може да се окаже конкурент и на проекта на НАСА, наричен Space Launch System (SLS) за много по-мощна, но и много по-скъпа ракета носител. SpaceX вече планира първите 3 мисии на Falcon Heavy, включително две с хора на борда и една туристическа обиколка на Луната. По-скоро - още през тази година, би трябвало да бъде изведен голям комуникационен спътник за саудитската Arabsat. Следва изпълнение на договори с Inmarsat и Viasat. На борда може да има и по-малки спътници, включително тестов космически \"платноход\"  LightSail , задвижван от \"слънчевия вятър\". Какво става след това с толкова мощна ракета засега не е известно. Не по-рано от юни ще има тестове за американските военно-въздушни сили - един от най-големите възложители на поръчки за спътници.  \"Файненшъл таймс\" обръща внимание на това, че мнозина от големите идеи на Мъск са се реализирали с години закъснение и нещата са се променяли спрямо времето, когато тези идеи са се зародили. Затова не е известно как Falcon Heavy ще се впише в пазар, на който като най-нова голяма ниша очертава извеждането в ниска орбита на множество малки спътници. За подобни апарати е нужен съвсем различен носител като този на Rocket Lab, който направи първия си старт миналия месец срещу 10 милиона долара.", "date": "2018.02.06", "title": "SpaceX ще опита днес да изстреля мощната ракета Falcon Heavy"}
{"url": "https://www.dnevnik.bg/sviat/2018/02/06/3124521_bivshi_slujiteli_na_feisbuk_i_gugul_zapochvat_borba_s/", "text": "Децата да бъдат образовани за  вредните ефекти от социалните мрежи  – това искат част от първите служители на \"Фейсбук\" (Facebook) и \"Гугъл\" (Google), които започват борба срещу дейността на бившите си работодатели. \"Ние сме вътрешни лица. Знаем какво измерват компаниите. Знаем как говорят и знаем как действат инженерите им\", казва Тристан Харис, бивш дизайнер по етиката в \"Гугъл\". Сега той е начело на обединението на недоволните бивши служители – Центъра за хуманна технология. С него работят още бивши оперативни служители, съветници, някои от първите инвеститори във \"Фейсбук\" и създателят на бутона Like Джъстин Розенстийн. Заедно с медийната неправителствена организация Common Sense Media, Центърът ще започне кампания против пристрастяването към технологиите и образователни инициативи в 55 000 обществени училища в САЩ. Проблемът \" Снапчат \" превърна разговорите в \"линии\" и промени начина, по който децата ни измерват приятелството \" Инстаграм \" възхвалява перфектния на картинка живот и  подкопава самочувствието ни . \"Фейсбук\" ни разделя в ехо-стаи, фрагментирайки общностите ни. \"Ютюб\" пуска следващото си видео след секунди, макар да ни лишава от сън\", припомня организацията. \"Тези продукти не са неутрални. Те са създадени, за да ни пристрастят.\" Въпросът за това как  социалните мрежи влияят на децата  е гореща тема в последните месеци в САЩ. През януари двама инвеститори от \"Уолстрийт\" поискаха \"Епъл\" да направи проверка как продуктите ѝ влияят на здравето и да даде повече възможности да се ограничава употребата на iPhone и iPad от деца. Здравни експерти призоваха \"Фейсбук\" да се откаже от приложението си малолетни, а родители публично говорят за проблеми с детската версия на YouTube. Към дебатите се присъединиха и  бивши високопоставени фигури в индустрията . Бившият вицепрезидент по ръста на потребителите във \"Фейсбук\" Чамат Палиапития каза през есента, че тактиките на социалната мрежа за привличане и задържане на потребители \"съсипват функционирането на обществото\" и че \"ерозира самите основи на човешкото поведение\". Първият президент на \"Фейсбук\"  Шон Паркър  заяви, че мрежата експлоатира слабите места в психиката на хората. \"Аз, Марк Зукърбърг ,  Кевин Систром  от \"Инстаграм\", всички създатели разбирахме това. И въпреки това го направихме.\" Решенията Центърът залага на действия в четири посоки – към дизайна, към политиците, към потребителите и към служителите. \"Епъл\", \"Самсунг\" и \"Майкрософт\" могат да помогнат, защото техният бизнес модел не се основава на това да държат потребителите залепени към екрана, сочат активистите. Те могат да променят интерфейсите си така, че да защитят хората. Правителствата могат да притиснат компаниите да прилагат хуманни бизнес модели, а ако самите потребители знаят как им вредят приложенията, те няма да искат да ги използват. Организацията ще работи и с инженери и технолози.", "date": "2018.02.06", "title": "Бивши служители на \"Фейсбук\" и \"Гугъл\" започват борба с вредата от социалните мрежи"}
{"url": "https://www.dnevnik.bg/bulgaria/2018/02/06/3122507_promianata_chastni_ohraniteli_da_paziat_selata/", "text": "Миналата седмица влезе в сила изцяло нов  Закон за частната охранителна дейност , който дава право на кметовете на общини да сключват договори за частна охрана на урбанизирани територии. Това означава, че общините за собствена сметка ще могат да наемат частни охранители, които да защитават от противоправни посегателства върху имуществото и населението, което по принцип е прерогатив на МВР.  Кметовете не са единодушни дали ще се възползват от новата възможност. Някои, които и досега са прилагали този подход, са доволни, други смятат, че полицията трябва да е по-силна по места. Бизнесът също не е единен, а най-големите опасения са за административен диктат и нагласени обществени поръчки. Три от четирите работодателски организации, членуващи в Асоциацията на организациите на българските работодатели, поискаха от президента Румен Радев да наложи вето на закона. Президентът обаче подписа указа за обнародването на закона. Частни охранители: философията на закона е сгрешена Представители на бранша определят промените като пряка намеса на държавата в стопанска дейност, смятат философията на закона за изцяло сбъркана. Още след като стана известно, че се готвят промени,  частни охранители изразиха притеснения от свръхрегулация.  След това управляващите дадоха знак, че ще се съобразят с исканията им, но това на практика не се случило, защото промените между двете четения на закона са незначителни. От стенограмата на заседанието на парламентарната комисия по вътрешна сигурност и обществен ред при разглеждането на законопроекта на второ четене се вижда, че зам.-председателят на ГЕРБ Цветан Цветанов, който е и бивш министър на вътрешните работи, оттегля повечето направени от него и съпартийците му предложения, дошли след обсъждане на проекта с бранша. \"Изпълнението и контрола по закона е възложено на вътрешния министър. Той ще определя реда и организацията в едно частно дружество, каквито са фирмите за охрана. Това е пряка намеса на държавата в стопанска дейност\", коментира за \"Дневник\" източник от бранша, който пожела анонимност. Според него законът прокарва корпоративен интерес и това си личало от факта, че една работодателска организация не подкрепи искането за президентско вето. \"Някой иска да си разчисти пазара от една страна, от друга някои депутати от вътрешна комисия си подготвят почвата като излязат от парламента\", коментира още той и обобщи, че така става, когато МВР пише закон за бизнеса. Подписалите искането за президентско вето бяха АИКБ, БСК и БТПП. Към тях не се присъедини председателстваната от Кирил Домусчиев Конфедерация на работодателите и индустриалците в България (КРИБ). \"Дневник\" потърси Националната асоциация на фирми за търговска сигурност и охрана, която е част от КРИБ и обединява близо 50 компании. Председателят ѝ бе в чужбина, а главният секретар не се ангажира с коментар. Представители на охранителния бизнес имат подозрения, че посочени кметове ще сключват договори с посочени фирми. Освен това МВР ще контролира сключените договори. \"Откъде накъде, това не е министерство на всичките работи. Да ни разформироват като бизнес, да ни назначат като служители на МВР и да ни раздават пагоните\", коментира още източникът на \"Дневник\". В бранша не планират протести, но пък обмислят да сезират Европейската комисия. Полицай във всяко село, но частен Още  през 2016 г. МВР предложи  Закон за частната охранителна дейност,  който обаче не стигна до гласуване поради оставката на кабинета. От досегашни изказвания на председателя на вътрешната комисия Цветан Цветанов се разбира, че с новия закон се цели  мобилизиране на физическия ресурс на частните охранители  в борбата с битовата престъпност. Така управляващите от ГЕРБ създават възможност да реализират отдавнашната си идея за \"полицай във всяко село\" чрез частния бизнес. Тя се беше родила при управлението на втория кабинет на Бойко Борисов в отговор на ширещата се битова престъпност, но отпуснатите тогава 7 млн. лв. не дадоха резултат. Сегашният замисъл е охраната на населени места да се засили с финансиране от общините, въпреки че МВР е ведомството с най-голямо финансиране от държавния бюджет - над 1.2 млрд. лв. Успоредно с това министерството получава и дарения, включително и от общините, които за миналата година например са били  близо 2.2 млн. лв  (извън получените пари по международни проекти и програми и дарителските кампании, организирани от ведомството).  Кметове: Засега не обмисляме да сключваме договор Миналата година сключихме договор с частна охранителна фирма, защото градът има местност, която тепърва влиза в регулация - вилна зона. \"Това е типа заварено положение, където нито е село, нито е квартал на Лом и постоянно живеещи хора с много пустеещи вили. Отдалечен от града участък и затова сключихме такъв договор\", коментира пред \"Дневник\" Пенкова. От думите ѝ се разбра, че частните охранители са охранявали и други области, които са били обект на посегателства - \"огромен Дунавски парк имаме, но основно беше тези квартали, които не са квартала и чакат статут от десетки години\", заяви още кметът. Тя е останала доволна от работата на частните фирми и заяви, че дейността им е много добре регламентирана, а те много се стараели. Тази година в общинския бюджет са заложили средства или да продължи договора за охраната с избраната вече фирма или да се постави видеонаблюдение, където е необходимо. Но ново място за охрана не е обмисляно. \"Не познавам закона в детайли, предстои да се запозная. От това, което съм чул за неги не намирам нищо притеснително. Но не сме обмисляли на този етап сключване на договор, не е обсъждано и предвиждане на средства за това в общинския съвет\", заяви Тодоров. Той все пак обясни, че общината има отношения с частни охранителни фирми, които пазели общинските гори. \"Имат патрули там. Аязмото по-конкретно, защото преди години там имаше постоянни ромски набези - изсичане на дървета, палежи и затова се принудихме да наемем такава фирма. Частните охранители имат право да носят оръжие, комуникират с полицията, задържат такива групи\", обясни Тодоров. По думите му след сключване на договора набезите са намалели. Той обясни и защо общинските служители по охрана не могат да свършат тази работа - на този етап по закон те нито имат право да носят оръжие, нито имат право да задържат, нито да искат личната карта на нарушителите. \"Извън охраната на общинските гори няма да предприемаме други дейности, защото не са ни необходими\", завърши Тодоров. \"Няма сключен договор и засега не обмисляме този вариант\", заяви Велев. По думите му ситуацията в селото е спокойна и нямало чести кражби или нещо, което да налага частна охрана. Затова и селото не е обмисляло да сключва договор за частна охрана. Регистрационно-приемателният център за бежанци в града се охранява от фирма, която не ми е известна, допълни той. На Лозен е нужно по-скоро районно управление на МВР, отколкото договор с частна охранителна фирма, коментира Станчев. Обясни, че най-голямото село в България е част от столична община и самият той не може да сключи договор, тъй като не е общински кмет. Законът обаче му позволява да поиска от кмета на Столичната община да сключи договор за охрана на село Лозен. \"Аз по-скоро да се боря за районно управление на полицията, защото в Лозен живеят над 10 хиляди човека и може да се направи подучастък на Осмо управление на СДВР\", обясни Станчев. Допълни, че по искането му е говорено, но това е сложен и дълъг процес свързан с промяна на инфраструктура и сформиране на нова администрация. За финал заяви, че на този етап не би сключил договор с частна фирма, а би искал по-засилено полицейско присъствие - да минават патрулки през определено време за превенция. Това не е нещо ново за села като Мечка. Сключвали сме договори за охрана отпреди 20 години преди да излезе този закон\", посреща въпросът кметът на село Мечка Пламен Петров. Допълва, че от 7-8 години не ползва охранителна фирма, защото не е доволен от тях - \"нищо не правят\". \"Имаме собствена общинска охрана, назначена от мен, с бюджет от общината\". Става дума за 4 човека, които под негово командване вършели работа и е по-доволен от тях в сравнение с охранителните фирми, които пазели едно или две села само с един патрул и вземали парите за нищо. \"Така, че нашата община се ориентира към самоохрана\", обобщи Петров. Кметът на Банско Георги Икономов отказа коментар с аргумента, че все още не се е запознал със закона. В курорта патрулират полицаи, включително и от съседни държави в активния зимен сезон. Ще се бетонира феодалната власт на кметовете, те ще станат и полицейски началник Политологът Стойчо Стойчев, правил изследвания в Северозапада, не смята, че нещо ще се промени драстично, тъй като това не е някаква революционна мярка. \"Просто ще се крадат още повече пари, защото в крайна сметка ние през данъците плащаме за тази услуга\", коментира за \"Дневник\" той.  Обясни, че хората сами се организират и наемат охранителна фирма. В някои райони тя работи, в други не. Но, където работи ставало на чисто неформално ниво, основано на заплахи. \"В един момент тези фирми могат да се превърнат в рекетьори. Да създават някакви квазифеодални структури. Аз самият съм против подобна мярка, защото независимо къде живее всеки български гражданин си плаща данъците и част от ангажимента на държавата срещу тези данъци е да осигурява услугата \"сигурност\". След като държавата не може да осигури сигурността това означава, че държавата има проблем, а не хората. Освен това не знам с какъв бюджет ще стане това - тези общини (в Северозапада - бел.ред.) са много бедни, което означава, че ще стане пак с държавна субсидия. Т.е. държавата сама по себе си започва да аутсортсва услугата сигурност - не може да изпрати полиция, не може да финансира сигурността и дава целево субсидии на общините, с които те наемат частни охранители\", каза още Стойчев. По негови наблюдения в селата, където кметовете вече са ползвали или ползват частна охрана, кражбите не са спрели. \"Кметът като почне да плаща на охранителни фирми това още повече ще бетонира феодалната му власт, защото той едва ли не си става полицейски началник. След като полицията я няма, има я частната фирма, на която плаща кметът. Той ще измисли начин тези фирми, които да са близки до него и ще се получи феодализация - кметът ще държи сигурността и охраната\", допълва политологът. Според него най-добрият вариант е да се развие жандармерията по френски модел. \"Защото българските села не са толкова големи, че да поддържат полицейски участък във всяко село и във всяко село да има полицай. Изобщо моделът на полицията извън големите градове трябва да се преосмисли\", каза още Стойчев.", "date": "2018.02.06", "title": "Промяната \"частни охранители да пазят селата\": корпоративни интереси и искат ли я кметовете"}
{"url": "https://www.dnevnik.bg/detski_dnevnik/2018/02/06/3124199_kolko_e_vajna_mediinata_gramotnost_na_decata_za/", "text": "Днес над 120 държави по света отбелязват за 15-а поредна година международния Ден за безопасен интернет. Целта на Европейската комисия, станала вече глобална, е да се обединят институции, организации, бизнес и гражданско общество и чрез различни инициативи и кампании да се заостри вниманието към необходимостта да се полагат още повече общи усилия за  . За постигането на тази цел ключово значение има  . За развиването на тези умения трябва да помагат възрастните – семействата и образователните институции. В България днешният ден е с фокус върху Децата и медийната грамотност Тази цел обедини 14 български организации в  . Заедно с Центъра за безопасен интернет те са подготвили различни кампании и инициативи в рамките на Дните на медийната грамотност, които ще продължат до 17 март. Една от главните инициативи е национална кампания по училищата, насочена както към учениците, така и към техните родители. За целта Националният център за безопасен интернет разработи  презентации и планове за занятия с ученици  от начален и среден етап на образованието. За да се привлече вниманието и участието на родителите в развиването на дигитални и медийни умения у децата, се предлага и план за  , също с приложена презентация и покана за участие в срещата. Днес по традиция ще се състои и награждаването на най-добрите дейности, проведени от обучени през 2017 г. от Центъра за безопасен интернет  киберскаути.  Наградените тази година ще са от  ,   и  . Главна тема на събитието ще бъде   и комуникация в интернет. По нея ще дискутират представители на институции и организации от Обществения съвет за безопасен интернет, младите хора от  Младежкия панел  към Центъра за безопасен интернет, киберскаути, учители и родители. Ще бъде организиран и видеомост с участници в централно европейско събитие за Деня за безопасен интернет в Страсбург под егидата на еврокомисаря по въпросите на цифровата икономика и цифрово общество Мария Габриел.", "date": "2018.02.06", "title": "Колко е важна медийната грамотност на децата за безопасността им в интернет"}
{"url": "https://www.dnevnik.bg/evropa/2018/02/06/3124259_s_nova_strategiia_brjuksel_shte_dade_shans_na_surbiia/", "text": "Европейската комисия ще обяви днес стратегията си за Западните Балкани, която има за цел да подсили европейската перспектива за Албания, Босна и Херцеговина, Косово, Черна гора, Македония и Сърбия и да ускори евроитеграцията им. Според чернова на стратегията,  видяна от EUobserver , новата политика на Еврокомисията за Западните Балкани трябва се прилага за всички \"шест балкански партньора\" на ЕС. В нея се предлага на Сърбия и Черна гора перспективата за влизане в ЕС до 2025 г. Дотогава трябва да се реши въпросът за непризнаването на Косово от Сърбия, коментира източник от европейските институции,цитиран от изданието. В документа, наред с други идеи за ускоряване на интеграцията, се споменава, че всички шест държави трябва да вземат участие в министерските срещи на ЕС и да присъстват на срещата на високо равнище за разширяването в България през месец май. Елате при нас Дузина държави членки на ЕС искат шестте страни от Западните Балкани да бъдат включени в политическите срещи на съюза още преди да са се присъединили към него, пише в чернова, видяна от \"Ройтерс\". Според документа 12 държави (Австрия, Чехия, Естония, Унгария, Ирландия, Италия, Литва, Латвия, Малта, Полша, Словения и Словакия) предлагат да има годишна среща на ЕС с лидерите на шестте страни от Западните Балкани. В предложение до Европейската комисия от края на януари, те също така са настоявали да се позволи на министрите от балканските правителства да участват в срещи на ЕС на високо ниво в области като околна среда, здравеопазване, транспорт и външна политика. \"Това са безплатни мерки, които биха имали огромно политическо влияние и биха били полезни за подобрението на имиджа на ЕС в региона\", се казва в документа, който призовава европейските официални лица да посещават Балканите по-често. Премахването на таксите за роуминг за 18-милионното балканско население също трябва да се обмисли. Шестте страни от дълго време са смятани за бъдещи еврочленки. Но на фона на опасенията на западните столици за цената на още една вълна разширяване на Изток и предвид бавния напредък в политическите, съдебни и икономически реформи в региона, много хора на Балканите се чудят дали изобщо някога ще се присъединят към ЕС, коментира \"Ройтерс\". Проучване от януари показа, че само едно крехко мнозинство сред сърбите би гласувало за еврочленството на референдум в сравнение със 73-те процента през 2009 г. Защо сега Сърбия и Черна гора са най-близо до присъединяване към ЕС, тъй като преговорите за членство са в разгара си, Македония и Албания все още чакат да започнат преговорите. Босна и Херцеговина и Косово са по-назад, но имат статут на потенциални страни кандидатки. Еврокомисията иска да потвърди ангажимента си за сближаване с тези държави на фона на засилващото се присъствие на Русия, Турция и Китай в региона, пише EUobserver. Брюксел няма да посочва дати за евентуално еврочленство, но се очаква да даде \"перспектива\" за присъединяване към ЕС преди 2025 г. Решението за приемане на нови членки зависи от държавите в ЕС, но Еврокомисията иска да потвърди, че стратегически регионът е важен и че тези страни рано или късно ще се присъединят към блока. Темата е и един от основните приоритети на българското председателство на Съвета на ЕС. Председателят на Европейската комисия Жан-Клод Юнкер ще ще посети за четири дни шестте държави, като  обиколката започва на 26 февруари . Крайната точка на пътуването ще е София, тъй като България е ротационен председател на Съвета на ЕС. Възражения Очакваната нова стратегия вече предизвика недоволството на Испания заради позицията й за Косово. Всички шест държави от региона имат обещание някой ден да се присъединят към ЕС, но Косово не може да постигне напредък, защото Испания, Кипър, Гърция, Румъния и Словакия не го признават за суверенна държава. Мадрид не иска Косово да присъства в плана на ЕС за ускоряване на разширяването с държавите от региона, което стана ясно и  от изказване по време на една от срещите  в програмата на българското европредседателство. Испанското вътрешно министерство настоява Еврокомисията да направи ясно разграничение между процеса на разширяване и по-широката стратегия на ЕС за региона. Намесата на Мадрид идва на фона на каталунската криза в страната, където сепаратистите от испанската автономна област се опитаха да извлекат политически изгоди от подкрепата на ЕС за самоопределянето на Косово.", "date": "2018.02.06", "title": "С нова стратегия Брюксел ще даде шанс на Сърбия и Черна гора да влязат в ЕС до 2025 г."}
{"url": "https://www.dnevnik.bg/sport/2018/02/06/3124314_reklamite_na_superboul_lii_izostaviha_politikata_i_se/", "text": "Виждали ли сте Морган Фрийман да рапира? Холивудският актьор беше въвлечен в шоуто на рекламите по време на  Супеброул LII . Той участва във  60-секундното видео на Doritos и Mountain Dew , които излязоха с общ 60-секунден клип. Двамата с Питър Динклидж влязоха в рап-съревнование, като всъщност бяха озвучени от рапърите Бъста Раймс и Миси Елиът. Точно този лек и небрежен тон беше зададен от рекламите по време на Супербоул LII. Компаниите,  платили по 5 млн. долара за 30-секунден клип , избраха да се отдалечат от тежките теми - политиката и движението #MeToo останаха встрани. Фирмите предпочетоха хумористични реклами, които не обиждат никого. Според професора по маркетинг от Университета във Вирджиния Кимбърли Уитлър, цитирана от Си Би Ес, хората са в настроение за забавление, лишено от политика. Нещо, с което компаниите се бяха съобразили. Преди година  имаше много силни послания, свързани с актуалните по това време обществени вълнения . Тогава американците се интересуваха от избирането на Доналд Тръмп за президент и от намеренията му за изграждане на стена с Мексико, а това се отрази върху рекламите по време на Супербоул. Сега картината беше различна. Специалистите отчитат, че повече от всякога хората имат нужда да се забавляват и да се усмихват. \"Те искат да отворят бира, да погледат футбол и да се посмеят на забавните реклами, които не опитват да осигурят световен мир. И компаниите, които осигурят това, са тези, които ще бъдат запомнени\", каза анализаторът Келехер, цитиран от adweek.com. Анди Гьолър от маркетинг отдела на пивоварната Bud Light обясни, че обществото е изложено \"на толкова много постоянен негативизъм\". \"Доставянето на нещо по-леко и забавно е свързано със същността на бирата\", каза той. Няколко компании си позволиха да пуснат по няколко рекламни клипа. Сред тях бяха \"Тайд\", \"Бъдвайзър\", \"Тойота\" и \"Джип\". Маркетинг специалистът Райчъл Шпигелман коментира пред adweek.com, че сега повторението е по-важно от всякога. \"Данните за това как потребителите вършат много други неща, докато гледат телевизия, стигат нови висини. А по време на Супербоул тези показатели се увеличават (десет пъти) заради увеличената социална активност. Достигането до огромната зрителска аудитория от около 115 милиона души е един от начините, по които големите играчи могат да се възползват от това, че са големи играчи\", заяви тя с уточнението, че това става все по-трудно. \"Тайд\" беше посочен от adweek.com като добър пример заради играта, с която опита да въвлече зрителите. Кампанията, създадена от Saatchi & Saatchi, предизвикваше хората да гледат клиповете и да познават всеки по отделно дали е реклама на \"Тайд\" или не. \"Додж\" (Dodge) понесе критики заради  рекламата си, в която включи част от речта на Мартин Лутър Кинг . Запомнящ се беше и гафът с половинминутното изчезване на картината, когато зрителите видяха черен екран. На полето  \"Филаделфия\" победи шампиона \"Ню Инглънд\" в зрелищен мач  и за пръв път стъпи на върха в американския футбол. Сега за компаниите е време за анализи. Adage.com, съветва компаниите да си извлекат поуките от вълненията сред зрителите и коментарите им в социалните мрежи. А след това идва ред да се мисли върху Супербоул LIII.", "date": "2018.02.06", "title": "Рекламите на Супербоул LII изоставиха политиката и се насочиха към хумора (видео)"}
{"url": "https://www.dnevnik.bg/intervju/2018/02/06/3124135_krasimir_vulchev_zastariavashtite_uchiteli_i/", "text": "- Големите проблеми пред системата на предучилищното и училищното образование са недостатъчното равнище на базовите умения - четене, писане, математика, природни науки, дигитални умения; високият процент на преждевременно отпадналите от образователната система ученици; застаряващи учители или по-точно големият брой учители, които предстои да се пенсионират в следващите 10-15 години, и респективно обезпечаването на системата с педагогически специалисти; ниското участие на възрастните в учене през целия живот; възпроизводството на неграмотността от поколение на поколение и неспособността на образователната система да пресече това и др. - Като говорим за реформи, не знам дали в момента има друга система с такава концентрация на промени, които се извършват. Немалка част от тях произтичат от новия закон. Те са свързани с образователната структура, с учебните програми, с реализирането на концепцията за приобщаващото образование, със системата на професионалното образование. Друга част от промените не произтичат от закона - например промените във финансово-разпределителния модел. Усилията, които са насочени към обхващането и задържането на всяко едно дете в системата, и подобряването на образователните резултати са перманентни задачи, които трябва да се реализират с всички инструменти на политиката независимо дали сме приели нов закон или не. Реализираме редица политики, насочени към намаляване на неграмотността и подобряване на резултатите на учениците на децата и учениците. Имаме специален проект за ограмотяване на възрастни хора. Изпълняваме и политики за обвързване на образованието с пазара на труда, разширяване на дуалното обучение, повишаване на процента ученици в системата на професионалното образование, придобиване на дигитални умения и повишаването на дигиталните компетентности, включване на повече деца в системата на предучилищното и училищното образование, включване на повече ученици в дейности за развитие на способностите и интересите. - Инвестициите и мерките в системата на образованието са с дългосрочен ефект. Периодът на възвръщаемост на инвестициите в образованието е от едно до повече от пет десетилетия. Инвестициите в подобряването на утрешното образование започват с днешни инвестиции в учителите. Цикълът от нови учебни програми, които въвеждаме, ще приключи през 2022 г. Тогава ще завършат и първите ученици, които са започнали да учат по новите програми. От това, което виждаме като политики в другите европейски страни и това, което четем от последния доклад за световното развитие на Световната банка, който е посветен на образованието, можем да направим извода, че политиките, които провеждаме, са правилни. Това, което като че ли най-често не успяваме - не само ние, но и другите страни, е да ги обвържем по най-добрия начин с инструментите на политиката, да осигурим достатъчно ресурси, не само финансови, но и институционални, и най-вече - да направим тези политики достатъчно последователни и устойчиви. Аз се радвам, че в сектор \"Образование\" имаме относителен обществен и политически консенсус какво трябва да правим и накъде трябва да вървим. Въпреки че имаме дискусии и различия, те са по една малка част от темите - сигурно ще продължим да дискутираме дали трябва да финансираме частните училища; дали да има един учебник по предмет или неограничен брой учебници. Но по отношение на останалите теми може да кажем, че имаме относително съгласие и дискусиите са насочени към детайлите. Важното е, че направихме политическия и бюджетен избор да инвестираме в учителите, тъй като в най-голяма степен бъдещите образователни резултати зависят от това дали ще имаме добри учители. - Повишаването на възнагражденията е задължително, но не и достатъчно условие за привличането и задържането на мотивирани млади хора в педагогическата професия, което е важно за повишаване на образователните резултати. Необходими са още благоприятна среда за работа във всяка една образователна институция, доверие към учителите, постоянна квалификация. Днешните студенти, които учат за придобиване на педагогическа правоспособност, ще са учители и след 40 години, когато не знаем какъв ще бъде светът, в какво общество ще живеем. В този смисъл е задължителна постоянната квалификация на учителите, както и във всички сектори. Важно е да имаме добри учители не само в София, но и във всички региони, в т.ч. и в най-малките и отдалечени населени места. Важно е да изграждаме партньорства между образователните институции и семействата, между учителите и родителите, за да имаме взаимно доверие. Разбира се, това доверие трябва да се печели от педагогическата общност, като се полагат усилия за постоянно взаимодействие с родителите. - Ако бъде ратифицирана в този й вид, Истанбулската конвенция не налага промени в учебните програми или в други елементи на образователната система. Истанбулската конвенция е необходима като документ за противодействие на домашното насилие. Освен другото в нея, тя стъпва и на презумпцията, че една част от това насилие е в резултат на изграждането на стереотипни роли на пола, поради което стана повод за обществени дискусии. Нещо повече, конвенцията попадна в ценностния разлом между по-либералното и по-консервативното разбиране накъде трябва да вървим като общество. Конкретно анализирахме член 14 от конвенцията, който касае образователната система, и сме категорични, че не са необходими промени. За системата на образованието е важно ние като общество да имаме относителен консенсус на какви ценности искаме да научим децата си. Такъв набор от ценности е заложен в закона за предучилищното и училищното образование - това са националните ценности, ценностите на толерантността, за взаимното уважение, общочовешките ценности, европейските ценности. - Има четири основни подсистеми в системата на висшето образование - управление, финансиране на държавните висши училища, акредитация и развитие на академичния състав. Започнахме с промени във финансирането и приема, като ги обвързахме с качеството на обучението и потребностите на пазара на труда. Скоро ще приключат и обсъжданията в Народното събрание на промените в закона за развитието на академичния състав. На дневен ред ще останат другите две подсистеми - акредитацията и управлението на държавните висши училища. Предвиждаме промени в закона за висшето образование в частта за акредитация. С ръководствата на висшите училища ще обсъдим и промени в системата на управление, така че висшите училища да бъдат по-реактивни към промените във външната среда, да подобрим отговорността и отчетността, да ги отворим в по-голяма степен към потребностите на обществото и пазара на труда. – Факт е, че в момента акредитационната оценка не ни казва в достатъчна степен кое висше училище предоставя по-качествено обучение от другото. Акредитацията трябва да оценява не само дали са налични вътрешните системи и процедури, от които зависи качеството на обучението, а и доколко те работят ефективно. По отношение на управлението на висшите училища трябва да намерим баланса между автономия, от една страна, и отговорност и отчетност, от друга. - В България се обучават три групи чуждестранни студенти - граждани на страни-членки на Европейския съюз и Европейското икономическо пространство, лица от историческите български диаспори и граждани на трети страни. За да приемат повече студенти от други страни, нашите висши училища трябва да са по-конкурентни. Това, което целим като стратегическо развитие - да се съсредоточат в профилите, които са силни и да добавят стойност, за да станат разпознаваеми, ако не в глобален, то поне в регионален мащаб. Факт е, че имаме такива разпознаваеми висши училища като медицински и технически, но този имидж трябва да се подобрява. В последните години увеличихме приема на студенти от историческите български диаспори - от 400 на 1000 студенти на година; сега предлагаме да се повиши на 2000. Това обаче не е достатъчно. Важно е да мотивираме повече младите хора да се обучават в страната, заради което увеличаваме и стипендиите за тези студенти - през м.г. ги увеличихме от 150 на 200 лв. Водим разговори с висшите училища за възможността в образованието да се включат и български граждани, учили в други страни, т.е. студенти от новите български диаспори да се върнат в България. Това зависи от системите за прием във висшите училища. Вече дадохме възможност за придобиване на сертификати за владеене на български език, разширяваме мрежата от неделни училища, чиято цел е както да запазим тези деца като част от българското езиково и културно пространство, така и да им дадем възможност за обратно интегриране в българската образователна система. - Радвам се, че имаме относителен консенсус какво трябва да се направи и той е заложен в подкрепената от всички политически сили в настоящото Народно събрание Национална стратегия за развитие на научните изследвания. С нея казваме, че трябва да увеличим инвестициите в научни изследвания, но паралелно с това трябва да подобрим тяхната ефективност и да повишим и обясним въздействието им върху икономиката и обществото. Трябва да обвържем в по-голяма степен научните изследвания с резултатите и с конкретни задачи на обществото и икономиката. В тази връзка работим в няколко посоки. Първата е промяна в правилника за наблюдение и оценка на научната дейност - м.г. направихме първа оценка, но тя не даде резултати, които може да окачествим като надеждни. Новата оценка ще бъде базирана в много по-голяма степен на пълна, точна и проверима информация. Тази оценка ще се прави ежегодно и най-общо ще казва кои висши училища и научни организации имат повече научна продукция и по-голям капацитет за научна дейност. Отделно от това веднъж на 5 години предвиждаме да правим международна оценка, която ще бъде по-задълбочена - на научно-изследователката ни система и на отделните висши училища и научни организации. Въз основа на тези две оценки ще насочваме финансирането към тези звена, които имат по-голям капацитет и по-стойностна научна продукция. Отделно от това изготвяме национални научни програми, които да бъдат насочени към основни задачи и теми, важни за обществото. Една от тях ще бъде за млади учени и постдокторанти. Предвиждаме програми в областта на информационните и комуникационните технологии, в областта на медицината, в областта на електрическата и водородната мобилност. Опитваме се да свържем работата на институтите на БАН със задачите на отделните сектори и министерства. Част от тези задачи ще включим в програмите, други - ще бъдат възложени със споразумение. И по този начин част от научната дейност ще бъде насочена към тези задачи. - Да, както БАН изготви доклади за АЕЦ \"Белене\", за демографското развитие. Основни принципи в тези програми ще бъдат и партньорството между висшите училища и научните организации. Ако инвестираме в научна инфраструктура, то ще бъде на едно място, на принципа на партньорство, а не - в пет научни организации и висши училища. Ако пет висши училища и научни организации работят в една област и имат нужда от лаборатория, ще инвестираме в една лаборатория с условието да я ползват всички. - Средствата за наука и за образование в оперативната програма \"Наука и образование за интелигентен растеж\" са с различна насоченост, тъй като са от два различни европейски фонда. Средствата за наука са предимно за изграждане на научна инфраструктура и техен източник е Европейският фонд за регионално развитие, с помощта на който новите научни инфраструктури следва да се изградят на принципите на концентрация и партньорство. За наше съжаление в едно от четирите професионални направления няма одобрен проект за финансиране. По отношение на други три - надявам се да бъдат сключени договори до края на февруари и да стартират проектите. Аз няма да коментирам избраните проекти, защото нямам нито право, нито информация в детайли, нито нужната експертиза да оценя научната стойност на проектите - оценката е на външни оценители. - Замразените средства са по втора и трета ос на оперативната програма, където са средствата за образование. Положителните новини са, че изпълнихме мерките по препоръките, които имахме от Европейската комисия (ЕК). През пролетта предстои това да бъде оценено от ЕК и се надяваме оценката да бъде положителна. Междувременно проектите за образованието на стойност над 200 млн. лв. се изпълняват с авансирани средства. Сред тях е \"Твоят час\", ученически и студентски практики, образователна интеграция; приключиха проектите за кариерно развитие, приобщаващо образование и европейски стипендии, които решихме да продължим да финансираме през бюджета.", "date": "2018.02.06", "title": "Красимир Вълчев: Застаряващите учители и неграмотността са големите проблеми в образованието"}
{"url": "https://www.dnevnik.bg/sviat/2018/02/06/3124471_dolu_rucete_ot_makedoniia_-_sporut_mejdu_atina_i/", "text": "Земетресението и милионите, които очакваха организаторите Андонис Самарас и Кириакос Мицотакис, останаха само пожелателни. Повечето гръцки граждани останаха пред телевизорите.\" Думите, с които гръцкият премиер Алексис Ципрас изрази облекчението си от неслучилия се апокалипсис на протеста в Атина -  очаквания най-голям митинг  в столицата за последните години - съдържат спорни твърдения. Лидерът на консервативната \"Нова демокрация\"  Кириакос Мицотакис  и бившият премиер от същата партия Андонис Самарас не са официални организатори на демонстрациите - за такива гръцки издания сочат националистически групи и представители на диаспората. Коментарът му обаче показва напрежението, което напредъкът в спора за името между Гърция и Македония и начинът, по който правителството води преговорите създават у управляващите в Атина. \"Македония е гръцка\", \"Долу ръцете от Македония\" и други подобни изказвания наелектризираха въздуха в гръцката столица в понеделник вечерта и изправиха кабинета на Ципрас пред предизвикателство. Проблемът отчасти е, че премиерът не би могъл да вземе сам решение дали да направи отстъпки пред Македония и ако да, какви точно да бъдат: той разчита на националистите от \"Независими гърци\", чийто лидер е министърът на отбраната Панос Каменос и от чиято подкрепа зависи оцеляването на правителството. Опозицията от своя страна го обвинява, че е подходил към преговорите само с мисъл за собствения си интерес. Думата \"Македония\" Досега външното министерство в Атина, чийто титуляр Никос Коциас отскоро води преговорите за името на Македония, отстояваше тезата, че употребата на термина \"Македония\" като част от бъдещото име на северозападната съседка не би бил проблем. Според министъра за целта името трябва да е съставно и така замислено, че да обозначава географски или времево Македония (с вариации като \"Нова\", \"Горна\", \"Северна\" и \"Вардарска\"), но може да включва и думата. Самият Ципрас каза на Заев, че Скопие трябва да изличи всички белези на иредентизъм от политиката, името и символите си, а последният  дори реши да се преименуват летище и автомагистрала , за да покаже, че е готов за това. Каменос  обаче не иска думата \"Македония\" да присъства  в новото име заради претенциите, които дори съставно название би отправяло към гръцката история. След няколко социологически проучвания се оказа, че като него мислят над две трети от гърците, между 67 и 71%; а само преди две години делът им беше малко над половината. Друго скорошно изследване, цитирано от \"Файненшъл таймс\", гласи, че противниците на съставно име са 59%, но дори това е над половината от гръцките гласоподаватели. Думата \"Македония\" обаче се съдържа във всички предложения, за които  се знае, че неофициално са на масата , откакто диалогът между Атина и Скопие се поднови през декември. Какво печели (или губи) Ципрас Според Никос Музелис, професор по социология от Лондонското училище по икономика, \"протестите определено ще създадат проблеми за преговорите\", но \"Ципрас трябва да продължи с плана си\", имайки предвид подкрепата до края на мандата му (септември догодина), обещана от Каменос, пише \"Блумбърг\". Фактор според изследователя е и натискът от Европейския съюз и Съединените щати, които искат спорът за името да бъде решен \"незабавно по геополитически причини заради руското присъствие на Балканите\" и това отслабва македонското вето. От друга страна правителството \"не очакваше подобна реакция и от хората, и от опозиционите партии,\" отбелязва политологът Лефтерис Кусулис, също цитиран от изданието. Той изтъква, че новият проблем за Ципрас се задава в неудобния момент, когато рейтингът му падна заради \"капитулацията\" пред исканията на международните кредитори. Според него, тъй като не може да очаква подкрепа от \"Нова демокрация\", Ципрас може да се види принуден да отиде на извънредни избори, ако \"Независими гърци\" откажат да одобрят с гласовете си евентуално решение на спора в парламента. За да мине предложението в пленарната зала, партията на Каменос трябва да даде шест гласа \"за\" от деветимата си депутати, а не е известно дали това може да се случи. За Ципрас спорът е и възможност да се подобри образът на Гърция сред европейските партньори, които договориха три спасителни заема за Атина заедно с другите международни кредитори за последното десетилетие на криза, отбелязва \"Файненшъл таймс\". Вестникът припомня, че премиерът се възползва от момента, в който Европа задейства  стратегията си за интеграция на Западните Балкани , пише \"Файненшъл таймс\". В друга публикация изданието припомня, че Европейският съюз обсъжда възможността за облекчаване на гръцкия дълг, ако Атина пожелае да съдейства по въпроса. Да се възползваш от протестите Още преди хиляди гърци да излязат за пръв път на улицата, за да протестират заради името на Македония, \"Нова демокрация\" даде да се разбере, че смята за \"неизбежно\" включването на термина \"Македония\" и неколкократно повтори че червените ѝ линии са свързани с \"ограничаване на иредентизма\" на северозападната съседка. Тя настоява, че Ципрас не се е справил с това искане и не е издействал гаранции. Лидерът на \"Нова демокрация\" Мицотакис също така обвинява Ципрас, че не е въвлякъл опозицията в преговорите, поне обсъждайки хода им с ключовите политически сили. Подобни обвинения се чуват и в съседна Македония - както от партии на етнически македонци, така и сред опозиционните сили в етническия албански блок. Мицотакис се срещна с Ципрас, за да обсъдят преговорите, в края на януари и незабавно го нападна с мотива, че изключва дори парламента от преговорите. \"Г-н Ципрас, вместо да търси силен национален фронт, се фокусира върху дребни политически игри. Това затваря възможност (за Гърция)... Г-н Ципрас избра да върви по този път сам, така че не бива да търси съучастници или алиби,\" каза още той, цитиран от \"Катимерини.\" Премиерът всъщност проведе срещи с лидерите на всички по-големи политически партии и представители на църквата преди посещението на пратеника на ООН Матю Нимиц в Атина и Скопие миналата седмица. Някои гръцки издания обаче подлагат и двамата на критики, че не са обменяли идеи как трябва да текат преговорите от самото начало (покана, която вероятно трябва да дойде от Ципрас), че не са се договорили да търсят подкрепа за единна национална позиция от електората си (вместо да използват съпротивата за вътрешнополитически цели, както прави Мицотакис) и че не са успели да задържат църквата на своя страна в спора. В крайна сметка и бащата на Мицотакис, Константинос, като бивш премиер приема географски обозначено съставно име като \"Нова Македония\" през далечната 1992 г. В коментар \"Катимерини\" отбелязва, че Ципрас от своя страна погрешно е решил да \"осветли\" преговорите пред гръцкото общество, за да трупа политически капитал срещу опозицията, преди да е достигнато евентуално решение, и така е отворил \"кутията на Пандора\". Изненади Дори в самата правителствена позиция се появиха разломи, след като Коциас реагира остро на Нимиц и уверенията му (на пресконференция в Скопие), че  Атина не поставя под въпрос  македонската идентичност. И в това действие има нюанси, защото Гърция иска бъдещото споразумение с Македония да засяга и употребата на думи като \"македонци\" и \"македонски\", езика, на който ще съществуват тези термини (например преводът им на английски също може да бъде видят в Атина като заплаха според трактовката на Коциас). Гръцкият първи дипломат обаче сякаш забравя, че преди години в интервю за Би Би Си Нимиц каза: \"Не преговаряме за идентичността. Ако го правехме, отдавна щях да съм си тръгнал.\" Удар под кръста Ципрас получи и от Църквата на Гърция - институция, чиято върховна юрисдикция по ирония на съдбата не се простира до по-голямата част от Северна Гърция (и Егейска Македония), част от диоцеза на Вселенския партиарх Вартоломей. \"Файненшъл таймс\" изтъква, че архиепископът на църквата, Йероним Втори, до момента е бил съюзник на гръцкия премиер по въпроса за името. Институцията обаче реши да не възпрепятства свещеници, пожелали да участват в демонстрацията в Атина. През 90-те години тя подкрепяше и петролно ембарго, наложено на Македония в опит Скопие да се принуди да приеме смяна на името и се смята от мнозина в Гърция за стожер на интересите на страната. Политическите разломи, очертани от спора за името, поставиха под въпрос и стари разделения в Гърция и речта на композитора Микис Теодоракис срещу включването на думата \"Македония\" в бъдещото решение напомня за това, отбелязва \"Катимерини\". Теодоракис, някога известен с левичарските си възгледи и със съпротивата си срещу Режима на черните полковници (военната хунта, управлявала от 1967 до 1974 г.), говори за \"крайноляв фашизъм\" на площад \"Синтагма\" и това подтикна правителственият говорител Димитрис Дзанакопулос да попита дали той е имал предвид себе си и действията си в миналото с това определение. Той обърна внимание и че неонацистката формация \"Златна зора\", която според някои издания е била сред организаторите на митинга, е отправила хвалебствени послания за речта. Независимо от хилядите протестиращи по улиците на Атина и Солун и наглед непреклонната позиция на гръцкото правителство нищо не е решено. Коциас и Димитров предстои да се срещнат тази седмица и досега в разговорите си и двамата са показвали желание да работят заедно. Ако имат подкрепа от политическия връх, а и от парламентите си, може да увенчаят с успех усилията на 78-годишния Нимиц, който срещу символичната сума от долар на година посвети на каузата почти две и половина десетилетия от живота си.", "date": "2018.02.06", "title": "\"Долу ръцете от Македония\" - спорът между Атина и Скопие вдигна залога за Ципрас"}
{"url": "https://www.dnevnik.bg/biznes/2018/02/06/3124751_sriv_na_dau_djons_predizvika_panika_na_uolstriit/", "text": "Паника настъпи на \"Уолстрийт\" снощи след като индустриалният фондов индекс \"Дау Джоунс\" се срина за по-малко от час с 1500 пункта след месеци еуфория, изтъквана редовно от президента Доналд Тръмп, предаде \"Франс прес\", цитирана от БТА. Предаван на живо по телевизията, сривът на \"Дау Джоунс\" прикова вниманието на минувачите в Ню Йорк. След леко повишаване, последвало срива, до затварянето на борсата индексът загуби 4.6 процента - най-големият спад след финансовата криза от септември 2008 г. Белият дом реагира с уверението, че вниманието на президента Тръмп е насочено към дългосрочните фундаментални показатели на икономиката, която остава изключително силна. Тази сутрин спад от над 4 процента последва на борсата в Токио, където индексът \"Никей\" загуби 929 пункта до 21 752 - най-ниската стойност от октомври. В момента, когато \"Дау Джоунс\" се срина, президентът Тръмп говореше на събитие в щата Охайо, но не каза нито дума за борсите. Тръмп не е пропускал да се похвали винаги, когато индексите се повишават, отбелязва \"Ройтерс\". Този рязък контраст вероятно е знак, че президентът може би осмисля напомнянето на мнозина бивши съветници в Белия дом, че американските президенти са се въздържали да коментират случващото се на \"Уолстрийт\". Сътресението на \"Уолстрийт\" съвпадна с встъпването в длъжност на Джероум Пауел, новия президент на Управлението за федерален резерв (централната банка на САЩ), отбелязва ДПА. След като положи клетва, Пауел каза, че американската финансова система е по-силна и по-устойчива, отколкото е била преди финансовата криза през 2008 г., добавя ДПА.", "date": "2018.02.06", "title": "Срив на \"Дау Джонс\" предизвика паника на \"Уолстрийт\""}
{"url": "https://www.dnevnik.bg/biznes/2018/02/06/3124754_agenciiata_po_hranite_shte_vzeme_treta_proba_v_4/", "text": "Експерти на Българската агенция за безопасност на храните предстои да вземат трета поред проба в хипермаркети на четири европейски държави и контролна проба от същите продукти в България. Това съобщи пред БНТ шефът на агенция \"Контрол на храните\" Любомир Кулински пред БНТ. Третата проба е част от процедура за проверки за двоен стандарт в храните в Западна Европа и в източните членки. При  първото изследване през юни  разлики в етикетите бяха открити при 8 от 31 храни.  При второто  - през август, сравнителен анализ на етикетите не установи разлики. Сега отново ще се прави сравнителен анализ на етикетите и лабораторен анализ на пробите. Кулински добави, че изследване за съдържание на консерванти и оцветители, проведено през 2017 г., не е установило несъответствия. Година по-рано са установени несъответствия в 9 проби от 56 за оцветители и 110 за консерванти. ", "date": "2018.02.06", "title": "Агенцията по храните ще вземе трета проба в 4 държави, за да търси различия в етикетите"}
{"url": "https://www.dnevnik.bg/bulgaria/2018/02/06/3124492_fondaciia_amerika_za_bulgariia_produljava_podkrepata/", "text": "Фондация \"Америка за България\" продължава подкрепата за \"Дневник\" и \"Капитал\" за нов тригодишен период - 2018 до 2020 г. Проектът подпомага издателството \"Икономедиа\" в усилията да запази нивото на журналистиката и капацитета на редакциите, докато в същото време трансформира бизнес модела на двете медии. Безвъзмездното финансиране ще бъде 500 хиляди лева годишно, или около 7% от очакваните приходи на \"Икономедиа\" за периода.  Традиционните новинарски медии навсякъде по света бяха изправени пред предизвикателството да инвестират в развитието си, така че да са адекватни в дигитална среда, докато в същото време понесоха удар по основните си приходни линии. От една страна, когато се прехвърлиха онлайн, читателите спряха да плащат за съдържание. От друга, в конкуренцията за рекламните бюджети влязоха глобалните интернет гиганти и социални мрежи. В момента на повечето пазари Google и Facebook привличат повече приходи от дигитална реклама, отколкото всички местни издатели, взети заедно.  Тези тенденции затрудниха до невъзможност издръжката на независимите новинарски медии. Много от тях направиха значителни съкращения на журналисти, други фалираха, трети бяха подкрепени от акционерите си или от неправителствени организации. В България много от медиите, създадени по време на прехода, се превърнаха в лесна цел за придобиване. Така се стигна до значителна концентрация и упадък на вестникарския пазар. Липсата на ясен бизнес модел постави редакциите в зависимост от външна издръжка. Много от тях останаха с непрозрачни източници на финансиране, а редакционната им политика се превърна в негова жертва.  които спазват високи журналистически стандарти и остават верни на редакционните си ценности В това издателството беше морално и финансово подкрепено от акционерите си Иво Прокопиев и Теодор Захов, както и от Фондация \"Америка за България\", чиято подкрепа в периода 2012 - 2017 г. беше ключова. По същото време търговските операции на \"Икономедиа\" бяха значително преструктурирани. Административните и производствените разходи бяха съкратени с 40%, редакционните - с 30%. Стратегията остана фокусирана върху качеството на журналистиката. Основните медийни продукти също претърпяха трансформация, така че да отговорят на променените потребителски навици в дигитална среда.   паралелно с хартиения - това представлява съществено допълнение на приходите от реклама. Най-старият продукт - седмичният \"Капитал\", от края на 2016 г. излиза във формата на списание със съпътстващи издания по специализирани теми. Промяната доведе до запазване на нивата на абонамента, ръчните продажби се повишиха с 20%. За изцяло дигиталните читатели ще бъде предложено мобилно приложение, което да позволи удобно четене на таблет и телефон. От началото на тази година бизнес всекидневникът \"Капитал дейли\" премина в изцяло дигитален формат и остава достъпен за бизнес абонати през capital.bg и през мобилното приложение  . То се обновява сутрин и вечер - в пиковете на потребление. \"Капитал\" запазва позицията си на водеща бизнес медиа и е най-големият организатор на бизнес конференции в страната. Медиата достига до 700 хиляди читатели на месец, а лоялната аудитория е около 70 хиляди.  за читателите, като в модела разчита изцяло на приходи от реклама. Достига до 1.2 млн. потребители месечно, а лоялната му аудитория е около 200 хиляди. При допускания, че икономиката се развива без сътресения и медиите бъдат оставени да се развиват в прозрачна и коректна среда, очакванията на издателите са \"Икономедиа\" да се върне към устойчив бизнес модел до 2020 г.  . Редакционната политика на \"Капитал\" и \"Дневник\" остава необвързана от донорската подкрепа на фондацията.  Подкрепата за независимата журналистика е ключов приоритет в програмна област \"Гражданско общество и демократични институции\" на Фондация \"Америка за България\" от самото начало на работата ѝ през 2009 г. до днес. Фондацията подкрепя широк спектър обществени и частни медии, които работят на национално и регионално ниво. Наскоро одобреното от борда на директори дарение за \"Икономедиа\" отразява нашия дългосрочен ангажимент за укрепване на свободни и независими медии, с ясна и прозрачна собственост и източници на финансиране и придържащи се към утвърдените международни етични и професионални стандарти в журналистиката.\" \"Подкрепата на \"Америка за България\" има финансови измерения, но като еднакво важна оценяваме подкрепата за ценностите и журналистическите стандарти, които екипите на \"Дневник\" и \"Капитал\" подържат непроменени от създаването им. Държим прозрачни приходите си и спонсорското финансиране, защото така читателите ще са напълно информирани, оценявайки обективността на всяка наша публикация. Благодарни сме, че в никой момент не се наложи да правим компромис с редакционната си политика. Това позволи репортерите и редакторите достойно да вършат работата си. Резултатът от техния труд е това, което нашите читатели ценят. В тази верига на принципност и доверие виждаме бъдещата устойчивост на нашите медии. Правим всичко по силите си да сме адекватни в дигиталната трансформация, качествено да информираме гражданското общество и бизнеса. В крайна сметка мисията ни е с медиите да подкрепяме устойчивото и демократично развитие на България.\"  От мениджмънта на \"Икономедиа\" America for Bulgaria - Who We Are  from  America For Bulgaria Foundation  on  Vimeo .", "date": "2018.02.06", "title": "Фондация \"Америка за България\" продължава подкрепата за \"Дневник\" и \"Капитал\""}
{"url": "https://www.dnevnik.bg/analizi/2018/02/06/3124148_ne_mi_kazvai_kakvi_sa_prioritetite_na_es_a_mi_pokaji/", "text": "Известната мисъл на Джеймс Фрик \"Не ми казвай какви са приоритетите ти. Кажи ми за какво си харчиш парите и аз ще ти кажа какви са\" приляга много точно към една от най-обсъжданите теми, свързана с бъдещето на европейската интеграция - многогодишната финансова рамка на Европейския съюз за периода след 2020 г. През юни 2017 г. Европейската комисия публикува документ за размисъл за бъдещето на финансите на Европейския съюз. Според документа за размисъл, следващата многогодишна финансова рамка ще трябва да \"финансира повече с по-малко\". Това трябва да се случи в момент, когато бюджетът на ЕС намалява заради излизането на Обединеното кралство от ЕС, а от друга страна е подложен на все по- голям натиск да направи повече за насърчаване на заетостта и растежа, да подобри управлението на еврозоната, да укрепи сигурността и военното сътрудничество, да управлява миграционните потоци и да се справи с изменението на климата. На 24 октомври 2017 г. Европейският парламент в отговор на документа за размисъл на Комисията, прие резолюция за бъдещето на финансите на ЕС. В нея Европейският парламент излага своите виждания за това, че европейският бюджет в сегашния му размер е твърде малък, за да отговори ефективно на предизвикателствата, които стоят пред Европейския съюз и пледира не само увеличаване на бюджета, но и за по-голяма гъвкавост при изразходването на средствата. Европейската комисия започна и публична консултация по темата за европейските средства, която ще продължи от 10 януари до 8 март 2018 г. Междувременно бяха проведени редица конференции за обсъждане на основните въпроси, свързани с бъдещето на европейския бюджет. Последната от тях \"Shaping Our Future - Designing the Next Multiannual Financial Framework\" (\"Оформяне на нашето бъдеще - Проектиране на следващата многогодишна финансова рамка\"), организирана от Европейския център за политическа стратегия - вътрешния мозъчен тръст на Европейската комисия, се проведе на 8 и 9 януари 2018 г.в Брюксел. Следващата конференция на тази тема, ще се проведе на 9 март 2018 г. в София преди заседанието на Съвета на министрите по икономическите и финансовите въпроси. Тези интензивни дискусии, както и серия от изследвания, осъществени по нейна поръчка, са необходими на Европейската комисия, за и да усети настроенията на държавите-членки по отношение на промените в бюджета, така че да може да подготви едно реалистично и възможно за осъществяване предложение за многогодишната финансова рамка след 2020 г. Тя вече оформя редица нови идеи, които се стреми да лансира предварително, за да получи ответни реакции както от държавите членки, така и от обществото. Едва след като напипа техния пулс, Европейската комисия ще изготви окончателното предложение за многогодишната финансова рамка. Очаква се това предложение да бъде представено през май 2018г. и веднага да започнат конкретните разговори по него по време на българското председателство. Какви са основните проблеми и какви предложения на Европейската комисия изкристализират от досегашните дискусии? 1. Как да се запълнят \"дупките\" Вече е всеобщо известно, че излизането на Обединеното кралство от Европейския съюз ще доведе до \"дупка\" от около 12-13 млрд. евро в приходната част на годишния бюджет на ЕС, което на практика означава, че ако не се направят промени в многогодишната финансова рамка, бюджетът на ЕС след 2020 г. ще бъде по-малък по размер. Необходимостта от запълване на дупката, обаче, изглежда неизбежна, тъй като нарастват и задачите, които трябва да се разрешават на ниво Европейски съюз – сигурност, отбрана, граничен контрол, борба с тероризма. Продължава да съществува и нуждата от сближаване, повишаване на конкурентоспособността, подпомагане на земеделските производители, стабилизиране на икономическия и паричен съюз, но и съдействие за подготовка на страните, на които предстои членство в еврозоната. Изводът е, че Но дали това е възможно на практика? Европейската комисия предлага \"дупката\", която ще остави Брекзит да се запълни чрез подхода \"50 на 50\". Какъв е практическият смисъл на това предложение – от една страна да бъдат направени спестявания чрез намаляване на финансирането на някои дейности и програми, които фигурират в настоящия бюджет и с които да се покрият част от недостигащите средства, а от друга страна да се увеличат приходите в бюджета чрез приток на \"свежи пари\". Това разпределение 50:50 се отнася за вече съществуващите политики и програми. За нововъзникналите задачи, като отбрана, граничен контрол, борба с тероризма и т.н. предложението на Комисията е съотношението да бъде 20:80 – 20 на сто от необходимите средства да дойдат от спестявания, а 80 на сто – от \"свежи пари\" тоест от увеличаване на приходите в бюджета на ЕС. С това предложение, Европейската комисия прави реверанс към двете основни групи страни – нетните приносители получават желаното по-ефективно изразходване на средствата , а нетните получатели от бюджета получават уверението, че няма да бъдат ощетени от намаление на средствата особено за кохезионната политика. Тук естествено възниква конкретният въпрос – или казано с други думи кои разходи да се орежат в бъдеще, така че да бъдат постигнати резултатите, които очакват европейските граждани? Предложението на Европейската комисия е средствата за общата селскостопанска политика и за кохезионната политика да бъдат намалени с по 5 на сто и всяка от двете политики да има средства, представляващи 30 на сто от бюджета на ЕС (вместо по 35 на сто от бюджета на ЕС както е понастоящем). Така възниква още един важен въпрос - ще бъдат ли изместени традиционните европейски политики от необходимостта за решаване на актуални и неотложни проблеми? Ясно е, че справянето с новите предизвикателства, пред които е изправен Европейският съюз и за които стана дума по-горе изискват допълнително финансиране. Или казано с други думи, ще се осигурят ли нужните средства за сметка на традиционните политики – например, на кохезионната политика или на селскостопанската политика и няма ли това да предизвика още по-големи противоречия между държавите-членки. Предложените съкращения с по 5 на сто изглеждат разумни, но недостатъчни. По-висок процент би предизвикал недоволството на по-бедните държави от ЕС. Освен това, Европейската комисия, имайки предвид и проведените дискусии, предлага средствата за две от съществуващите европейски програми не само да не бъдат намалявани, а напротив да бъдат увеличени през следващия планов период – това са програмата за подпомагане на образованието, обучението, младежта и спорта \"Еразъм +\" и програмата за научни изследвания и иновации \"Хоризонт 2020\". Изводът е, че необходимостта от допълнително финансиране - тоест на свежи пари за новите дейности е очевидна, ако наистина има воля и желание те да се случат и да бъдат успешни. Това пък изисква увеличаване на приходите в бюджета. 2. Как да се определи кои проекти имат европейска добавена стойност Това е следващият въпрос, който Европейската комисия поставя за обсъждане. Проблемът е, че има определено желание в бъдещата финансова рамка да се включат само програми и проекти с ясна европейска добавена стойност, но едновременно с това няма ясно и единно виждане за същността на европейската добавена стойност. За някои от проектите за трансгранична инфраструктура тя е очевидна, но в други случаи има противоречия дали финансирането, например на вътрешна инфраструктура, има европейска добавена стойност и дали трябва да бъдат изразходвани средства от бюджета на ЕС. В свое изказване по време на конференцията за многогодишната финансова рамка на 8 януари 2018 г. комисарят Йотингер, отговарящ за бюджета, защити много убедително тезата, че подпомагането на най-бедните държави в ЕС е необходимо условие за постигане на стабилност и конкурентоспособност на целия Европейския съюз. \"Не знам но със сигурност през следващото десетилетие това е необходимо, ако искаме да останем конкурентоспособни и да направим мъдър избор.\" Това би трябвало да е и становището, което България да защитава по време на преговорите. Споровете по този въпрос, обаче ще бъдат разгорещени и постигането на съгласие ще изисква компромиси. 3. Как да се реши дилемата \"нетни вносители\" и \"нетни получатели\" Всъщност, няма нищо ново в противоречието между страните нетни вносители и страните нетни получатели от бюджета на ЕС. Нека си припомним, че преговорите за финансовата рамка 2007-2013 г. бяха предшествани от писмо на шест държави членки, нетни приносители към бюджета (Австрия, Германия, Франция, Нидерландия, Швеция и Обединеното кралство), които настояваха за бюджет не по-висок от 1% от БНП на ЕС. Преди преговорите за настоящата финансова рамка 2014-2020 г. отново имаше писмо – този път на пет държави членки - Германия, Франция, Нидерландия, Финландия и Обединеното кралство. В него освен класическото искане за по-малко разходи, се настоява и за \"по-добро харчене\". Кризата извади на показ проблемите с конкурентоспособността и управлението на средствата и слабостите на моделите на растеж, следвани от страни като Испания, Португалия, Гърция и Ирландия през последните десетилетия. Всичко това породи съмнения относно ефективността на европейското финансиране за повишаване на конкурентоспособността, както и тревога за измами и злоупотреби с европейските средства в някои държави членки. Именно поради тези безпокойства, комисарят Йотингер, отговарящ за бюджета, подкрепя осъществяването на Как точно ще изглеждат тези интелигентни финансови трансфери е рано да се каже, но при всички случаи ще бъдат обвързани с определени изисквания, условности и строга дисциплина. Делението на страните на нетни приносители и нетни получатели и противопоставянето им, особено от популистите, създава трудности при обсъждането и приемането на финансовата рамка. Тук обикновено възниква въпросът за т.нар. \"справедливо възвръщане\" – тоест обръща се много по-голямо внимание на това колко от предоставените в бюджета на ЕС средства се връщат в страната по линия на програми и фондове. Не се отчитат обаче, редица фактори като и по-конкурентоспособните държави от възможността да търгуват свободно в единния пазар, както и фактът, че част от средствата, предоставени по линия на структурните фондове, се изразходват за доставка на стоки именно от тези конкурентоспособни страни. Тогава е съвсем резонно да бъде зададен въпросът – само страните, които получават средства от структурните фондове ли имат полза от тях или ползата е поделена по определен начин и с тези, които са нетни приносители? Всичко това трябва да бъде обяснявано на гражданите, за да не процъфтяват популистките твърдения, че Югът живее на гърба на Севера и други подобни. 4. Да се увеличат ли вноските на държавите членки  Споровете за тавана на вноските на държавите членки в европейски бюджет винаги са дълги и разгорещени. Като илюстрация може да бъде посочено \"пазаренето\" за финансовата рамка 2007-2013 г. Предложението на Европейската комисия предвиждаше средствата за периода 2007-2013 да възлизат на 1.14% от брутния национален доход (БНД) на ЕС. Поради не беше прието дори компромисното предложение на Люксембургското председателство за финансова рамка на базата на 1.06% от БНП на ЕС. Следващото Британско председателство излезе с ново предложение – за 1.03%, което беше отхвърлено от новите държави членки с аргумента за намаляване на очакваната финансова подкрепа за техните икономики. Накрая след 17-часови преговори на 15 и 16 декември 2005 г. беше постигнато политическо споразумение между всички държави членки за финансовата рамка 2007-2013 г. при таван на бюджетните средства от 1.045% от БНП на ЕС. Както е видно, споровете са дори за \"хилядните\". Настоящата финансова рамка, съгласувана в кризисния период, се основава на 1 на сто от БНД, което доведе за първи път в историята на европейската интеграция до намаление на бюджета. Традиционно Европейската комисия вероятно ще предложи по-голям размер на европейския бюджет за следващия планов период, особено като се имат предвид оживлението в европейската икономика и появяването на нагласи сред държавите членки за увеличаване на вноската. Дори Естония заяви, че е готова да бъде нетен приносител за бюджета. Комисарят Йотингер посочи една интересна цифра 1.1Х на сто. дали ще бъде 1 или 9 все още не е ясно. Търсят се и други възможности за финансиране на европейския бюджет, освен съществуващите понастоящем. Предложенията са много – данък върху финансовите транзакции, доходи от търговията с въглеродни емисии, данък върху пластмасите, ресурс, основан на корпоративния данък, такси върху отделянето на въглероден диоксид и т.н. Друг е въпросът дали ще бъдат приети от държавите-членки. Намирането на нови източници не само ще допринесе за попълване на бюджета, но и постепенно ще го освободи от клещите на исканията за \"справедливо възвръщане\" на средствата към държавите-членки. Има още много въпроси, чиито отговор ще бъде търсен през следващите месеци. Може да се предполага, че преговорите за финансовата рамка ще възпроизведат в голяма степен логиката и Но все пак не трябва да пропускаме факта, че политическият и икономическият контекст е малко по-благоприятен от този, в който се развиваха дискусиите за предишната финансова рамка. България като ротационен председател трябва да подготви почвата за конструктивни преговори по един от най-чувствителните въпроси в европейското (а може би във всяко) семейство – въпроса за приходите и разходите. Решенията по финансовата рамка всъщност ще определят какво бъдеще сме избрали за Европейския съюз и какви са истинските приоритети на интеграцията. Изводът е: \"Не ми казвай какви са приоритетите на Европейския съюз, а ми покажи каква е финансовата рамка.\"", "date": "2018.02.06", "title": "Не ми казвай какви са приоритетите на ЕС, а ми покажи каква е финансовата рамка"}
{"url": "https://www.dnevnik.bg/sport/2018/02/06/3124757_decata_do_14_godini_mogat_da_gledat_bezplatno_tenis/", "text": "Вход свободен за деца до 14 години ще има в третия ден на тенис турнира от категория АТП 250 в София. Днес ще се изиграят повечето мачове от първия кръг на надпреварата, която се провежда в зала \"Арена Армеец\". Три от днешните срещи ще са с българско участие - две индивидуални и една от турнира на двойки. Дебют в основна схема на турнир от АТП ще направят двамата най-млади участници - 16-годишният Адриан Андреев и 19-годишният Александър Донски. В турнира на двойки стартират Димитър Кузманов и Васко Младенов. Първи на корта ще излезе Донски, който ще се изправи срещу достигалия до 24-ото място в света Мартин Клижан. Словакът, който игра полуфинал в първото издание на турнира в София, трябваше да премине през квалификациите, тъй като в момента е №147 в ранглистата. Донски, който е №1529 в света, участва с \"уайдл кард\". Той си заслужи поканата от организаторите, след като за втора поредна година спечели държавното първенство. Двубоят на българина с Клижан е втори на централния корт и ще започне около 14.00 ч. Програмата стартира в 12.00 ч. с мача между Серхий Стаховски и Мирза Башич, който в квалификациите отстрани Александър Лазов. След края на двубоя между Донски и Клижан, които ще определят първия съперник на поставения под №1 Стан Вавринка, ще се изиграе срещата на двойки на Кузманов и Младенов. Те ще се изправят срещу американско-индийския тандем Скот Липски и Дивиж Шаран. Вечерната програма на централния корт в \"Арена Армеец\" започва в 18.00 ч. с мача на Адриан Андреев срещу Денис Истомин. 31-годишният играч от Узбекистан, който миналата година  детронира Новак Джокович на Australian Open , заема 75-ото място в световната ранглиста. Той е достигал до №33 и има две титли в кариерата си. Денят завършва с един от най-интригуващите двубои от първия кръг - между бившия полуфиналист от \"Ролан Гарос\" Ернестс Гулбис и финалиста в София от 2016 г. Виктор Троицки. В рамките на детския ден на \"София оупън\" ще се включат преподаватели и ученици от училището за приложни изкуства \"Свети Лука\". Те ще представят на децата и гостите на турнира традиционни занаяти. Най-малките посетители ще имат възможност да се включат в уъркшоп, да сътворят свои произведения с помощта на художниците и да експериментират с различни материали. Възможност за изява ще имат и всички деца от програмата на Българската федерация по тенис \"3Т - тенис тийм талант\". 16-имата таланти до 12 и 14 години ще играят на централния корт преди основния мач от 18 часа с някой от тенисистите от световния елит. Организаторите обявиха, че за децата са предвидени много игри и изненади, които ги очакват във фензоната и залата.", "date": "2018.02.06", "title": "Децата до 14 години могат да гледат безплатно тенис турнира в София днес"}
{"url": "https://www.dnevnik.bg/bulgaria/2018/02/06/3124756_plevneliev_se_obiavi_protiv_referendum_za/", "text": "Президентът на България между 2012 г. и 2017 г. Росен Плевнелиев се обяви срещу  идеята на БСП  за провеждане на референдум за това дали България да приеме Истанбулската конвенция срещу насилието над жени. \"Против съм да се прехвърля отговорността на народа, който е заблуден и подведен\", заяви Плевнелиев в интервю за Нова телевизия. Той за пореден път упрекна действащия президент Румен Радев, че се е забавил да изрази позиция по документа на Съвета на Европа. \"Когато има разделение, лъжи, манипулации и липса на дебат по важна тема, е важно да има ясни аргументи от държавния глава\", каза Плевнелиев. Той напомни, че българските политици трябва да се държат като европейци в момент, в който Русия взривява европейските принципи и опитва да дестабилизира ЕС с методите на хибридната война. \"Хибридната война е иновативен инструмент на Русия как да се дестабилизират държави и да се държат в подчинение\", заяви Плевнелиев и даде пример с окупацията на Крим и активизирането на замразени конфликти в съседните на Русия Грузия, Армения, Молдова. Според Плевнелиев мнозина български политици се страхуват да критикуват Русия и да коментират как живеят руснаците - в условията на съсипана икономика, автократичен режим, емиграция на елитите и на младите хора.", "date": "2018.02.06", "title": "Плевнелиев се обяви против референдум за Истанбулската конвенция"}
{"url": "https://www.dnevnik.bg/evropa/2018/02/06/3124759_es_kum_velikobritaniia_vreme_e_da_reshite_kakvo_iskate/", "text": "Време е Великобритания да направи избор какъв вид отношения иска с Европейския съюз след Брекзит. Това заяви вчера главният преговарящ на ЕС Мишел Барние в Лондон, цитиран от \"Ройтерс\". \"Единственото, което мога да кажа, е: без митнически съюз и извън единния пазар бариерите пред търговията със стоки и услуги са неизбежни. Дойде време да се направи избор\", каза Барние. Той поиска Великобритания да изясни позицията си за бъдещите отношeния с блока. Британският министър по въпросите на Брекзит Дейвид Дейвис изрази увереност, че споразумение за  преходния период  може да бъде достигнато до срещата на върха на ЕС през март. Великобритания ще напусне митническия съюз на ЕС след Брекзит, но при преговорите с Брюксел ще се стреми към сключване на споразумение за свободна търговия, посочи Дейвис, цитиран от ТАСС. \"Искаме всеобхватно споразумение за свободна търговия\", подчерта той. Офисът на британския премиер Тереза  Мей посочи по-рано вчера , че страната няма да остане в митническия съюз след напускането на ЕС. Консервативната партия на Мей е разделена между желаещите пълна \"раздяла\" с ЕС и поддръжниците на запазване на по-близки икономически връзки с блока и неговия 500-милионен пазар. /БТА", "date": "2018.02.06", "title": "ЕС към Великобритания: Време е да решите какво искате след Брекзит"}
{"url": "https://www.dnevnik.bg/na_put/2018/02/06/3091325_sam_na_sebe_si_nachalnik_ili_vechniiat_vinoven/", "text": "Да си сам на себе си началник и вечният виновник заради грешките на другите, да не те свърта на едно място, да си едновременно психолог и ходеща енциклопедия със способности в пеенето и танците и да си лицето на страната си пред света - това е да си екскурзовод, разказа пред \"Дневник\" председателят на Асоциацията на екскурзоводите в България Николай Миндов. Срещаме се, за да поговорим дали професията е сред изчезващите, измествана от мобилните приложения, аудиогайдовете в музеите и звуковите версии на пътеводителите. Скорошно  международно изследване прогнозира , че до 2030 г. 800 млн. работни места ще изчезнат заради автоматизацията, а според друго - до 2045 г. компютрите ще станат по-умни от хората. И днес роботи - хуманоиди навлизат активно в туристическата индустрия,  посрещат гостите  на рецепцията в хотела,  сервират в ресторантите , упътват  пътниците на летищата . От друга страна прогностиците призовават да насърчаваме децата си към професията на диригента - а с какво е по-различен екскурзоводът, който в ръцете си държи нишките на транспорта, настаняването, изхранването, обслужването, доброто прекарване, баланса между свободното време и организираното пътуване. На никой аудиогайд не можеш да зададеш въпрос, нито да се пошегуваш с робота, коментира екскурзоводът. Той е свързан с професията десетилетия, от 20-годишен и за него е като люпенето на семки - започнеш ли да пътуваш, не можеш да спреш. Не е проблем и многократното изминаване на един и същ маршрут - всяка туристическа група си има характер, а всяко пътуване е различно. \"Сам си господар на групата, но и всяка група създава своя атмосфера - може групата да се окаже обездухотворена, апатична и каквото и да направиш, не успяваш да я раздвижиш. Тогава ти се иска пътуването да приключи колкото може по бързо. Друг път минава весело, а най-милото е, че се запознаваш с много и различни хора, я някои дори ти стават приятели, разказва Миндов. По думите му, за да си екскурзовод, на първо място трябва да знаеш перфектно езика - да разбираш туристите и да си сигурен, че те те разбират правилно, включително когато се шегуваш. Да следиш постоянно настроението в групата и в момента, в който тя загуби интерес към разказа, да смениш темата, да разкажеш виц или дори да запееш. На вечерите с фолклорна програма екскурзоводът е този, който ще поведе туристите на дансинга и ще им покаже стъпките от трудните български хора. Преди десетилетия туристите повече се интересуваха от конкретните факти - кое колко е високо, кога е построено, сега питат повече как живеят хората в България, как се женят, интересуват се от ромската общност, от годините на социализма и какво се е променило оттогава, разказва водачът на туристи. Като екскурзовод Миндов е посетил толкова много държави, че е престанал да ги брои, хиляди са и водените от него туристи. Изпадал е безброй пъти в неловката ситуация да \"спасява\" групата, останала без подслон поради нечия грешка. Веднъж в Хонконг, група българи, водена от него, пристигнала в 0 ч. и 15 мин. в определения ден, но поради нечия грешка заради часовата разлика, трансферът до град в Китай бил планиран за ден по-късно. Екскурзоводът хванал таксита, закарал ги до границата, преминали я пеша с багажа, и после с други таксита стигнали до новото място за настаняване и, макар и с перипетии, успели да отдъхнат след дългото пътуване. Без малко да стане жертва на саморазправа на един от разгневените си туристи, но успял да го успокои. Е, с това робот със сигурност не може да се справи. Друг път в резултат от подобна грешка се принудил да настани група японски туристи в българско студентско общежитие. Неориентираните туристи отчаяно търсили асансьор и пиколо да им помогне за багажа...накрая успял да обърне неблагополучието в приключение и да ги разведри. Екскурзоводът няма право да казва \"не знам\", трябва да е готов да изслуша десет пъти един и същ въпрос и десет пъти да отговори така, сякаш го чува за първи път, добронамерено и спокойно. От гида се иска да познава дърветата и растенията, различните видове вина и напитки. С туристите сяда на масата последен и трябва първи да е свършил. Но с това работата му не свършва. Той трябва да се грижи да не загуби турист, да разгонва улични чейнджаджии, просяци и джебчии. Ако пък, не дай си Боже, някой си счупи нещо или пък е ухапан от зло куче, да го води по болници. Трябва да е не само дисциплиниран, но и дисциплиниращ (групата) - да владее както игривия тон в моментите за разпускане, така и нетърпящия възражение, когато точността е на изпитание. Багажът му винаги трябва да е стегнат, а самият той - свеж и рано сутрин, и в дълбока нощ. Компенсацията е, че не работи от 9 до 5, не седи на едно място и не вижда всеки ден \"някой тъп директор\" пред себе си, а сам е господар на себе си и на групата си.", "date": "2018.02.06", "title": "Сам на себе си началник или вечният виновен"}
{"url": "https://www.dnevnik.bg/evropa/2018/02/06/3124768_sasht_shte_prodadat_na_finlandiia_200_raketi_za_nad/", "text": "Съединените щати одобриха продажбата на 200 нападателни и отбранителни ракети на Финландия, която не е член на НАТО и граничи с Русия, предаде \"Франс прес\", като цитира Държавния департамент. Ракетите на стойност над 700 милиона долара са земя-вода \"Харпун\", предназначени за разполагане на финландски бойни кораби или за противоракетна отбрана на брега, и ракети \"Сий Спароу\", предназначени за бойните кораби от ново поколение, които Финландия ще придобие през 2020 г. За пръв път Финландия купува такива ракети, които без проблем ще интегрира в отбранителните си способности, посочи Държавният департамент. Продажбата на ракетите на Финландия - страната от Европейския съюз, която има най-дълга граница с Русия, става в момент, когато отношенията между Москва и Запада са в най-ниската точка след студената война. Литва обвини вчера Русия, че е разположила в анклава Калининград ракети, способни да носят ядрени заряди, предаде \"Асошиейтед прес\". Литовският президент Далия Грибаускайте каза пред журналисти, че \"ракети \"Искандер\" се разполагат за постоянно в Калининград, докато ние разговаряме\". Тя заяви, че тези ракети са заплаха не само за Литва, но и за половината страни в Европа. Заместник генералният секретар на НАТО Роуз Готемолър, която заедно с Грибаускайте посети войските на НАТО в литовския град Рукла, каза, че ако съобщеното от президента е вярно, \"това е много сериозен проблем\", добавя АП./БТА", "date": "2018.02.06", "title": "САЩ ще продадат на Финландия 200 ракети за над 700 милиона долара"}
{"url": "https://www.dnevnik.bg/biznes/2018/02/06/3124766_zashto_nad_1_trilion_biaha_zalicheni_ot_sriv_na/", "text": "Американските фондови пазари преживяха най-тежкия срив от повече от 6 години насам, което се равнява на обезценяване на акциите с 1.25 трилиона долара. Така буквално за няколко часа борсите заличиха това, което бе спечелено след новината за голямата данъчна реформа на президента Доналд Тръмп. Вълната от разпродажби продължава днес в Азия, като анализатори обясняват, че това - по парадоксален за повечето хора начин - е предизвикано от добрите новини за състоянието и перспективите на американската икономика. Ефект, изглежда, оказва и реформата на Тръмп - тя създаде ситуация, в която много компании ще трябва първо да платят големи данъци, и това е проблем, тъй като повечето ще трябва или да вземат заем, или да емитират или продадат акции. Но в същото време правителството и централната банка, които доскоро бяха основните им купувачи в името на стабилизиране и стимулиране на икономиката, сега се оттеглят от тази си роля. Сред коментарите се среща и тезата, че случилото се е било очаквано, но се е разиграло много бързо - просто борсовите играчи са изчакали до последно, а е трябвало постепенно да започнат корекцията. \"Икономическите новини от САЩ се оказаха по-солидни от очакваното\", казва пред Би Би Си Дейвид Куо от финансовата консултантска компания Motley Fool. \"Затова по един особен начин корекцията на пазарите е предизвикана от позитивни икономически новини.\" \"Това не е сигнал за рухване на икономиката. Това не е притеснение, че пазарите не са в добро състояние. Това е тревога, че икономиката се справя доста по-добре, отколкото сме очаквали, и е нужна преоценка\", допълва и Ерин Гибс от S&P Global Market Intelligence.", "date": "2018.02.06", "title": "Защо над $1 трилион бяха заличени от срив на \"Уолстрийт\""}
{"url": "https://www.dnevnik.bg/evropa/2018/02/06/3124771_nova_evropeiska_mreja_za_bezjichen_internet_v/", "text": "Нова европейска мрежа за безжичен интернет за пътниците в самолетите ще бъде пусната до края на юни, съобщиха вчера компаниите, работещи по проекта, цитирани от \"Ройтерс\". Германският телекомуникационен оператор \"Дойче телеком\" (Deutsche Telekom) и сателитният оператор \"Инмарсат\" (Inmarsat) си партнират в разработването на Европейската авиационна мрежа (European Aviation Metwork - EAN). Чрез комбиниране на около 300 базови станции във всяка страна от ЕС със сателит проектът има за цел да осигури безпроблемен широколентов достъп до интернет над земната и водната повърхност в 28-те членки на блока. Досега европейските авиопревозвачи трябваше да разчитат на изцяло сателитна система за безжичен интернет достъп в самолетите над Европа. Според \"Дойче телеком\" и \"Инмарсат\" новото оборудване е малко, леко и лесно за инсталиране, което го прави подходящо за самолети по къси маршрути и нискотарифни авиопревозвачи. Първият клиент е авиационната група Ай Ей Джи (IAG), която е собственик на \"Бритиш еъруейс\" (British Airways), \"Иберия\" (Iberia), \"Еър Лингъс\" (Aer Lingus) и \"Вуелинг\" (Vueling). Засега обаче не е известно кой точно ще бъде първият полет, предлагащ новата услуга. /БТА", "date": "2018.02.06", "title": "Нова европейска мрежа за безжичен интернет в самолетите ще заработи до юни"}
{"url": "https://www.dnevnik.bg/sviat/2018/02/06/3124704_venecuela_devalvira_valutata_si_s_996_video/", "text": "Броени дни след като Международният валутен фонд прогнозира 13 000 процента инфлация във Венецуела за 2018 г., централната банка в Каракас обяви девалвация на националната валута с над 99% спрямо официалния обменен курс. На новата официална платформа за валутен обмен, известна като DICOM, един долар вече ще струва около 25 000 боливара, а едно евро - почти 31 000. Това е обезценяване с 86.6% спрямо предишния курс в DICOM и 99.6% спрямо субсидирания курс от 10 боливара за долар, който бе отменен през миналата седмица. На черния пазар обменният курс е много по-различен - около 228 000 боливара за долар съгласно сайта DolarToday, смятан за референтен при подобни сделки, разказва \"Ройтерс\". Агенцията допълва, че икономисти непрекъснато описват създадената от покойния президент Уго Чавес система за валутен контрол като основната пречка за функциониране на търговията и промишлеността в страната. На 25 януари \"Блумбърг\" съобщи за стряскащата прогноза на МВФ за инфлацията и за оценка, че през миналата година тя е надхвърлила 2400% - абсолютен световен антирекорд за 2017 г. Очакванията на фонда са венецуелската икономика да намалее през 2018 г. с 15%, което с натрупване от 2013 г. насам прави почти 50% свиване. В началото на годината изчезнаха всякакви съмнения, че социалистическото правителство на президента Николас Мадуро е вкарало страната в спирала на хиперинфлация, без намерение да либерализира валутния режим. \"Блумбърг\" илюстрира това със собствен индекс, основан на това как се променя цената на чаша кафе с мляко - за последните 3 месеца до средата на януари тя е скочила от 5500 на 45 000 боливара, или 718%. Ако това е темпото за 12 месеца, това прави инфлация от 448 025 процента годишно. Индексът бе създаден, след като правителството прекрати публикуването на основни показатели за икономиката. В края на 2017 г. според Cafe Con Leche Index инфлацията е била 1718% (и тази оценка после се оказа твърде оптимистична).", "date": "2018.02.06", "title": "Венецуела девалвира валутата си с 99.6% (видео)"}
{"url": "https://www.dnevnik.bg/sport/2018/02/06/3124767_chelsi_e_na_put_da_uvolni_antonio_konte/", "text": "Мениджърът на \"Челси\" Антонио Конте е все по-близо до уволнението, твърдят медиите в Англия. Според част от таблоидите на Острова раздялата с италианеца може да стане факт още тези седмица. В понеделник шампионите  претърпяха тежко поражение с 1:4 от \"Уотфорд\" . Само пет дни по-рано те  бяха разбити у дома с 0:3  от друг от борещите се за оцеляване отбори - \"Борнемут\". За пръв път от 1995 г. сините загубиха два поредни мача с разлика от три гола. \"Челси\" има само една победа в последните си пет двубоя във Висшата лига, като заема четвъртата позиция в класирането и изостава с 19 точки от лидера \"Манчестър сити\". Слабите резултати след Нова година превърнаха Конте във фаворит №1 за следващ уволнен мениджър. Коефициентите на букмейкърите, че Конте ще е следващият, който ще загуби работата си, паднаха драстично в последните часове. \"Скай бет\" приема залози при коефициент 1.20, а \"Бетфеър\" - при 1.25. Следващите в списъка са мениджърът на \"Саутхемптън\" Маурисио Пелегрино (6.00) и на \"Нюкасъл\" Рафаел Бенитес (9.00). Част от букмейкърите, сред които \"Пади пауър\", дори спряха коефициентите за Конте след мача с \"Уотфорд\". Конте изведе сините до титлата по категоричен начин още в първия си сезон във Висшата лига. Още от началото на този сезон обаче се усеща напрежение между него и клуба, след като повечето трансферни желания на италианеца не бяха удовлетворени, а един от основните играчи - Неманя Матич, беше продаден на пряк конкурент в лицето на \"Манчестър юнайтед\". Конте може да стане третият пореден мениджър, който печели титлата във Висшата лига и бива уволнен още през следващия сезон. В края на 2015 г. това се случи с Жозе Моуриньо в \"Челси\", а в началото на 2017 г. същата съдба сполетя Клаудио Раниери, който  начело на \"Лестър\" сътвори една от най-големите футболни приказки. На пресконференцията след мача с \"Уотфорд\" Конте неколкократно заяви, че не е притеснен за поста си. Италианецът каза, че дава всичко от себе си, но няколко пъти повтори, че всичко зависи от ръководството на клуба. \"Не съм притеснен. Не съм притеснен за работата си. Работя здраво всеки ден и давам 120% от себе си. Ако това е достатъчно - добре. В противен случай клубът може да вземе друго решение. Но аз не съм притеснен\", каза Конте. \"Трудно е, защото всеки ден, на всяка пресконференция ме питате това. Не, не съм притеснен. Идва нов ден. Утре може да съм мениджър на \"Челси\", може и да не съм. Но аз не съм притеснен. Душата ми е чиста и ще си легна, без да си мисля: \"Може би можех да направя това или това.\" Не, опитах да направя всичко. Ако това е достатъчно, ок. Ако не е, клубът може да вземе друго решение\", допълни италианецът. \"Мисля, че това е проблем за вас, а не за мен или за клуба. Ако се превърне в проблем за клуба - добре. Животът продължава. Аз си върша работата. Ако това е достатъчно - добре. Ако не е, ще си отида вкъщи. Нямам никакъв проблем с това. Ще спя спокойно\", каза още той.", "date": "2018.02.06", "title": "\"Челси\" е на път да уволни Антонио Конте"}
{"url": "https://www.dnevnik.bg/evropa/2018/02/06/3124774_velikobritaniia_zashtiti_bezplatnoto_si_zdraveopazvane/", "text": "Британският премиер Тереза Мей заяви, че се гордее със здравната система на страната си, след като президентът на САЩ Доналд Тръмп каза, че тя е на път да фалира и не работи, предаде \"Ройтерс\". \"Премиерът се гордее, че има Национална здравна служба (НЗС), която е безплатна за тези, които ползват услугите й. Финансирането на НЗС е на рекордно високо равнище и е приоритет в бюджета, за който са отделени допълнителни 2.8 милиарда паунда (3.9 милиарда долара)\", заяви говорител на Мей пред медиите. \"В неотдавнашното международно проучване на страните от британската общност НЗС за втори път беше определена като най-добрата в света\", подчерта говорителят. Тръмп използва затрудненията на британската НЗС като политически аргумент срещу предоставянето на всеобщо здравно застраховане в САЩ. Мнозина обаче сметнаха, че той обижда система, на която държат мнозина британци. НЗС осигурява безплатно здравеопазване за всички. Това е един от най-важните въпроси за гласоподавателите преди избори и често е смятан за слаба страна на управляващата Консервативна партия, чиито опоненти обвиняват правителството в недостатъчно финансиране, отбелязва \"Ройтерс\". Изказването на президента на САЩ предизвика ожесточена реакция от недоволни британци, включително здравния министър Джереми Хънт. Множество потребители на \"Туитър\" защитиха НЗС, като мнозина посочиха, че протестите, които коментира Тръмп, са били организирани от групи, искащи увеличаване на финансирането на здравната система, а не премахването й. В протест в събота в центъра на Лондон по данни на организаторите са се включили 60 000 души. Дори здравният министър Джереми Хънт, от който протестиращите са недоволни, реагира гневно. \"Може да не съм съгласен с някои изявления, направени на това шествие, но нито един от участниците не иска да живее при една система, в която 28 (милиона) души нямат здравна застраховка. НЗС може да има проблеми, но аз съм горд да бъда от страна, която е изобретила всеобщото здравно застраховане - където всички могат да получат грижи, независимо от размера на банковите си сметки\", заяви Хънт. \"Грешка. Хората протестираха, защото обичаме нашата НЗС и мразим това, което торите (консерваторите - бел. ред.) й причиняват. Здравеопазването е човешко право\", отговори в \"Туитър\" лидерът на опозиционната Лейбъристка партия Джереми Корбин. По данни на Световната банка Великобритания харчи за здравеопазване 9.1 на сто от своя БВП, а САЩ - 17.1 на сто. Средната продължителност на живота във Великобритания е 81.6 години, с близо 3 години повече, отколкото в САЩ, припомня \"Ройтерс\"./БТА", "date": "2018.02.06", "title": "Великобритания защити безплатното си здравеопазване след нападките на Тръмп"}
{"url": "https://www.dnevnik.bg/citat_na_deniia/2018/02/06/3124805_citat_na_denia_izpulniavam_angajimentite_kum_tezi/", "text": "Коментар на министъра на околната среда Нено Димов пред телевизия \"България он ер\" в отговор на въпрос как се е почувствал на европейската конференция вчера,  прекъсната от природозащитници с лозунга  \"Нено е позор, оставка и затвор\" и съжалява ли, че е поел поста министър. Нено Димов беше предложен за министерския пост от вицепремиера и лидер на ВМРО Красимир Каракачанов. В различни интервюта след избора му за министър  бившият член на ДСБ и ДБГ  казва, че е предложен за поста не като политик, а заради експертните му качества. В клетвата, която министърът е положил при встъпването в длъжност, пък е обещал \"във всичките си действия да се ръководи от интересите на народа\".  В днешното си интервю министърът се ангажира да търси баланс между опазването на околната среда и икономическото развитие, а не консенсус.", "date": "2018.02.06", "title": "Цитат на деня: Изпълнявам ангажиментите към тези, които са ме предложили"}
{"url": "https://www.dnevnik.bg/biznes/2018/02/06/3124807_oshte_edin_hotel_na_pons_holding_se_prodava/", "text": "Заради дългове на собственика още един хотел на строителната компания \"Понс холдинг\" е обявен на продажба от частен съдебен изпълнител. Това е тризвездният СПА хотел \"Дива\" в троянското село Чифлик, за който се събират оферти до 19 февруари, съобщава  capital.bg . Възбрани върху имота има от Пощенска банка, \"Токуда\" и Българската банка за развитие. Холдингът е свързан с бизнесмена Милко Милков, а останалите хотели в нея вече бяха обявени за продажба - хотел \"Перла\" в Слънчев бряг, \"Снежанка\" в Пампорово, \"Родопски дом\" в Чепеларе и недостроеният \"Княз Павел\" в Павел баня. Веригата хотели се стопанисва през две дружества - \"Амбасадор мениджмънт\" и бургаската П.М.К. Самата строителна фирма от над година има тежки проблеми - не плаща на банката си и на доставчиците си. На този етап няма информация дали се е стигнало до продажбата на хотелите \"Родопски дом\" и \"Княз Павел\". Хотел \"Перла\" в Слънчев бряг е пуснат за трети път на публична продан от частния съдебен изпълнител Ивелина Божинова, като исканата начална цена е 4.53 млн. лв. Оферти се подават до 23 февруари, се вижда от обявата. Строителната група \"Понс холдинг\", която е свързана с близкия до БСП бизнесмен Милко Милков и години наред участваше в различни обществени поръчки за инфраструктурни обекти, изпитва сериозни финансови проблеми през последните години, посочва изданието. ", "date": "2018.02.06", "title": "Още един хотел на \"Понс холдинг\" се продава"}
{"url": "https://www.dnevnik.bg/biznes/2018/02/06/3124827_zaplatite_na_mashinistite_na_putnicheskite_vlakove_sa/", "text": "Съветът на директорите на \"Холдинг БДЖ\" взе решение за увеличение с 12.5% на трудовите възнаграждения на локомотивния персонал в \"БДЖ-Пътнически превози\" ЕООД, се казва в съобщение на холдинга. По този начин заплатите на всички служители в \"БДЖ-Пътнически превози\" ЕООД и \"БДЖ-Товарни превози\" ЕООД ще бъдат повишени считано от 1 януари 2018 г. Увеличението се определя в зависимост от заеманата длъжност и варира от 11% до 12.5%. Въведената бонусна система за локомотивния персонал в \"БДЖ-Товарни превози\" ЕООД се запазва, чрез което се поощрява коректното изпълнение на служебните им задължения, се уточнява в съобщението. Увеличението на трудовите възнаграждения на персонала е резултат на проведените реформи и подобреното финансово състояние в \"Холдинг БДЖ\" ЕАД и двете дъщерни дружества.", "date": "2018.02.06", "title": "Заплатите на машинистите на пътническите влакове са повишени с 12.5%"}
{"url": "https://www.dnevnik.bg/bulgaria/2018/02/06/3124835_kratki_novini_sled_mesec_slavi_trifonov_shte_kaje/", "text": "След месец Слави Трифонов ще каже какво ще последва кастинга за политици  Водещият Слави Трифонов обяви, че през следващия месец на \"Фейсбук\" - страницата си ще публикува видеа с кандидат-политиците, които са му направили най-силно впечатление.  В продължение на три дни той, един професор и двама мениджъри  проведоха събеседване с явилите се на политическия кастинг. \"След един месец ще ви информирам каква е следващата стъпка\", заявява още Трифонов в социалната мрежа.  Борисов и Радев приветстваха Стратегията за Западните Балкани Премиерът Бойко Борисов приветства приетата от Европейската комисия Стратегия за Западните Балкани. В нея се предлага на Сърбия и Черна гора перспективата за влизане в Европейския съюз до 2025 г. Според Борисов с документа \"категорично се декларира желанието Европа да се развива като континент на стабилността, сигурността и просперитета\". Премиерът подчертава, че българското правителство ще подкрепя сраните от Западните Балкани в процеса им на подготовка за членството и допълва, че очаква през май в София да обсъди с лидерите на страните от Западните Балкани \"как заедно и най-ефективно да продължим във вярната посока\". Президентът Румен Радев също подкрепи решението на еврокомисията. Делото \"Йончева срещу Борисов\" е отложено за април  Делото, по което депутатът от БСП  Елена Йончева съди премиера Бойко Борисов и партия ГЕРБ  за неимуществени вреди от 20 хил. лв. е отложено за април. Сумата представлява обезщетение за вреди, които според Йончева са ѝ причинени от твърдения на Борисов, направени на 10 и 12 март миналата година в Бургас и във Варна. Причината за отлагането стана молба от вещото лице, с която иска да бъде удължен срока за изготвяне на експертизата. \"Става дума за експертиза, която да провери съответствието на изявлението, което се гледа в предходно съдебно заседанието, записано на диск със съответните оспорени от ответниците записи, които са посочени от нас в исковата ни молба. Просто това е един опит на ответниците да оспорят съдържанието на диска от онова време нищо повече\", каза адвокатът на Йончева Георги Атанасов. Според него ответниците \"протакват\" делото като искат документи от финансовото министерство, искали и разпити на хора от разузнаването или от друго учреждение, обясни Атанасов. Според него съдът е отказал разпити на служилите агенция \"Разузнаване\". Таксиметров шофьор и екскурзовод дадоха показания по делото за атентата в Сарафово Поредното дело за атентата на Летище \"Сарафово\" продължи днес с разказа на двама свидетели. Това са таксиметровият шофьор Йонко Тодоров и екскурзоводът Данка Иванова. Тодоров е докарал обвиненият за извършител атентата Мохамад Хасан Ел Хюсейни до аерогарата. Той обясни, че е нямало нищо необичайно в поведението му, като уточни, че е превозил ливанецът с френски паспорт от Равда. Данка Иванов пък разказа, че все още се лекува от раните си, причинени от взрива през 2012 г. Тя заяви, че няма спомен да е виждала атентатора на летището. В Специализирания съд днес бяха разпитани още свидетели, като всички от тях са работили на аерогарата. Прокуратурата внесе делото срещу Иван Тотев в Специализирания съд Делото срещу кмета на Пловдив, заместника му Димитър Кацарски и кмета на район \"Западен\" Димитър Колев за строителството на зоокъта в града е внесено в Специализирания наказателен съд в София, съобщи говорителят на главния прокурор Румяна Арнаудова. Няма ново или различно обвинение, от това, което беше внесено в Софийския градски съд и върнато от магистратите заради процесуални нарушения в обвинителния акт. Тримата са обвинени в престъпление по служба, извършено в съучастие. \"Норман Бийкър Бенд\" свири в София на 9 февруари Концертът от 21.30 часа в \"София Лайв Клуб\" е част от радиофестивала \"Аларма Пънк Джаз\" на БНР, съобщиха от общественото радио. Билети -  в системата на EpayGo , на касите на EasyPay в цялата страна, както и на място преди концерта. Квартетът на Норман Бийкър от Манчестър е сред знаменитите британски блус формации на последните четири десетилетия. Всеки от музикантите в нея има забележителна биография, а последните големи европейски турнета на квартета са заедно с Крис Фарлоу и Ван Морисън. Германските синдикати и работодатели от металургията се споразумяха Синдикати и работодатели от сектора на металургията и машиностроенето в Германия постигнаха тази нощ споразумение за възнагражденията и работните часове, предадоха световните агенции, цитирани от БТА. Споразумението между синдиката \"И Ге Метал\" (IG Metall) и работодателската организация \"Зюдвестметал\" (Suedwestmetall) предвижда увеличаване на заплатите с 4.3 на сто от април и други плащания за период от 27 месеца, съобщи синдикален представител след 13-часови преговори. Сделката се очаква да бъде приета и на национално равнище. Работодатели и синдикати са се договорили и за възможността работниците да преминават на 28-часова работна седмица за период от две години.", "date": "2018.02.06", "title": "Кратки новини: След месец Слави Трифонов ще каже какво ще последва кастинга за политици"}
{"url": "https://www.dnevnik.bg/biznes/2018/02/06/3124828_fondovata_borsa_pridobi_energiinata/", "text": "Сделката по придобиването на енергийната борса от Българската фондова борса приключи. След получаване на всички необходими разрешения договорът за прехвърляне на акциите на Българска независима енергийна борса между Български енергиен холдинг и Българска фондова борса - София, влезе в сила, съобщава борсовият посредник. Фондовата борса придоби 100% от капитала на енергийната. Договорената цена е 5.2 милиона лева. Четири милиона лева от цената бяха платени при придобиването на акциите, което финализира процеса по продажбата, а останалите 1.2 млн. лв. ще бъдат преведени на три равни вноски в рамките на шестия, дванадесетия и осемнадесетия месец от прехвърлянето на капитала. За разсрочената част от плащането БФБ - София, е осигурила безусловна револвираща банкова гаранция. ", "date": "2018.02.06", "title": "Фондовата борса придоби енергийната"}
{"url": "https://www.dnevnik.bg/sport/2018/02/06/3124779_adrian_andreev_vliza_v_istoriiata_na_tenisa_s_debjuta/", "text": "Голямата надежда на българския тенис Адриан Андреев  ще изиграе днес първия си мач в основна схема на турнир от световния професионален тур на АТП. 16-годишният тенисист ще се изправи срещу Денис Истомин от Узбекистан в двубой от първия кръг на \"София оупън\". Андреев е първият тенисист в света, роден през третото хилядолетие, който ще участва в основна схема на АТП турнир. Мачът започва в 18.00 часа и с него ще бъде открита вечерната сесия в зала \"Арена Армеец\". Истомин, който миналата година  детронира Новак Джокович на Australian Open , е на 31 години и заема 75-ото място в световната ранглиста. Той е достигал до №33 и има две титли в кариерата си. За Андреев това ще бъде едва трети мач на ниво АТП, като предишните два бяха в квалификации. Първият беше в Мец през 2016 г., когато отстъпи срещу германеца Михаил Берер с 3:6, 2:6, а вторият - преди година в София, когато  загуби от друг представител на Германия - Максимилиан Мартерер, с 2:6, 0:6. \"Мисля, че мога да изиграя един хубав мач. Ще изляза без очаквания и просто ще се наслаждавам. Със сигурност ще има малко напрежение, но ще гледам повече да се наслаждавам на мача\", каза Андреев в петък, когато все още не беше изтеглен жребият за турнира. Сверяване на часовника  За Андреев това ще е отлична възможност да си свери часовника с играч, който вече близо десетилетие е в елита на мъжкия тенис, има 36 поредни участия в турнирите от Големия шлем и е достигал до осминафиналите на три от тях - Australian Open (2017 г.), US Open (2013 г.) и \"Уимбълдън\" (2012 г.). На неговата възраст малцина тенисисти имат шанс толкова рано да дебютират в АТП турнир, освен ако не са представители на някоя от големите нации като САЩ, Австралия, Франция и Испания, които ежегодно приемат по няколко състезания от световния тур. Андреев демонстрира спокойствие преди дебюта си в АТП турнир. Той приема участието си в София без излишна еуфория и е наясно, че все още му предстои дълъг път, преди да стигне до нивото на тенисистите, които играят в \"Арена Армеец\". \"Мога да се окриля единствено ако спечеля мача. Ако не го спечеля, пак ще е добро предизвикателство за мен - да видя къде се намирам в сравнение с другите от АТП\", каза още Андреев. Попитан за сравненията с Григор Димитров, младият тенисист заяви, че изобщо не може да става дума за такива. \"Мисля да ги игнорирам, защото няма база за сравнения. В момента той е трети-четвърти в световната ранглиста, а аз съм №26 в ITF. Така че има дълъг път да извървя, за да стигна до неговото ниво. Надявам се някой ден да го достигна.\" В добра форма  Андреев показва отлична форма в последните месеци. Миналата година българинът спечели бронзов медал от европейското първенство до 16 години в Москва. В началото на декември той завоюва титлите на сингъл и двойки в един от престижните турнири за подрастващи - \"Еди Хер\" в САЩ. Миналия месец Андреев беше включен в отбора за млади таланти на Международната тенис федерация (ITF). Това му позволи да направи дебют в юношеските турнири от Големия шлем. Българинът достигна до втория кръг на Australian Open, където отстъпи пред бъдещия шампион Себастиан Корда, син на чешката легенда Петер Корда. \"Мога да изброя различни причини за загубата, но истината е, че в този ден съперникът беше по-добър от мен. Той успя да подреди играта си и заслужено спечели турнира. Нямам притеснения от тази загуба. Очакванията ми за турнирите в Австралия бяха по-високи, но и с това представяне направих крачка напред\", каза Андреев в интервю за сайта на Българската федерация по тенис (БФТ). Андреев оцени спечелването на \"Еди Хер\" като най-силното представяне в кариерата си до момента. Той сподели, че то му помогнало да подобри играта си в много отношения. \"Играх тенис на много високо ниво. Победих едни от най-добрите в световния тенис до 18 години. В някои мачове трябваше да победя самия себе си и успях да го направя.\" Какво предстои След турнира в София Андреев ще замине за САЩ. 16-годишният българин е получил покана да се подготвя в прочутата академия IMG на Ник Болетиери. През тази година той ще участва в турнири от по-високо ниво - първа и А категория, както и в повече турнири при мъжете. Най-важните състезания за него ще са турнирите от Големия шлем и младежката олимпиада в Аржентина  \"Годината е много важна за мен и изисква сериозна подготовка и концентрация. Вярвам, че ще мога да се представя на високо ниво. Като цяло нямам конкретни цели. Просто искам да играя добре в шлемовете и като цяло да се представя силно във всички турнири, в които ще участвам\", каза той. Въпреки че е със смесени чувства от представянето си в Австралия, българинът оцени участието в отбора за млади таланти на ITF като ценен опит за бъдещето. \"Имах възможността да поработя с различни треньори на високо ниво, от които има какво да се научи.\"  Кой е Адриан Андреев \"Aко не е беше тенисът, най-вероятно щях да се занимавам с някакъв друг спорт\", разказа Андреев в интервю за \"Дневник\" в края на 2016 г. Той не е отраснал в спортно семейство. Баща му е тренирал волейбол като юноша, но върху бъдещия тенисист никога не е имало родителски амбиции да стане спортист. Дори напротив, Андреев сам избира тениса, когато е на пет години. \"В продължение на един месец ежедневно ме умоляваше да го заведа на тенис. Беше толкова упорит в желанието си, че накрая се съгласих\", разказа майка му Мариана пред \"Дневник\". Още в началото проличава, че Андреев има талант за тенис. Винаги е тренирал много отдадено и това му носи успехи дори при по-големите. И досега българският тенисист изпреварва с една година доста от връстниците си. \"Аз не притежавам нещо повече от другите. Те разполагат със същите неща като мен. Най-добър е този, който работи най-здраво и е най-целеустремен\", каза преди малко повече от година Андреев.  На десет години той вече печели голяма част от турнирите в България, а на 11 години постига първия си голям международен успех - в турнир от календара на Тенис Европа в Рим при 12-годишните. Същият турнир като дете е печелил и неговият любим тенисист - Роджър Федерер. На 14 години Андреев спечели  златен медал от младежкия олимпийски фестивал в Тбилиси , който е еквивалент на олимпийските игри с горна възрастова граница 15 години. Последваха и  силни изяви в младежката купа \"Дейвис\". През последните години той премина през различни академии и треньори. Преди време българинът работеше в Испания с местния специалист Наум Санчес. През лятото на 2016 г. той стана част от парижката академия \"Ол ин\", където се подготвяше при Тиери Ансон, но остана там по-малко от година. Андреев сподели, че 2017 г. е била доста трудна за него, но преди заминаването си за САЩ е успял да спечели силен турнир в Испания, който му вдъхнал по-голяма увереност и самочувствие. \"Мисля, че сега всичко върви нагоре\", каза тийнейджърът в навечерието на дебюта си в АТП турнир.", "date": "2018.02.06", "title": "Адриан Андреев влиза в историята на тениса с дебюта си в АТП турнир"}
{"url": "https://www.dnevnik.bg/evropa/2018/02/06/3124847_shte_uspee_li_makron_da_zakrie_120_000_rabotni_mesta_v/", "text": "В края на миналата седмица френското правителство обяви безпрецедентен план за доброволни напускания на работа на държавни служители, за да проведе реформата в държавния сектор, обещана от президента Еманюел Макрон. В предизборната си кампания центристът Макрон заяви, че иска да закрие 120 000 места до края на петгодишния си мандат, за да намали бюджетния дефицит и да даде възможност Франция да изпълни европейските си ангажименти по бюджета, припомня \"Франс прес\". Темата е особено парлива във Франция, защото 5.4-те милиона държавни служители са близо 20 на сто от заетите в страната. Става дума да се измисли схема с държавните служители за план за доброволни напускания за хората, които биха искали да направят това, като последица от държавната реформа, коментира миналата седмица министърът на държавните дейности и финансите Жералд Дарманен. Реакцията на редица синдикати бе светкавична - те заклеймиха това това решение като \"атака\", и дори като опит да се взриви държавният сектор. \"Имаме работа с президент на републиката и с правителство, които са на път да атакуват фронтално държавните служби, за да се изпълнят прогнозите на Еманюел Макрон за закриване на 120 000 позиции в държавния сектор\", коментира Жан-Марк Канон от Общата конфедерация на труда. \"За нас това е противоречие с принципите на функционирането на държавата\", гневно заяви и Люк Фаре от Националния съюз на автономните синдикати. От 2008 г. държавните служители във Франция могат да се възползват от обезщетение при доброволно напускане при определени условия, които да приемат. Този план за колективни напускания обаче ще бъде \"безпрецедентен\", подчертават синдикатите. Според правителствен източник част от 700-те милиона евро, заделени от правителството за реформиране на държавния сектор, би могла да се използва за финансирането на този план за доброволни колективни напускания. /БТА", "date": "2018.02.06", "title": "Ще успее ли Макрон да закрие 120 000 работни места в държавната администрация"}
{"url": "https://www.dnevnik.bg/analizi/2018/02/06/3124845_spasi_bansko_-_spasi_pirin/", "text": "Лозунгът \"Спаси Пирин - Спаси България\" е добре да бъде сменен със \"Спаси Банско - Спаси Пирин\". Знам, че Пирин е национален парк и затова е нормално да е национална грижа. Как обаче нацията ще се грижи за Пирин, ако банскалии и хората, които живеят в района, не са част от тази грижа? А Банско е обезчовечена зона. Превзет и съсипан от собствената си алчност и обърканост град. Град, който не се грижи за Пирин, защото на Пирин са се случили разни градски и дори международни неща, за които на банскалии им е казано да мълчат и да не се месят, защото не разбират, много са прости и Пирин не е тяхна работа. В това отношение няма много разлика между \"Юлен\" и \"защитниците на Пирин\". И едните, и другите се отнасят с презрение към местните. Едните ги размъкват насам-натам с автобуси да протестират за втори лифт, другите напълно пренебрегват техния дял в съдбата на планината, в която са родени и отрасли. За да бъде Пирин опазвана планина, а Банско проспериращ курорт, местните хора трябва да са част от плана. Те трябва да са образовани и да бъдат подпомогнати във внезапното развитие на града. Банско и околните села трябва да видят своята роля в изграждането на \"световния курорт\". Това два отряда да нахлуят на тяхна територия, да се сбият помежду си и да им кажат да мълчат и да не се месят е израз на болезнен градски провинциализъм. Превръщането на съдбата на Пирин в кауза за спасяването на България е като национално движение за спасяването на двете лъвчета. Само дето Пирин не е лъвче да го пратиш в Холандия.", "date": "2018.02.06", "title": "Спаси Банско - Спаси Пирин"}
{"url": "https://www.dnevnik.bg/bulgaria/2018/02/06/3124855_boil_banov_vchera_beshe_izbran_direktor_na/", "text": "Министърът на културата Боил Банов отказа да обяви кой е  избраният на проведения вчера конкурс  за директор на Националния исторически музей. \"То има избран, но не знам дали мога да го обясня чисто административно като процедура. Имам едно притеснение дали, преди да съм разписал, мога да го обявя\", обясни той в ефира на БНТ. Той обяви още, че конкурсите за директори на български културни институти зад граница ще бъдат избрани след европредседателството, защото \"имаше опасност да дестабилизираме работата на тези културни институти, а тя е ключова\", за да не поставят под риск проектите. За да се предотврати музеен обир, \"ключът е в дигитализацията, заснемането и качването на музейни експонати на дигитални носители, което да улесни работата на всички, които имат отношение\", мисли Банов. По думите му всичко е въпрос на финансиране. По норвежка програма до момента над 2.5 млн. лева са дадени за 9 центъра, предстои ново подписване и инвестиране на още много пари. Търсят се още варианти за финансиране на дигитализацията. Според Банов ключът към културната идентичност на България е културно наследство и съвременно изкуство. \"Важно е хората да се усетят, че има председателство, приповдигнат дух и друга културна среда, да усетят града по друг начин\", коментира той.", "date": "2018.02.06", "title": "Боил Банов: Вчера беше избран директор на историческия музей, но не мога да го обявя"}
{"url": "https://www.dnevnik.bg/bulgaria/2018/02/06/3124850_spada_delut_na_jalbite_sreshtu_mobilni_operatori/", "text": "Все още жалбите срещу телекомуникационните оператори представляват най-голям процент от общия брой в Комисията за защита на потребителите. Преди две-три години приблизително половината от оплакванията са били за този сектор, а сега техният дял е около 30%. Това показват данните на комисията. Голяма част от тези жалби се отнасят до качеството на самите телекомуникационни устройства, посочва председателят на комисията Димитър Маргаритов, цитиран от пресцентъра си. След телекомуникационните устройства най-много рекламации има за битова техника и електроника. Председателят на комисията напомни, че в случай на дефект потребителят следва да се обърне към търговеца, от който е купил стоката, не да търси сервизи или търговски представители. Ако става дума за голяма верига, може да се предяви рекламацията във всеки от обектите. Вписването в регистър и реакция в срок до един месец е задължение на търговеца. В случай че потребителят не е удовлетворен, комисията може да съдейства. Оценката на Маргаритов е, че лека-полека пазарът се успокоява и се адаптира към изискванията. Той напомни, че вече има постигнато споразумение и с трите мобилни оператора за това, че при прекратяване на договора от страна на абоната той дължи най-много три вноски независимо от периода на договора.", "date": "2018.02.06", "title": "Спада делът на жалбите срещу мобилни оператори"}
{"url": "https://www.dnevnik.bg/biznes/2018/02/06/3124859_energiinata_kamara_ne_podkrepia_iskaneto_za_ostavka_na/", "text": "След като вчера работодатели поискаха оставката на енергийния министър Теменужка Петкова, днес енергийна асоциация - Националната енергийна камара, представи своята позиция. В понеделник  три от петте национално представителни организации на работодателите настояха министърът на енергетиката Теменужка Петкова да подаде оставка  заради поскъпването на електроенергията на пазара на едро. Поводът е, че в телевизионно интервю министърът е заявила, че държавата не може да влияе на цената на тока на енергийната борса. Очакваме по време на българското председателство не дестабилизация и искания за оставки, а последователни усилия за защита интересите на българската енергетика в дискусиите по Четвъртия енергиен пакет. Това се посочва в съобщение, изпратено до медиите. Организацията допълва, че проблемите на енергийния сектор са й добре известни, като нееднократно е заявявала позиции и е давала конкретни предложения за подобряване на инвестиционната среда, прозрачността, либерализацията на пазара и в подкрепа на финансовата стабилност на отрасъла. \"В този смисъл подкрепяме усилията на правителството, насочени към модернизация и пълна либерализация на електроенергийния пазар. Вярваме, че спорните въпроси следва да бъдат обсъждани отговорно, аргументирано и при равнопоставеност на всички участници в процеса\", се допълва в позицията. Националната енергийна камара обединява работoдателите - частни инвеститори в енергетиката, и представлява над 50% от инсталираните мощности и над 70% от заетите в частния сектор енергетика, посочва организацията. Реализираните от членовете инвестиции надхвърлят 11 млрд. лв. и се равняват на 60% от всички преки чуждестранни инвестиции за периода 2010 – 2016 г. Допълва се, че членовете на камарата работят във всички сегменти на електроенергийния сектор – производство, търговия, разпределение и снабдяване, като произвеждат енергия чрез конвенционални и възобновяеми източници.", "date": "2018.02.06", "title": "Енергийната камара не подкрепя искането за оставка на Теменужка Петкова"}
{"url": "https://www.dnevnik.bg/bulgaria/2018/02/06/3124878_sudiiskata_kolegiia_blamira_lozan_panov_i_zapazi/", "text": "диМнозинството от съдийската колегия на Висшия съдебен съвет (ВСС) бламира председателя на Върховния касационен съд (ВКС) и гласува против  освобождаването на Красимир Влахов като негов заместник.  След двучасов дебат, който се съсредоточи основно върху това как Панов е мотивирал освобождаването на Влахов, като някои от членовете на колегията го обвиниха в това, че го е унижил, се стигна до гласуване на предложението на председателя на ВКС. По-късно  Влахов депозира оставката  си пред съдебния съвет. А то беше Влахов да бъде освободен и на негово място да бъде назначена съдия Светла Димитрова. Мнозинството от колегията обаче реши тази точка да не бъде гласувана не наведнъж, а поотделно - първо да бъде освободен Влахов, а след това да има вот за Димитрова. До второто не се стигна, защото мнозинството гласува против напускането на досегашния председател на гражданската колегия на ВКС. - Панов и трима от петимата върховни съдии в колегията - Цветинка Пашкунова, Атанаска Дишева, Олга Керелска. Другите 10 членове на колегията бяха против. След това гласуване бяха приложени хватки, присъщи на предишния състав на съдебния съвет и много от членовете на колегията излязоха, така че кворумът падна и заседанието беше прекратено. \"Heвeднъж зaявиx, чe aĸo aз cъм пpичинaтa cъдия Димитpoвa дa нe бъдe нaзнaчeнa зa зaм.-пpeдceдaтeл, вeднaгa щe пoдaм ocтaвĸaтa cи oт тoзи пocт. ĸaтo зaм.-пpeдceдaтeл щe бъдe дeпoзиpaнa във BCC, oбяви Kpacимиp Bлaxoв, цитиран от сайта Defakto.bg. Преди време стана известно, че Панов е поискал оставката на Красимир Влахов. Той е заместник-председател на върховния съд и председател на гражданската колегия от девет години, но отказа да напусне поста и поиска да се свика общо събрание на гражданските съдии, които да дадат оценка на неговата работа. Тя беше оценена положително, като мнозинството от магистратите подкрепиха номинацията на Светла Димитрова. Пред съдиите Влахов беше заявил, че ако той стане пречка за назначаването на новия председател на колегията, ще подаде оставка. Така се стигна до днешната ситуация, при която Панов внесе предложението за освобождаване на Влахов и назначаване на Светла Димитрова. Атанаска Дишева предложи останалите две точки, които не бяха подложени на вот, да бъдат отложени. Това не беше прието от мнозинството. Друго предложение беше на Вероника Имова да бъде гласувано точките да бъдат оставени без разглеждане. Това и беше възприето от съдийската колегия. Така след двучасово разглеждане резултатът е: Красимир Влахов не беше освободен, но ще подаде оставка, назначението на нов заместник-председател на ВКС се отлага във времето. Панов: Влахов се е вкопчил във властта В началото председателя на ВКС поиска да обясни защо предлага смяната на досегашния си заместник. Уточни, че по темата не е имало напрежение, а за създаването на такова е бил направен опит. \"За трите години на поста съм доказал, че не се подавам и не се страхувам от медийни кампании и манипулации\", заяви Панов. \"Имaм нyждa oт дpyг зaмecтниĸ, ĸoйтo би мe пoдĸpeпил пълнoцeннo в изпълнeниeтo нa мoятa ĸoнцeпция. Съдиятa Bлaxoв близo девет години бeз пpeĸъcвaнe зaeмa pъĸoвoдни длъжнocти в cъдeбнaтa cиcтeмa, ĸoeтo вoди дo инepтнocт и изчepпвaнe, дo cъдeбнa нoмeнĸлaтypa\", смята още председателят на Върховния касационен съд. По думите му е неразбираемо вкопчването на съдия Влахов в поста на заместник-председател. Той реши да даде някои примери от съвместната им работа с Влахов, за да покаже защо се е стигнало до това решение. \"Хубаво е че съдия Влахов обича да бъде харесван. Но има моменти, в които интересът на съда влиза в противоречие с обществения. Когато встъпих в длъжност председател на ВКС, накарах колегите, които бавят дела, да ги пишат в срок. Знаех, че това ще доведе до противопоставяне, но го направих, защото бях административен ръководител и като такъв трябва да предпазя обществото от бавно правосъдие\", обясни председателят на ВКС. Той разказа, че е заварил голяма разлика в насрочването на делата в гражданската и търговската колегия. Била е сформирана комисия за решаването на този проблем, който не е излязъл с предложения. В гражданската колегия делата се насрочваха за около месец, а в търговската - за около седем - осем месеца. \"Този дисбаланс трябваше да бъде премахнат\", заяви още Панов. Било е решено около 800 дела да бъдат прехвърлени от търговската в гражданската колегия, за което председателят на ВКС издава заповед. \"Това не беше решение, което ще се хареса на съдиите от гражданската колегия. Влахов изчезна и останах сам да убеждавам съдиите. А не е лесно да убедиш някого, че трябва да работи повече\", заяви Панов. Според него дилемата между дълга и харесването се оказала непосилна за Влахов. \"А един от задължителните елементи на добрия лидер е да има характер. Вие бихте ли се доверили на човек, който пред вас говори едно, а върши друго?\", попита той членовете на колегията. Срещу изказването на Панов реагираха няколко от членовете на колегията, които го обвиниха, че е унижил Влахов и че е направил от един юридически въпрос, морален. Олга Керелска, която преди да влезе в съдебния съвет, беше съдия от ВКС именно в гражданската колегия, подкрепи Панов. Тя попита колегите си, дали не им се струва странно, че Влахов подкрепя назначението на Светла Димитров, но не напуска поста си.", "date": "2018.02.06", "title": "Съдийската колегия бламира Лозан Панов и запази нежелан от него заместник (обновена)"}
{"url": "https://www.dnevnik.bg/biznes/2018/02/06/3124877_bulgariia_predstavia_turizma_si_v_izrael/", "text": "Основно с летен и зимен туризъм се представя България на туристическата борса IMTM в Израел. В рамките на два дни - 6 и 7 февруари, гостите ще могат да разгледат предложенията на десетки страни. През миналата година в събитието са участвали 1780 изложителя от 58 държави, а посетителите са били над 27 хил. души, от които 16 800 професионална публика, съобщава Министерството на туризма. България се представя с информационен щанд от близо 50 кв.м, като поставя акцент върху морския и зимния туризъм, защото това било най-търсено от местните туристи. Показват се и възможностите за балнеолечение, което често се избирали като допълнителна услуга през последните години. Професионалистите и любителите, които посещават форума, ще могат да се запознаят и с културно-познавателните турове и пътуванията с цел развлечение, които България предлага. Тази година заедно с Министерството на туризма на щанда се представят общини и фирми, като интересът нараства спрямо година по-рано, посочва министерството. Израел е сред водещите пазари в туристическите посещенията на чужденци в България и се нарежда на 12-о място за миналата година. През 2017 г. повече от 200 хил. израелски туристи са пътували до България, като се отбелязва ръст от 13.7% спрямо година по-рано, сочат данните на ведомството.", "date": "2018.02.06", "title": "България представя туризма си в Израел"}
{"url": "https://www.dnevnik.bg/sviat/2018/02/06/3124886_mark_zukurburg_greshkite_sa_edinstveniiat_put_kum/", "text": "Общността ни не съществува, понеже сме избягвали грешките, а понеже вярваме, че това, което правим, има смисъл. И това е достатъчно, за да продължим да опитваме да се справим с най-големите си предизвикателства. Знаем напълно, че отново и отново ще се проваляме, но това е единственият път към прогреса.\" Това написа  Марк Зукърбърг  във  \"Фейсбук\"  по повод 14-ата годишнина от създаването на  социалната мрежа . \"Бях на 19, когато започнах, и нищичко не знаех за това как се гради компания или как се създава глобална интернет услуга. През тези години съм направил всички грешки, които можете да си представите. Десетки технически грешки и лоши сделки. Доверявал съм се на погрешните хора и съм назначавал талантливи хора на неподходящи позиции. Пропускал съм някои важни тенденции и съм реагирал бавно на други. Пускал съм продукти, които са се проваляли.\" Само за 14 години социалната мрежа на Зукърбърг се превърна в основен способ за общуване на 2 млрд. души по света. Някога хвалена като  светило на демокрацията  заради свободата на общуване и организация, която предлагаше, в последните години тя е  обект на тежки критики  заради  пропагандата  и  манипулациите , които заливат потребителите ѝ. Какво се очаква да ѝ се случи през 2018 г. -  четете тук .", "date": "2018.02.06", "title": "Марк Зукърбърг: Грешките са единственият път към прогреса"}
{"url": "https://www.dnevnik.bg/biznes/2018/02/06/3124887_iazaki_vdiga_zaplatite_i_dava_bonus_na_rabotnicite/", "text": "В завода в Димитровград производителят на автомобилни кабелни инсталации \"Язаки\" въвежда бонуси за служители, които ходят редовно на работа и вдига заплатите, съобщи компанията.", "date": "2018.02.06", "title": "\"Язаки\" вдига заплатите и дава бонус на работниците, които не отсъстват"}
{"url": "https://www.dnevnik.bg/zelen/2018/02/06/3124880_luvchetata_masud_i_terez_veche_sa_v_holandiia/", "text": "Двете малки лъвчета Терез и Масуд най-сетне са в спасителния център за големи котки \"Фелида\" в Холандия и се чувстват много добре в новия си дом, научи \"Дневник\".  Те заминаха в неделя от зоологическата градина в София , придружени от представители на двете природозащитни организации, които ги спасиха от незаконния зоокът в Разград – Любомила Кривошиева и Марина Георгиева от фондация \"Дивите животни\", и Явор Гечев от \"Четири лапи\". Те се бориха за живота им ежедневно, осигуриха им нов и подходящ дом и доскоро полагаха грижи за малките в клиника \"Добро хрумване\". Придружава ги и репортерът от Би Ти Ви Марина Евгениева, която разказа за \"Дневник\" за пътуването. Изпращането на двете лъвчета в спасителен център в Холандия стана възможно след трудна битка за живота им, редица перипетии и обрати дали ще заминат или ще останат в зоопарка в Пазарджик, бавене на документи и два граждански протеста. След повторната намеса на премиера  животните бяха конфискувани от Разград  и  след документално оформяне  на заминаването те поеха в края на седмицата на дълъг път и изминаха 2300 км до новия си дом, където ще бъдат лекувани и за тях ще бъдат полагани специални грижи от нужните специалисти. Когато укрепнат здравословно и са готови, лъвчетата ще бъдат прехвърлени в убежището за големи котки \"Лайънс рок\" в Южна Африка. Петмесечните животни са пристигнали в 2.45 ч. българско време в понеделник срещу вторник в новия си дом, разказа Марина Евгениева. Засега са настанени в пространство с обща площ на заграждението 50 квадратни метра, но скоро ще бъдат преместени на по-голяма площ. Във вътрешната част на \"детската им стая\" се поддържа постоянна температура, над мястото за спане на животните има инфрачервени лампи. Още с пристигането малките са започнали да си играят, без да се плашат от човешкото присъствие и светкавиците на фотоапаратите. Животните са понесли добре и дългото пътуване до новия си дом.", "date": "2018.02.06", "title": "Лъвчетата Масуд и Терез вече са в Холандия"}
{"url": "https://www.dnevnik.bg/sport/2018/02/06/3124862_kralev_zaiavi_che_budeshteto_na_turnira_v_sofiia_ne/", "text": "Бъдещето на тенис турнира в София ще се реши в края на следващия месец и не зависи от  участието на Григор Димитров.  Това обяви спортният министър Красен Кралев по време на партито на тенисистите в третото и последно по договор издание на надпреварата от категория \"АТП 250\". През март ще се проведат заключителни преговори за удължаване на договора с притежателя на лиценза за това място в календара на АТП - Dubai Duty Free. Дубайската компания  се зае с организацията  на турнира след  оттеглянето на генералния спонсор на първите две издания - \"Гаранти Коза\". Кралев заяви, че от Dubai Duty Free са много доволни от резултатите и \"можем да бъдем спокойни за бъдещето на турнира\". Той изрази съжаление, че  Григор Димитров се отказа от надпреварата , но по думите му интересът на българската публика остава много голям и турнирът е по-силен от миналата година. \"Един турнир не може да зависи от участието на един, двама или трима тенисисти. Такива турнири се правят на места, където има фенове и интерес към подобни събития. А България доказа, че има заинтересовани и разбиращи фенове на тениса\", каза Кралев. \"Собствениците на седмицата от Dubai Duty Free са доволни. С тях водим разговори от няколко месеца и планираме в края на март да проведем финални преговори за удължаване на договора\", допълни спортният министър. Кралев заяви, че за трета поредна година България организира изключително успешен турнир. \"София е Европейска столица на спорта и това е първото голямо събитие за тази година. Когато преди три години с моя приятел (председателя на тенис федерацията) Стефан Цветков решихме да започнем преговори за провеждането на ATП турнири в България, много хора бяха скептични, че няма да се справим и че не сме готови. Но за трети пореден път правим един изключително успешен турнир.\" \"Тази година състезанието е още по-силно, като ще участва най-титулуваният и най-успешен тенисист, който е играл някога у нас - Стан Вавринка. Няма да крия, че всички съжаляваме за контузията на Григор Димитров, но това е част от големия спорт. С Кубрат Пулев  също се случи в най-неподходящия момент \", каза още Кралев. Той изрази увереност, че в бъдеще турнирът в София ще става още по-добър. \"Следващата и по-следващата година планираме още по-силен турнир с още по-силни тенисисти и още по-интригуващи мачове. Нека тази година да си пожелаем да няма контузии, най-добрият да победи, да има много интересни битки по кортовете и с интерес да очакваме следващото издание на турнира догодина\", завърши спортният министър.", "date": "2018.02.06", "title": "Кралев заяви, че бъдещето на турнира в София не зависи от Григор Димитров"}
{"url": "https://www.dnevnik.bg/evropa/2018/02/06/3124903_na_germanskata_avtomobilna_industriia_ne_moje_da_se/", "text": "Европейската комисия е била \"шокирана\" от разкритията, че германски автомобилостроители са финансирали експерименти с обгазяване на животни, заяви еврокомисарят по предприемачеството и малките и средните предприятия Елжбета Бенковска, цитирана от EUobserver. \"Комисията осъжда това по възможно най-острите начини\", подчерта тя пред евродепутатите в Страсбург. По думите й човек трябва да постави под въпрос етичното поведение на германската автомобилна индустрия. Миналия месец нова документална поредица, озаглавена \"Мръсни пари\", разкри, че \"Фолксваген\", БМВ и \"Даймлер\" са финансирали изследователски институт, който е провел експерименти в САЩ с маймуни за  ефектите от дизеловите газове върху здравето . Дни по-късно германският вестник \"Зюддойче цайтунг\" писа, че експерименти са се провеждали и върху хора доброволци в Германия. Целта е била да се докаже,  че дизеловите газове не са вредни . Тази информация идва две години и половина след като бе разкрито, че с таен софтуер \"Фолксваген\" са манипулирали данните за изхвърляне на вредни емисии. В речта си Бенковска нарече научните тестове \"ново и много по-тъжно измерение\" на поведението на германската автомобилна индустрия. \"За втори път автомобилният сектор показва, че е напълно ненадежден. Когато за пръв път чух, не можах да повярвам\", подчерта тя. Бенковска изрази съмнение, че само шепа служители в германските автомобилни компании са знаели за тестовете. По думите й секторът страда от системни проблеми. Тя уточни, че германските власти разследват тестовете с животни, които са били правени в град Аахен. Евродепутати от целия политически спектър осъдиха случилото се и настояха комисарят да направи нещо повече от това да отправя критики. Според евродепутата от Люксембург Клод Турме истинският скандал е, че на тези коли все още е позволено да се движат по улиците. По думите на Гербер-Ян Гербранди от Холандия най-големият скандал е, че държавите членки позволяват на автомобилната индустрия да лъже. \"Къде са германските глоби за \"Фолксваген\"? Къде са британските глоби за \"Шкода\"? Къде са италианските глоби за \"Фиат\", коментира той. Миналата година Еврокомисията започна наказателна процедура, настоявайки отговорните държави членки да наложат глоби на автомобилостроителите, извършили измами. Бенковска отбеляза, че комисията все още анализира отговорите на страните и е готова да предприеме следващите стъпки в наказателната процедура, която може да завърши в Съда на ЕС. \"Все още не сме готови за това\", уточни Бенковска.", "date": "2018.02.06", "title": "На германската автомобилна индустрия не може да се вярва, заяви еврокомисар"}
{"url": "https://www.dnevnik.bg/biznes/2018/02/06/3124919_na_sreshta_pri_borisov_sa_nabeliazani_merki_za/", "text": "С промени в законодателството в свободния пазар на електроенергия ще бъдат включени производителите, които досега продаваха тока си направо на Националната електрическа компания по преференциална цена. За това се разбраха на днешна среща в Министерския съвет премиерът Бойко Борисов и представители на национално представителните работодателски организации, съобщи след срещата председателят на парламентарната енергийна комисия Делян Добрев. Законодателните промени ще бъдат подготвени до 1 март, но ще влязат в сила от началото на следващия регулаторен период, който започва на 1 юли, поясни той. До срещата се стигна след като бизнес съюзите вчера поискаха оставката на енергийния министър Теменужка Петкова. Напрежението в сектора ескалира след като цените на тока на едро се вдигнаха драстично, а според бизнеса Петкова не се е намесила по-активно, въпреки че основни продавачи са държавните компании АЕЦ \"Козлодуй\" и ТЕЦ \"Марица изток 2\". От изявленията на председателя на Конфедерацията на работодателите и индустриалците Кирил Домусчиев след днешната среща се разбра, че работодателите ще преразгледат и намерението си за общ протест срещу скъпия ток, планиран за 28 февруари, ако държавата осигури достъп до свободния пазар на повече играчи. \"Това са топлофикациите, когенерации, заводски централи и производители от възобновяеми енергийни източници над 5 мегавата\", каза Добрев. Той изрази надежда, че това ще повиши ликвидността на свободния пазар на електроенергия в България и ще гарантира формирането на реална пазарна цена на борсата. Дружествата в енергетиката ще предлагат на свободния пазар на дневна и нощна цена. Досега тези дружества предлагаха тока на 24-часови профили, а сега ще го правят на 12-часови профили - дневни и нощни, уточни Добрев. Така фирмите, които имат нужда само от нощна енергия, ще купуват само такава, поясни депутатът. Освен това правителството планира да ускори преговорите за прекратяването на дългосрочните договори за изкупуване на преференциална цена на енергията, произведена от двете частни централи в \"Марица изток\" - \"Контур глобал Марица изток 3\" и \"АЕS Гълъбово\". \"Ангажимент на правителството ще бъде да забърза разговорите с Европейската комисия, така че да може в един сравнително кратък срок ние да преформатираме тези договори и да ги прекратим, адвете централи да продават изцяло на свободна цена\", каза Добрев. Той увери, че промените няма да засегнат домакинствата. ", "date": "2018.02.06", "title": "На среща при Борисов са набелязани мерки за конкуренция на пазара на ток"}
{"url": "https://www.dnevnik.bg/photos/2018/02/06/3124879_snimka_na_denia_shegi_i_zakachki_v_evroparlamenta/", "text": "Председателят на Европейската комисия Жан-Клод Юнкер се шегува с с лидера на либералите в Европейския парламент Ги Верхофстад преди дебата за бъдещето на Европа в Европейския парламент в Страсбург, Франция", "date": "2018.02.06", "title": "Снимка на деня: Шеги и закачки в европарламента"}
{"url": "https://www.dnevnik.bg/video/2018/02/06/3124916_video_kude_shte_izprati_tazi_vecher_musk_lichnata_si/", "text": "След 20:30 часа българско време днес личният спортен електромобил на Илон Мъск ще се окаже или разкъсан на парчета от експлозия заради неуспешен старт на ракетата носител, или ще се отправи в орбита между Марс и Слънцето. До 23 часа е отворен \"прозорецът\" за опита за първи старт на Falcon Heavy, дело на компанията на Мъск за космически полети SpaceX. Амбицията е да се демонстрира, че в частни ръце е най-мощната ракета, с която в наши дни разполага човечеството. Вместо баласт в товарната капсула Мъск постави своята Tesla Roadstar, която - ако всичко се развие според плановете - ще се движи с 11 км/с на 400 млн. км от Земята. В анимация, разпространена от SpaceX във вторник, е показана последователността от събития след старта, включително завръщането за повторна употреба на трите ракети носители. Двете странични трябва да се върнат във Флорида близо до мястото за изстрелване - космическият център \"Кенеди\", а основната ракета е предвидено да се спусне на плаваща платформа в Атлантика.", "date": "2018.02.06", "title": "Видео: Къде ще изпрати тази вечер Мъск личната си кола"}
{"url": "https://www.dnevnik.bg/sviat/2018/02/06/3124921_grafika_na_denia_brekzit_-_kakvo_sledva_data_po_data/", "text": "Преди две години по това време британският премиер  Дейвид Камерън обяви , че ще организира референдум за  членството в Европейския съюз . Той тъкмо бе приключил  обиколка на Европа , в която да извоюва по-изгодни за Великобритания условия за членство. Това обаче не  успя да убеди  избирателите и през юни 2016 г. те гласуваха за Брекзит,  хвърляйки в шок   политиците ,  пазарите ,  европейците  и голяма част от  сънародниците  си. Сега  Лондон и Брюксел  трябва да постигнат съгласие по три теми: какво ще бъде споразумението за напускане; какво ще се случи по време на  преходния период  и какви ще бъдат бъдещите им отношения. В графиката, създадена по информация на агенция \"Ройтерс\", \"Дневник\" обобщава какво ще се случи по темата Брекзит в идните две години.", "date": "2018.02.06", "title": "Графика на деня: Брекзит - какво следва дата по дата"}
{"url": "https://www.dnevnik.bg/bulgaria/2018/02/06/3124870_da_vladeesh_straha_ili_kak_se_stava_pojarnikar_na/", "text": "Извозване на горящ електрически локомотив, пренасяне на десет деца на гръб и спасяване на хора, паднали в 70-метрова пропаст. Това са само част от историите на огнеборците, които бяха отличени на днешната 23-та церемония \"Пожарникар на годината\" във Военния клуб. Повечето от случаите звучаха като филмов сценарий, а наградите се раздаваха в три категории - за проявен героизъм, за пожарогасителна и спасителна дейност и за превенция. Ръководената от него служба е реагирала на 500 произшествия през миналата година. Сред които и огромен горски пожар в района на симитлийските села Мечкул Сенокос, в потушаването на който Кондуров е участвал лично. Той е ръководил българските екипи, оказали помощ след наводненията в Скопие през 2016 г. и е участвал в международните мисии в Гърция и Русия. \"Ще ви споделя една тайна - пожарникарите не са безстрашни. Ние просто умеем да владеем страха в правилния момент. Не е възможно да си безстрашен\", каза Кондуров при вземането на наградата. Той обяви, че приема отличието като награда и за всеки от неговите колеги. С нарастващо вълнение от церемонията и отправените към него погледи той пожела за финал на колегите си да запазят искрата, която ги е запалила по тази професия, \"защото това, което правим, има значение\". Пожела им и здраве. Отличията за проявен героизъм отидоха при Здравко Апостолов от Сандански и Николай Николов от Сливен. И двамата младши експерти. В началото на август миналата година Апостолов е ръководил и участвал в спасителна операция за оказване на помощ на трима пътници, пострадали при пропадане на автомобила им в 70-метрова пропаст. Освен това през 2017 г. Апостолов е участвал в погасяването на над 100 пожара. В края на юни 2017 г. Николов пък участва в погасяването на пожар в пътнически влак Сливен - Бургас. При висока температура и нулева видимост той се качва в горящ електрически локомотив, движи се с него и го отдалечава на безопасно разстояние от съседен дизелов локомотив, в който е имало 4 хиляди литра гориво и 360 кг двигателно масло. Четири бяха наградите за пожарогасителна и спасителна дейност и ги получиха Методи Миланов от Перник, Кристиян Иванков от Кюстендил, Венцислав Спасов от Септември и Слави Колев от Стара Загора. Отличията бяха за различен принос и работа. Спасов например заедно със свой колега в края на юли миналата година пренася на гръб десет деца през коритото на река Чепинска край село Варвара. Миланов пък помага на затрупан до кръста 33-годишен мъж след срутване на бетонна конструкция в бившия завод \"Пектин\" и активно участва в потушаването на пожара в \"Топлофикация Перник\" АД. За превенция бяха отличени Николай Александров от Велико Търново, Галина Илиева от Габрово, Даниел Стоянов от Шумен и Бисер Петков от Крумовград. Те са участвали в обучения, извършвали са тематични и контролни проверки и са изнесли лекции. Награди получиха и граждани, оказали съдействие на огнеборците в потушаването на пожари и наводнения. при които няма загинали огнеборци, заяви пред журналисти началникът на полицията. На въпроса дали пожарът в Кресна е бил най-голямото предизвикателство пред службата за миналата година Николов заяви, че е трудно да се каже това. С ограничаването на пожара там предотвратихме екокатастрофи, коментира още Николов.  На церемонията се разбра още, че 22 пожарни служби ще бъдат ремонтирани тази година. Николов заяви, че за това е осигурено вече финансиране - около 10 млн. лв. \"Сградите ще бъдат реновирани, за да получат по-висок клас на топлозащита. Ще бъдат ремонтирани и отвътре, за да работят колегите при по-добри условия. Това обаче не е края на работата на вътрешното министерство, а само началото\", увери Николов. По думите му пет сградите вече са готови, а реновирането на останалите 17 е в ход. Той обясни, че през тази година предстои пожарната да спечели и други проекти и да се ремонтират сградата на главната дирекция в София, пожарната в Русе и няколко сгради за обучение на огнеборците. ", "date": "2018.02.06", "title": "Да владееш страха, или как се става пожарникар на годината"}
{"url": "https://www.dnevnik.bg/razvlechenie/2018/02/06/3124939_koi_specheli_s_igrata_nai-mrachniiat_chas/", "text": "В последната  киноигра на \"Дневник\" \"Най-мрачният час\" , свързана с едноименния биографичен филм за Уинстън Чърчил. Днес беше изтеглена томболата, която определи десет печеливши сред 265-те участници, дали верен отговор. Двойните билети отиват при: arctg, ykancheva, zavaliata, mimi_74, imonak, pen4o26, bilkata, tarta, ir4eto86, uvv1421186948387741. Предстои представител на \"Икономедиа\" (издател на \"Дневник\") да се свърже с печелившите, за да ги уведоми как могат да вземат своите награди. Съгласно  Правилата и условията за участие  те трябва да бъдат български граждани над 18 г., които живеят на територията на страната.", "date": "2018.02.06", "title": "Кой спечели с играта \"Най-мрачният час\""}
{"url": "https://www.dnevnik.bg/sviat/2018/02/06/3124937_bitkoin_zagubi_poveche_ot_polovinata_si_stoinost_ot/", "text": "Биткойн поевтиня с още 13%, падайки по 6000 долара днес. Криптовалутата изгуби повече от половината си стойност от началото на 2018 г. През декември тя достигна  върхове от около 20 000 долара , припомня агенция \"Ройтерс\". Опитите за регулация доведоха до поевтиняването и на други криптовалути. Миналата седмица  \"Фейсбук\" забрани рекламите им  в социалните мрежи, а Индия реши да прекрати употребата им, сравнявайки ги с финансови пирамиди. На следващата си среща през март международните финансови регулатори от Г-20 ще обсъдят опасностите, свързани с криптовалути. Гуверньорът на Bank of England  Марк Карни  заяви, че дебатът трябва да се фокусира върху конвертирането им в други видове валути и ролята на анонимността в търговията с биткойн. Графиката припомня шеметния възход на криптовалутата през миналата година.", "date": "2018.02.06", "title": "Биткойн загуби повече от половината си стойност от началото на годината"}
{"url": "https://www.dnevnik.bg/gradska_sreda/2018/02/06/3124902_podzemiiata_na_mavzoleia_se_otvariat_za_kulturen_jivot/", "text": "Подземията на разрушения през 1999 г. мавзолей на Георги Димитров са все по-близо до това да се превърнат в пространство за изложби и съхранение на фонда на Софийската градска художества галерия. Причината е, че Столичната община е на път да дари 3-те подземни етажа на галерията. Предложението беше прието от комисията по култура в понеделник и предстои да бъде гласувано от другите комисии. Окончателното решение ще бъде взето от Столичния общински съвет. Веднага след като общинският съвет вземе решение, ще започне писането на заданието за архитектурен конкурс за тази зона от центъра на София, в който ще бъдат включени и тези подземия, обясни пред \"Дневник\" председателката на комисията по култура Малина Едрева. Конкурс за тази зона бе обявен преди 4 години от бившия главен архитект на столицата Петър Диков, но резултатите бяха обжалвани и в крайна сметка общината го прекрати. Тогава спечелилият проект п редвиждаше на мястото да се появи хълм с тунели за автомобилите и фонтан , което предизвика много негативни реакции от граждани и архитекти. Все още е рано да се каже за какво ще използваме пространствата, каза Аделина Филева, директор на Софийската градска галерия. Желанието й е част от тях да се превърнат в хранилища за фонда на галерията. защото сега за тази цел се използват наети помещения. Идеята общината да дари пространствата под мавзолея на Софийската градска галерия е от 2015 г. Тогава обаче се казва, че подземията нямат собственик и не са отбелязани в плановете и кадастъра на града. Тогава Столичната община започва процедура, за да ги получи безвъзмездно, и от миналата година е техен собственик. Преди обявяването на новия конкурс ще има обществено обсъждане на заданието, каза още Едрева. Според нея досегашния опит с тези процедури показва, че това ще отнеме около 6 месеца. Причините общината да иска да дари 3-те етажа на галерията са, че в последните години галерията се развива успешно.", "date": "2018.02.06", "title": "Подземията на мавзолея се отварят за културен живот"}
{"url": "https://www.dnevnik.bg/photos/2018/02/06/3124932_snimka_na_denia_britancite_praznuvat_100_godini/", "text": "Кметът на Лондон Садик Кан и популярната от телевизионни документални филми историчка Люси Уорсли позират пред колаж в центъра на британската столица по повод 100-годишнината от приемането на закона, с който за пръв път жените в страната получават избирателни права. С Representation of the People Act от 1918 г. това е позволено само на 40% от жените, но това е огромна победа за движението на т.нар. суфражетки. Премиерът Тереза Мей ще обяви по-късно днес едногодишна програма Vote 100 от събития по повод юбилея. Очаква се това да бъде най-голямото в историята събиране на жени от британската политика. В централното антре на парламента в специални витрини са изложени освен споменатия закон също и Parliament (Qualification of Women) Act, с който през 1918 г. се позволява жени да се кандидатират за депутати в Камарата на общините, и Life Peerages Act, с който през 1958 г. е прекратен монополът на наследствените членове на Камарата на лордовете и се разрешава жени да бъдат включени в горната камара на британския парламент. Джеръми Корбин, лидер на опозиционната Лейбъристка партия, заяви, че когато дойдат на власт, ще амнистират всички жени, които в борбата си да бъдат равни в политическите си права с мъжете са били осъдени, вкарвани в затвора и дори убивани. Той допълни, че едно лейбъристко правителство е готово да поднесе официални извинения за преследването на активистите и злоупотребата с правосъдие, на което мнозина от тях са били подложени.", "date": "2018.02.06", "title": "Снимка на деня: Британците празнуват 100 години избирателни права за жените"}
{"url": "https://www.dnevnik.bg/sport/2018/02/06/3124933_nad_30_ruski_sportisti_objalvaha_zabranata_za_uchastie/", "text": "Спортният арбитражен съд в Лозана (КАС) обяви, че 32-ма руски спортисти са внесли жалби срещу решението на Международния олимпийски да им забрани участие в зимните игри в Пьонгчанг. Сред тях са трикратният олимпийски шампион в шорттрека Виктор Ан, двукратният световен шампион в ски бягането Сергей Устюгов и най-силният руски биатлонист - Антон Шипулин. Те не бяха допуснати до игрите, въпреки че никога не са имали допинг нарушения. Съдът в Лозана заяви, че изслушването ще се състои в сряда, 7 февруари. Дори при успешно обжалване обаче е много малко вероятно някой от тях да участва в Пьонгачанг. 23-ите зимни игри ще бъдат открити на 9 февруари, а един ден по-рано започват квалификациите в някои дисциплини. До олимпийските игри бяха допуснати 169 от 38-те руски спортисти , които подадоха заявка за участие в Пьонгчанг. Те ще се състезават като неутрални - под олимпийския флаг и химн, тъй като  Русия не беше допусната до игрите в южнокорейския град  заради системна употреба на допинг и манипулация на проби по време по време на игрите в Сочи през 2014 г. В четвъртък съдът в Лозана  отмени доживотните наказания на 28 руски спортисти , които бяха обвинени в допинг нарушения в Сочи. Общо 42-ма руснаци бяха наказани от Международния олимпийски комитет (МОК), който наложи най-тежката мярка в цялата си история. Жалбите на други 11 спортисти бяха частично уважени, като доживотната забрана беше заменена със забрана за участие в Пьончанг. Изслушването на биатлонистките Огла Зайцева, Олга Вилухина и Яна Романова беше отложено. От 28-те руснаци, чиято доживотна забрана беше отменена,  15 подадоха заявки за участие в Пьонгчанг . В понеделник обаче  МОК обяви, че нито един руски спортист , на когото наложи доживотно наказание, няма да бъде допуснат до игрите. Олимпийският комитет изрази разочарование, че върховният орган в спортното законодателство не е уважил \"доказани допинг нарушения\". От МОК заявиха, че решенията на съда в Лозана \"могат да имат сериозно въздействие върху борбата с допинга в бъдеще\", и обявиха, че  обмислят да ги обжалват пред федералния съд на Швейцария. През уикенда президентът на олимпийския комитет Томас Бах определи решението на КАС като изненадващо и разочароващо. Той дори препоръча на съда в Лозана да направи вътрешни структурни промени, за да се подобри работата му.", "date": "2018.02.06", "title": "Над 30 руски спортисти обжалваха забраната за участие в Пьонгчанг 2018"}
{"url": "https://www.dnevnik.bg/sviat/2018/02/06/3124952_v_ukraina_bashtite_koito_ne_plashtat_izdrujka_ostavat/", "text": "Украйна създаде електронен регистър на бащите, които не плащат  издръжките на децата си . Целта – да могат жените, които тепърва ще влизат във връзка с тях, да проверят дали са били коректни към предишните си семейства, обясни министърът на правосъдието Павло Петренко, цитиран от агенция \"Ройтерс\". В списъка има над 75 000 имена. На мъжете ще им бъде забранено да пътуват в чужбина, ако не са плащали повече от шест месеца. Ако ги спре пътна полиция, тя ще има право да конфискува автомобила им, докато не се издължат на децата си. В списъка са включени и жени, които трябва да плащат издръжка. Петренко нарече регистъра \"Стена на срама\" и посочи, че тя би трябвало както да послужи за публично порицание на мъжете, така и да улесни дамите в преценката на бъдещите им половинки. \"Обръщам се и към потенциалните бизнес партньори: ако не плаща издръжка, можете ли да му се доверите в бизнеса\", каза още той. Безработните мъже ще получат предложения да полагат общественополезен труд в продължение на два месеца, а парите им ще отиват за децата. \"Ако човекът е работоспособен, има два крака, две ръце и няма увреждания, тогава няма причина да не си плаща издръжката\", заяви Петренко.", "date": "2018.02.06", "title": "В Украйна бащите, които не плащат издръжка, остават без кола и право да пътуват в чужбина"}
{"url": "https://www.dnevnik.bg/zdrave/2018/02/06/3124872_namaliavaneto_na_sol_i_zahar_v_hranite_i_ogranichenie/", "text": "Седемдесет процента от здравните разходи в ЕС са за лечение на хронични болести, а една от големите предпоставки за тяхното възникване са нездравословните хранителни навици и затлъстяването, което е повсеместен проблем. Затова е много важна промяната на състава на храните, която трябва да се направи заедно с индустрията, е постепенно да се намалят нивата на трансмазнини, сол и захар в продуктите - това е нещо, върху което се работи на европейско ниво в момента. Всички държави в евросъюза могат да направят обща поръчка за висококачествени храни. Това каза пред журналисти директорът на \"Обществено здраве, странознание и управление на кризи\", Главна дирекция \"Здравеопазване\" към Европейската комисия Джон Райън, който участва в конференция \"Здравословно бъдеще за Европа: здравословно хранене при децата\", част от календара на българското председателство на Съвета на ЕС. Резултатът от днешната конференция на експерти трябва да е документ, който да очертае проблемите на храненето на децата и какво е необходимо да се промени на общо европейско ниво както по отношение на качеството, така и в контрола му и също в рекламирането на деца на храни с нездравословно съдържание. За Европейския съюз  Здравословно хранене не значи само безвредно хранене, но и по-качествено хранене. Трябва да се наблегне на качеството на храните и подбора на продуктите, а не само на ниската им цена като критерий при обществените поръчки за доставката на храни в училищата, посочи Джон Райън. Затова едно от предложенията е за редактиране на тези изисквания за страните в ЕС. По думите му дали на местно ниво се спазват стандартите, наложени и на европейско и на национални нива, е единият ключов фактор за качеството. Вторият е търсенето от страна на потребителите, за което също могат да се вземат мерки на европейско ниво, чрез ограничения в маркетирането на някои продукти за деца, но и на гражданско ниво. \"Потребителите сами трябва да поискат намаляването на съставките на трансмазнини, сол и захар, независимо от вкусовете, с които са свикнали. Предложихме и да има специални правила в маркетинга и рекламата на храни с високо съдържание на мазнини, сол и захар, това се отнася и за алкохола - това обсъждахме в директивата за медиите. Важно е да се контролира маркетингът на определени продукти сред децата\", обясни той и уточни, че вече са подготвени много от тези мерки за намаляване на рекламата. В България  Заместник-министърът на здравеопазването Жени Начева коментира, че в България нормативно е регламентирано храненето при децата в различните възрастови групи и в нова наредба за профилактиката на Министерството на здравеопазването се подготвят допълнителни инструкции срещу проблемите на затлъстяването и неправилното хранене. По думите й: \"Вярваме, че винаги може да се направи още – да се въздейства върху нагласите на обществото, училището, семейството, да се работи съвместно с всички сектори, затова за нас е важно съвместно да търсим решения с други държави в ЕС.\"  В страната ни вече се прилагат две програми за здравословно хранене на децата в училище - \"Училищен плод\" и \"Топло мляко\", които обхващат 430 хиляди деца в 77% от учебните заведения, включително детските градини, посочи също и зам.-министърът на земеделието, храните и горите Цветан Димитров. По двете програми годишно се харчат 20 млн. лв., като половината от тях са евросредства, уточни той. \"Необходимите действия и мерки за преодоляване на посочените проблеми вече са заложени в действащи национални профилактични програми. Българският парламент предстои в най-скоро време да приеме нов Закон за храните, чиято основна цел е да гарантира висока степен на защита здравето и интересите на потребителите по отношение на храните. В закона са обхванати и аспектите, свързани с рекламата на храни и напитки, допринасящи за нездравословен модел на хранене, предназначени за деца\", заяви Димитров.", "date": "2018.02.06", "title": "Намаляването на сол и захар в храните и ограничение на рекламите за деца в ЕС обсъждат експерти"}
{"url": "https://www.dnevnik.bg/sviat/2018/02/06/3124970_makedoniia_da_kaje_koia_shte_e_purvata_duma_v_imeto/", "text": "Гърция си свърши работата и сега Македония трябва да каже какво е договорено между премиерите Алексис Ципрас и Зоран Заев за името ѝ на Световния икономически форум в Давос. Това обяви външният министър в Атина Никос Коциас в  интервю за \"Евронюз\" , проведено на гръцки език и цитирано от  сайта на телевизията , агенция  МИА  и други македонски издания. Коциас настоя, че Скопие не подготвя обществото за промяната на името, както е било договорено, а гръцките власти го правят въпреки общественото недоволство. Според него  в Давос  са обсъдени няколко варианта на името, отговарящи на гръцкото изискване \"ерга омнес\" (името да е за употреба в международната и двустранната комуникация, а по-късно - и вътрешно). Министърът не даде повече подробности. На тази среща е договорен и един приемлив вариант, върху който Заев трябва да помисли и да го представи на македонското общество, каза гръцкият първи дипломат. \"Очаквам официално Скопие да излезе пред хората и да каже коя добавка би влязла в употреба\" и \"кое прилагателно ще бъде пред съществителното\", обясни Коциас. С тези думи той повтори сегашната  позиция на Атина , че \"Македония\" ще е съставна част от бъдещото, признато и от Гърция, име на страната  независимо от многохилядните протести  в столицата и в Солун през последните седмици. Неофициално  петте предложения за име , изпратени в хода на преговорите до управляващите в Атина и Скопие, са Нова Македония, Северна Македония, Горна Македония, Вардарска Македония и Македония (Скопие). Това са \"кратки\" форми - пред всяка една от тях в пълното име трябва да пише \"Република\". Гръцки медии писаха в края на януари, че Нова Македония е предпочитаната от Скопие форма, а Горна Македония - от Атина. В интервюто Коциас казва, че Гърция би предпочела \"име със славянски привкус\", което по думите му е сред предложенията. \"Зависи от нас да се договорим, а изборът зависи и от критериите на правителството в Скопие\", допълни той. Коциас даде да се разбере, че Гърция има особени позиции по въпросите на идентичността в Македония и те ще се съобщят по-нататък в преговорите. Миналата седмица специалният пратеник на ООН в спора за името Матю Нимиц каза, че  според гръцката позиция  диалогът ни най-малко не засяга въпросите на идентичността, но коментарите му бяха посрещнати с укор от Коциас, според когото \"не е работа\" на посредника да дава подобни обяснения. Гърция в момента настоява промяната на името на Македония да засегне и начина, по който ще се наричат езикът и националността на жителите, тъй като вижда и в тях възможни претенции към Гърция. Промените \"трябва да са по начин, който ще улесни влизането на съседната приятелска страна в организациите, на които тя иска да е член\", каза Коциас. Междувременно, коментирайки протеста от неделя, говорителят на кабинета Димитрис Дзанакопулос каза, че участниците са били по-малко, отколкото са очаквали организаторите (те твърдят, че броят им е 1.5 млн., докато според полицията са били само 140 000). \"Според международните договори географският регион Македония не принадлежи изключително на Гърция. 51 на сто са за Гърция, 30 на сто за България, около 19% за Македония и по-малко от 1% за Албания\", каза още Дзанакопулос пред гръцката държавна телевизия. (Гръцката част действително е малко над половината от 67 000 квадратни километра, българската обаче е около 10%, а македонската е доста над една трета). \"Долу ръцете от Македония\" и \"Македония е гръцка\" бяха сред лозунгите, които най-често скандираха демонстрантите в неделя. \"С митинги и площади не се прави външна политика,\" добави Дзанакопулос за митинга.", "date": "2018.02.06", "title": "Македония да каже коя ще е първата дума в името ѝ, призова гръцкият външен министър"}
{"url": "https://www.dnevnik.bg/biznes/2018/02/06/3124980_autsorsing_industriiata_shte_produlji_da_raste_s_burzi/", "text": "През 2016 г. аутсорсинг индустрията е допринесла за формирането на 3.6% от брутния вътрешен продукт (БВП) на България, тоест 1.5 млрд. евро. Очакванията са до 2020 г. този дял да нарасне до 4.2% или 2.5 млрд. евро. Прогнозата, представена на пресконференция в БТА, е на Столичната общинска агенция за приватизация и инвестиции и Българската аутсорсинг асоциация (БАА). Аутсорсинг индустрията генерира 6.5% от общите разходи за заплати и представлява 5% от всички социално- осигурителни вноски, платени в икономиката през 2016 г., а през следващите 4 години се очаква тези показатели да се удвоят, съобщи членът на управителния съвет на асоциацията Пламен Цеков.  Заетите в индустрията преди година са били близо 48 хил. души, а до 2020 г. се очаква да надхвърлят 62 500 души.  Към момента 80 на сто от индустрията работи на територията на София, но се подготвят още три центъра - в Пловдив, Варна и Бургас, каза Владимир Данаилов - главен изпълнителен директор на Столичната общинска агенция за приватизация и инвестиции. Според Данаилов делът на ИТ и софтуерните специалисти и заетите в аутсорсинга на бизнес процесите постепенно намалява поради припокриването на дейности, извършвани от компаниите. Наблюдавала се и специализация на пазара в областта на аутсорсинга на финансови и счетоводни услуги или такива по управлението на човешки ресурси. Проучванията сред 389 компании на бизнес процеси и аутсорсинг на информационни технологии водят до заключението, че аутсорсингът е печеливш сектор, но основен проблем и при него е недостигът на квалифициран персонал, който да поеме по-сложни и комплексни проекти, с повече специализация и добавена стойност. Засега основно в аутсорсинг компаниите работят българи - над 70 на сто, за сметка на чужденците - около 10-15 на сто. Българската аутсорсинг асоциация обединява компании от всички сфери на аутсорсинг индустрията, а целите й са да утвърди Българи като водеща световна аутсорсинг дестинация и предпочитан надежден партньор, каза Пламен Цеков.", "date": "2018.02.06", "title": "Аутсорсинг индустрията ще продължи да расте с бързи темпове"}
{"url": "https://www.dnevnik.bg/evropa/2018/02/06/3124989_sdelkata_s_metalurzite_veshtae_krai_na_organicheniiata/", "text": "Постигнатата с много усилия сделка за заплатите и работното време на металурзите в Югозападна Германия създава стандарт за милиони трудещи се в най-голямата европейска икономика и вещае ръст във възнагражденията през идните години, пише \"Ройтерс\". Сделката между синдиката \"И Ге Метал\" (IG Metall) и работодателската организация \"Зюдвестметал\" (Suedwestmetall), постигната през нощта, предвижда увеличаване на заплатите с 4.3 на сто от април и други плащания за период от 27 месеца. Тежките преговори се очаква да сложат край на годините ограничения на заплатите в Германия. На годишна база споразумението е еквивалентно на 3.5% ръст на възнагражденията според анализатора от \"Кимерсбанк\" Екарт Тухтфелд, което е доста под първоначалните искания на \"И Ге Метал\" за 6% увеличение за 12 месеца, но все пак е добра сделка. \"Договорените увеличения на заплащането и съпровождащите ги мерки са на върха на очакванията и трябва да доведат до годишно увеличение на заплатите от близо 4% през следващите няколко години\", смята икономистът от \"Пиктет\" Фредерик Дюкрозе. \"Пилотната\" сделка, постигната на фона на силното икономическо възстановяване и най-ниското ниво на безработица след обединението на Германия през 90-те години, засяга половин милион работници в Югозападна Германия, дом на индустриални центрове като \"Даймлер АГ\". Очаква се тя да се приложи и за останалата част от Германия и вероятно ще повлияе на преговорите и в други сектори. Балансът между личен живот и работа Работодателите също така се съгласиха да дадат на служителите правото да преминават на 28-часова работна седмица от стандартната 35-часова за период от две години, за да могат да се грижат за децата си или за болни и възрастни роднини. \"Приоритетите на работниците са се променили. Вместо по-високи заплати балансът между работа и личен живот сега е на фокус\", коментира икономистът от \"Байерн ЛБ\" Кристиане фон Берг. В замяна на това, че отстъпиха пред исканията на \"И Ге Метал\" за работните часове, работодателите получиха правото да наемат повече персонал, желаещ да работи до 40 часа. Това им дава гъвкавостта, от която се нуждаят, за да увеличат продукцията по време на периоди на засилено търсене.", "date": "2018.02.06", "title": "Сделката с металурзите вещае край на органиченията на заплатите в Германия"}
{"url": "https://www.dnevnik.bg/sport/2018/02/06/3125002_aleksandur_donski_zagubi_ot_martin_klijan_v_purvi_si/", "text": "Държавният шампион на България Александър Донски загуби от бившия №24 Мартин Клижан в първия кръг на тенис турнира в София. 19-годишният българин, който участва с \"уайлд кард\", отстъпи с 5:7, 1:6 в първия мач на ниво АТП в своята кариера. Донски показа много стабилен начален удар и беше равностоен на Клижан в първите десет гейма. По-голямата класа на словака обаче не позволи на родения в САЩ и израснал в Канада българин да мечтае за нещо повече в този мач. Клижан, който заема 147-ото място в световната ранглиста, реализира пробив в последния възможен гейм, преди да се стигне до тайбрек в първия сет. Във втората част полуфиналистът в София от 2016 г. вдигна оборотите и бързо приключи мача за 76 минути. \"Ретурът беше най-големият ми проблем. Там трябва да работя много. До 5:5 си вярвах, че имам шансове да победя, но след това той направо ме отнесе\", каза след двубоя Донски, който е №1529 в света и наскоро спечели първата си точка за световната ранглиста. Българският тенисист не успя да стигне до нито една възможност за пробив. Той пласира осем аса и спечели 79% от точките след вкаран първи сервис. Вторият му начален удар обаче му създаваше доста проблеми - седем спечелени от общо 28 точки. Във втория кръг Клижан ще се изправи срещу  носителя на три титли от Големия шлем Стан Вавринка . Швейцарецът, който  замени миналогодишния шампион Григор Димитров , почива в първия кръг като поставен под №1 в турнира. Място във втория кръг си осигуриха и двама от преминалите през квалификациите играчи. Босненецът Мирза Башич, който  отстрани Александър Лазов в първия кръг на пресявките , победи Флориан Майер с 6:4, 6:1 за точно 60 минути. Германецът влезе в основната схема като \"щастлив губещ\" от квалификациите след отказването на украинеца Серхий Стаховски. Словакът Йозеф Ковалик също продължава напред след успех над Раду Албот от Молдова с 6:3, 6:3. Във втория кръг Ковалик ще играе със сънародника си Лукаш Лацко, а Башич ще срещне поставения под №4 Филип Колшрайбер от Германия.", "date": "2018.02.06", "title": "Александър Донски загуби от Мартин Клижан в първи си АТП мач"}
{"url": "https://www.dnevnik.bg/citat_na_deniia/2018/02/06/3125003_citat_na_denia_ne_kazvame_che_surbiia_i_cherna_gora/", "text": "Ние не казваме, че Западните Балкани трябва да се присъединят към Европейския съюз до 2025 г. Това е индикативна дата, перспектива, която да мотивира страните да продължат с реформите. И нека бъдем ясни: никоя държава не може да се присъедини към ЕС, преди да е разрешила двустранните спорове.\" Това заяви председателят на Европейската комисия Жан-Клод Юнкер пред евродепутатите в коментар за очакваната  нова стратегия на Брюксел за Западните Балкани . \"Искаме да има разширяване в Западните Балкани, но не без да се изпълнят условията за членство. Те още не са покрили условията, а някои са далеч от това\", подчерта Юнкер по време на пленарното заседание на Европейския парламент в Страсбург. Той добави, че ЕС иска да \"протегне ръка\" към партньорите си от региона и да им помогне да продължат заедно по \"трудния път\" на евроинтеграцията. \"Мисля, че Сърбия и Черна гора могат да преодолеят този тежък път\", добави Юнкер, цитиран от сайта b92. \"Не може да има присъединяване за страните от Западните Балкани, без първо да се решат граничните спорове\", подчерта още той. ЕС от години настоява, че нормализирането на отношенията между Сърби и Косово е едно от изискванията за еврочленство. Според чернова на стратегията на Европейската комисия, която трябва да бъде обявена по-късно днес, на Сърбия и Черна гора се предлага перспективата за влизане в ЕС до 2025 г.", "date": "2018.02.06", "title": "Цитат на деня: Не казваме, че Сърбия и Черна гора ще влязат в ЕС до 2025 г."}
{"url": "https://www.dnevnik.bg/zelen/2018/02/06/3124996_prouchvane_pokaza_che_zamursiavaneto_s_plastmasa_v/", "text": "Замърсяването на българското Черноморие с микропластмаса е подобно на това в Балтийско море и Северозападното Средиземноморие – едни от най-замърсените водни басейни в света. Това е един от основните изводи от научно изследване на замърсяването в района, проведено през миналата година. Проучването е част от кампанията на \"Грийнпийс\" – България, за намаляване на пластмасовото замърсяване \"Свободни от пластмаса\". Автори на изследването са учени от Института по биоразнообразие и екосистемни изследвания при БАН. Теренното проучване е проведено от борда на кораба Rainbow Warrior в три дни, между 8 и 10 август 2017 г., и е изпълнено съвместно с активисти и доброволци на \"Грийнпийс\". Данните са получени чрез събиране и категоризиране на проби и наблюдение на водната повърхност, изпълнени според насоките в Рамковата директива за морска стратегия на ЕС. Общото морско замърсяване е разделено на 7 основни категории: материали изкуствени полимери (пластмаси), гума, текстил, хартия или картон, обработено дърво и метал. Резултатите показват, че най-висок дял имат пластмасите (90 – 100%). Сортирането на отделните проби е извършено според техните размери, тегло, тип на намерените предмети, изменения в цвета или формата (които показват престоя им във водата). Нос Калиакра и река Камчия - най-силно замърсени Изчисленията показват, че през август 2017 г. в изследвания район между Бургас и нос Калиакра микропластмасовите елементи наброяват средно 429 000 частици на квадратен километър. Изследването показва моментното състояние за съответния период. Спoред събраните данни най-голям дял от микропластмасите, намерени при изследването, имат влакната - вероятно остатъци от въжета и мрежи. Замърсяването с микропластмаси е най-силно в района на нос Калиакра и при устието на река Камчия. Резултатите за замърсяването с плаващи морски отпадъци като цяло показват, че то е съпоставимо с това в румънската акватория на Черно море или по тихоокеанските води пред бреговете на Чили. Количествата са най-големи  \"Пластмасата за еднократна употреба никога не изчезва напълно. Опаковки, торби и чаши, които сме ползвали за 10 минути, веднъж попаднали в морето, се разграждат на малки частици, където се носят от теченията със стотици години. Те стават и храна на морските обитатели. Голяма част от замърсяването, което видяхме по време на изследването, идваше от брега – пластмасови шишета и чаши, опаковки на солети, вафли - пластмаса, която е в ежедневието ни\", коментира Деница Петрова от \"Грийнпийс\" – България. Необходимостта от подобни изследвания е голяма поради вредите, които пластмасовите отпадъци нанасят на околната среда и в частност – на водните басейни и техните обитатели, но и на плавателните съдове и на водната инфраструктура. Данните за замърсяването на Черно море са малко, а конкретното изследване ги допълва с актуална информация за състоянието на българското Черноморие. Авторите на изследването препоръчват подобни проучвания да продължават да се правят по цялата брегова линия и в различни сезони, за да може, да се добие още по-добра представа за нивата на замърсяване на Черно море. \"Надяваме се изследването да се превърне в основа за следващи по-задълбочени проучвания. Но най-силно се надяваме скоро да се промени стилът на живот и пластмасите за еднократна употреба да не са част от света ни. Има достатъчно решения\", допълва Деница Петрова. След няколко месеца анализи на събраните проби крайните резултати са резюмирани в подробен доклад и в момента учените планират неговото издаване.", "date": "2018.02.06", "title": "Проучване показа, че замърсяването с пластмаса в Черно море е сериозно"}
{"url": "https://www.dnevnik.bg/biznes/2018/02/06/3125014_noviiat_putevoditel_mishlen_dobavi_57_restoranta_kum/", "text": "Френският кулинарен пътеводител \"Мишлен\" се обогати с нови 57 ресторанта. На церемония край Париж вчера беше представено изданието за 2018 г. на най-авторитетния в ресторантьорския бизнес каталог. Франция вече има още два ресторанта с максималните три звезди, пет - с две звезди и 47 - с по една. Така общият брой тризвездни ресторанти във Франция вече е 28. Общо френските ресторанти, означени със звезда на \"Мишлен\", са 621, съобщи Франс прес. Големият успех е за френския шеф Марк Вейрат, управляващ ресторанта  който се намира в алпийското градче Маниго, близо до швейцарската граница. Ресторантът добавя една звезда към получените през миналата година две. Вейрат за трети път получава отличието на \"Мишлен\" след като предишният му ресторант пострада при пожар.  Наблюдателите отбелязват и успеха на японските шеф готвачи на френска земя. Двама майстори на японската кухня - Такао Такано, който работи в Лион и Масафуми Хамано от Сент Амур Белвю взеха по две звезди тази година, а еднозвездните ресторанти във Франция, ръководени от японци, са три. В компанията на тризвездните шефове във Франция има само една жена - Ан Софи Пик.", "date": "2018.02.06", "title": "Новият пътеводител \"Мишлен\" добави 57 ресторанта към френската си колекция"}
{"url": "https://www.dnevnik.bg/bulgaria/2018/02/06/3125022_zamestnik-predsedateliat_na_vurhovniia_kasacionen_sud/", "text": "Заместник-председателят на Върховния касационен съд Красимир Влахов депозира оставка часове след като  съдийската колегия отказа  да го освободи по предложение на председателя Лозан Панов. Това съобщи  news.lex.bg. Информацията беше потвърдена пред \"Дневник\" от съвета. Сред мотивите да напусне поста, който заема от девет години, Влахов казва, че се срамува да е част от екипа на човек, \"който няма съзнанието за високата отговорност, с която го задължава заеманата от него позиция на върха на съдебната власт\". Според Влахов, Панов възприемал Върховния касационен съд като трибуна за отправяне \"на спорни публични послания\", без да проявява особен интерес нито към правораздавателната и тълкувателна дейност на съда, нито към хората, които ги осъществяват (ще си позволя да цитирам думите на мой изключително уважаван колега – дългогодишен върховен съдия: \"Човекът се интересува от марката ВКС, а не от субстрата ВКС\"). Преди време Панов поиска оставката на Влахов, но той не я даде. Той пожела да бъде свикано общо събрание на съдиите от гражданската и търговска колегия, на което беше дадена положителна оценка за работата му като заместник-председател и беше одобрена новата номинация на Панов за негов заместник - на съдия Светла Димитрова. Ето и пълните мотиви на Влахов, публикувани  от сайта \"Defakto.bg\": Увaжaeми члeнoвe нa BCC, Moля дa мe ocвoбoдитe oт зaeмaнaтa длъжнocт зaмecтниĸ нa пpeдceдaтeля и pъĸoвoдитeл нa Гpaждaнcĸaтa ĸoлeгия нa BKC и дa мe нaзнaчитe нa длъжнocт cъдия във BKC, Гpaждaнcĸa ĸoлeгия. Πpeди вcичĸo дъpжa дa e яcнo, чe тoвa нe e ocтaвĸaтa, ĸoятo ce oпитaxa дa мe пpинyдят дa пoдaм. Aз cъм нeзaвиcим cъдия, ĸoйтo нe взeмa peшeниятa cи пoд нaтиcĸ и ĸoйтo ce пoдчинявa caмo нa зaĸoнa и нa coбcтвeнaтa cи cъвecт. Ocтaвĸaтa нe мoжe дa бъдe изиcĸвaнa – пo дeфиниция тя тpябвa дa e peзyлтaт нa cвoбoднo фopмиpaнa вoля cъoбpaзнo личнaтa пpeцeнĸa нa лицeтo, ĸoeтo я пoдaвa. Toвa, ĸoeтo дeпoзиpaм пpeд Bac, e мoятa coбcтвeнa ocтaвĸa, в ocнoвaтa нa ĸoятo ca пocтaвeни мoитe, a нe чyжди мoтиви. Πpeди няĸoлĸo мeceцa зaявиx пyбличнo пpeд ĸoлeгитe cи, чe дъpжa дa ce зaпaзи вътpeшнoтo eдинcтвo и oтнoшeниятa нa ĸoлeгиaлнocт в cъдa. Toвa e пo-вaжнo зa мeн oт зaeмaнeтo нa eднa aдминиcтpaтивнa длъжнocт, нa ĸoятo вce пo-мaлĸo cъм в cъcтoяниe дa бъдa пoлeзeн. Зaтoвa cтoя зaд дyмитe cи, чe aĸo пpeдceдaтeлят нa BKC нe e в cъcтoяниe дa зaщити пpeд BCC пpeдлoжeниeтo cи зa cмянa нa pъĸoвoдитeля нa Гpaждaнcĸaтa ĸoлeгия, aз щe пoдaм cвoятa ocтaвĸa. Дължa тoвa и нa yвaжaвaнaтa oт мeн cъдия Cвeтлa Димитpoвa. Cъдия cъм вeчe oт 22 гoдини. Πpeз цeлия cи пpoфecиoнaлeн път cъм изпълнявaл зaдължeниятa cи нa длъжнocтитe, ĸoитo cъм зaeмaл, c гopдocт и caмoчyвcтвиe. Зaщoтo oбичaм пpoфecиятa cи, ĸoятo ми e дaлa мнoгo и чpeз ĸoятo дo гoлямa cтeпeн cъм ce peaлизиpaл ĸaтo личнocт. B пocлeднo вpeмe oбaчe cъм пpинyдeн вce пo-чecтo дa ce cpaмyвaм. И тoвa cъщo фopмиpa мoтивaциятa ми дa пoдaм cвoятa ocтaвĸa. Cpaмyвaм ce дa cъм чacт oт eĸипa нa чoвeĸ, ĸoйтo нямa cъзнaниeтo зa виcoĸaтa oтгoвopнocт, c ĸoятo гo зaдължaвa зaeмaтaтa oт нeгo пoзиция нa въpxa нa cъдeбнaтa влacт, ĸoйтo възпpиeмa BKC ĸaтo тpибyнa дa oтпpaвя cпopни пyблични пocлaния, бeз дa пpoявявa ocoбeн интepec нитo ĸъм пpaвopaздaвaтeлнaтa и тълĸyвaтeлнaтa дeйнocт нa cъдa, нитo ĸъм xopaтa, ĸoитo ги ocъщecтвявaт. (Щe cи пoзвoля дa цитиpaм ĸoлeгa, дългoгoдишeн cъдия във BKC: Чoвeĸът ce интepecyвa oт мapĸaтa, oт cyбcтpaтa BKC) Cpaмyвaм ce дa cъм чacт oт eĸипa нa чoвeĸ, ĸoйтo зaнимaвa oбщecтвoтo c личнитe cи cтpaxoвe, ѕmѕ-и и чacти oт aвтoмoбили, нo нe e фopмyлиpaл нитo eднo cмиcлeнo пocлaниe, ĸoeтo дa ĸoнcoлидиpa cъдийcĸaтa oбщнocт и дa ни внyши гopдocт oт paбoтaтa, ĸoятo въpшим. Cpaмyвaм ce пpeд мoитe ĸoлeги, нa ĸoитo нe cъм в cъcтoяниe дa oбяcня, чe нe cъм в cъcтoяниe дa пocтaвя интepecyвaщитe ни въпpocи нa внимaниeтo нa пpeдceдaтeля – глaвнo зapaди cпeцифичнoтo мy paзбиpaнe зa paбoтнo вpeмe и paбoтнo мяcтo, нo и cъщo зaщoтo пpиopитeтитe мy oчeвиднo нe ca cвъpзaни c paбoтaтa. He мoгa дa cъм зaмecтниĸ нa aдминиcтpaтивeн pъĸoвoдитeл, чиятo cъпpичacтнocт ĸъм пpoблeмитe нa инcтитyциятa ĸaтo цялo ce cвeждa дo пpoвepĸa нa инcтpyĸтивнитe cpoĸoвe и yнизитeлнoтo oтcтpaнявaнe нa дългoгoдишни cлyжитeли, зa дa бъдaт зaмeнeни c дpyги, ĸoйтo изпoлзвa cъдийcĸoтo caмoyпpaвлeниe пo нaчин, ĸoйтo paзĸpивa пълнa липca нa yвaжeниe ĸъм ĸoлeгитe cъдии, ĸoйтo oтĸpитo гoвopи зa cиcтeмaтa, в ĸoятo paбoтим, нa ĸoятo cмe ce oтдaли и ĸoятo ни e cъздaлa (и нeгo cъщo) ĸaтo зa \"циpoзaтa\" нa oбщecтвoтo. He cчитaм, чe cъдиитe oт BKC, ĸъм ĸoитo ce гopдeя дa гo пpинaдлeжa, ca xopa, ĸoитo иcĸaт \"пo-мaлĸo paбoтa зa пoвeчe пapи\" и нaй-мaлĸo тexният пpeдceдaтeл мoжe дa cи пoзвoли тaĸaвa пyбличнa peтopиĸa, злeпocтaвящa инcтитyциятa и epoзиpaщa дoвepиeтo нa гpaждaнитe в пpaвocъдиeтo и xopaтa, ĸoитo гo oлицeтвopявaт. He пpиeмaм зa нopмaлнo cъcтoяниe липcaтa нa ĸoнcтpyĸтивeн диaлoг c дpyгитe дъpжaвни opгaни в cиcтeмaтa нa cъдeбнaтa влacт и извън нeя, в peзyлтaт нa ĸoeтo вce пoвeчe изглeждa, чe pъĸoвoдcтвoтo нa BKC e изпaднaлo в инcтитyциoнaлнa изoлaция. Bинaги cъм бил зa eĸипния пpинцип нa paбoтa – ocнoвaн нa взaимнo дoвepиe, yвaжeниe и cпoдeлянe нa oтгoвopнocтитe. He paзбиpaм eĸипнocттa ĸaтo зaдължeниe нa зaмecтниĸa дa cлyжи ĸaтo пapaвaн нa нeчиe нищoпpaвeнe и пoeмaнe нa oтгoвopнocт зa чyжди peшeния (няĸoи нapичaт тoвa cинepгия). Зa пocлeднo пpeдceдaтeлят нa BKC cъбpa eĸипa cи oт зaмecтници пpeди cъдeбнaтa вaĸaнция пpeз 2017 г. Haдявaм ce cлeд мoятa ocтaвĸa пoнe тoвa дa ce пpoмeни.. B интepec нa paбoтaтa. Зaщoтo пpoдължaвaм дa вяpвaм, чe пpaвocъдиeтo e ĸayзa, зapaди ĸoятo cи зacлyжaвa дa зaгъpбим личнoтo cи eгo.", "date": "2018.02.06", "title": "Заместник-председателят на Върховния касационен съд Красимир Влахов депозира оставка (обновена)"}
{"url": "https://www.dnevnik.bg/evropa/2018/02/06/3125023_evroparlamentut_slaga_krai_na_geoblokiraneto_pri/", "text": "Купувачите ще могат да пазаруват онлайн на територията на Европейския съюз, без достъпът им да бъде блокиран или да бъдат автоматично пренасочвани към друг сайт. Това стана ясно, след като днес Европейският парламент гласува за премахване на ограниченията за трансгранично онлайн пазаруване. Според новите правила пазаруващите онлайн ще имат по-широк и по-лесен трансграничен достъп до продукти, резервации за хотели, коли под наем, продажба на билети за концерти или развлекателни паркове в ЕС. Забранява се геоблокирането на купувачи, посещаващи сайтове на територията на други държави от ЕС. Те ще могат да избират от кой сайт да купуват стоки или услуги, без достъпът им да бъде блокиран или да бъдат автоматично пренасочени към друг сайт поради своята националност, място на пребиваване или временно местоположение. Търговците ще трябва да се отнасят еднакво с местните купувачи и клиентите от друга държава в ЕС. Това означава да им предоставят достъп до еднакви цени или условия на продажба в следните случаи: ‒ при покупка на стоки (например домакински уреди, електроника, дрехи), които се доставят в държава в ЕС, в която търговецът предлага доставки според общите си условия. Търговците не са длъжни да доставят стоките си във всички държави от ЕС, но трябва да предлагат възможността клиентите да вземат стоката от място, което е съгласувано с тях; ‒ получаване на услуги, предоставяни по електронен път, които не са защитени с авторско право, като например облачни компютърни услуги, защитни стени (файъруол), съхраняване на данни, хостинг на уебсайтове; ‒ при покупка на услуга, която се предоставя в помещенията на търговеца или на физическо място, където търговецът извършва дейност. Това включва престой в хотел, спортни събития, коли под наем, билети за музикални фестивали или развлекателни паркове. Ще бъде забранено и третирането на купувачите по различен начин заради мястото на издаване на кредитната или дебитната карта. Търговците остават свободни да приемат всякакви средства за плащане, но не могат да дискриминират въз основа на определена платежна марка, основана на националност. Защитеното с авторско право съдържание е изключено  Защитеното с авторско право цифрово съдържание като електронни книги, музика или игри, които може да се изтеглят онлайн, засега няма да бъде обхванато от новите правила. Преговарящите от страна на Европарламента обаче са добавили в законопроекта \"клауза за преразглеждане\". Тя изисква Европейската комисия да направи оценка в срок от две години след влизането в сила на регламента дали забраната за геоблокиране трябва да бъде разширена, за да включи подобно съдържание, както и аудио-визуалните и транспортните услуги, които също са изключени от обхвата засега. Следващи стъпки  Регламентът за геоблокирането трябва да бъде официално приет от съвета. Новите правила ще се прилагат девет месеца след деня на публикуването му в Официалния вестник на ЕС, т.е. преди края на 2018 г. Според проучване , проведено от комисията чрез метода \"тайно пазаруване\", 63% от сайтовете не предоставят възможност на потребителите да пазаруват от друга държава в ЕС. По отношение на материалните стоки геоблокирането е най-разпространено при домакинските електроуреди (86%), а в сферата на услугите – при резервации онлайн в офлайн развлекателния сектор, като например билети за спортни събития (40%). Правилата, които забраняват неоправданото геоблокиране, са представени като част от цифровия единен пазар и са включени в пакета за електронната търговия заедно със законопроекта за  трансгранична доставка на колети , който ще бъде гласуван на пленарната сесия през март 2018 г., и с правилата за  по-добра защита на потребителите , които бяха одобрени от Европарламента още през ноември 2017 г.", "date": "2018.02.06", "title": "Европарламентът слага край на геоблокирането при онлайн пазаруването"}
{"url": "https://www.dnevnik.bg/citat_na_deniia/2018/02/06/3125034_citat_na_denia_poiskah_ronaldo_i_iguain_no_ne_pojelaha/", "text": "Това заяви старши треньорът на \"Левски\", попитан за зимната селекция в отбора му. Днес италианецът даде пресконференция след завръщането на сините от  подговтителния лагер в Малта. \"Левски\" привлече шестима нови футболисти  през януари - нападателите Станислав Костов и Ривалдиньо, полузащитниците Паулиньо и Филипе Нашименто и бранителите Аймен Белаид и Афонсо Фигейредо. \"Взехме футболисти, които според мен имат качествата и са подходящи да играят при нас. Още повече като се има предвид, че сме в зимния трансферен прозорец и изборът на футболисти не е толкова голям, както през лятото\", каза Роси. По думите му новите футболисти не трябва да бъдат натоварвани с очакванията и отговорността изцяло да променят облика на отбора. Роси заяви, че в момента разполага с 26 играчи и ще трябва да се раздели с част от тях, но не посочи кои. Италианецът обясни, че резултатите от контролите в Малта нямат никакво значение, защото целта е била да се работи върху физическата подготовка и кондицията на футболистите. \"По тази причина мачовете бяха само едни тренировки - не приятелски мачове или контроли.\" \"Сега трябва да допълним това, върху което сме работили. Трябва да работим основно върху бързината и схемата на игра, за да може да подобрим играта на отбора\", завърши старши треньорът на \"Левски\".", "date": "2018.02.06", "title": "Цитат на деня: Поисках Роналдо и Игуаин, но не пожелаха да дойдат в \"Левски\""}
{"url": "https://www.dnevnik.bg/bulgaria/2018/02/06/3124950_mladejite_obirali_apartamenti_se_predadoha_sami/", "text": "Младежите, за които пострадали разказаха, че наемат жилища от популярни платформи за резервация и след това ги обират, са се предали сами в полицията, съобщи \"Нова телевизия\". По-рано през деня се разбра, че те са обявени за национално издирване. Причината - полицията не е успяла да намери 19-годишния Емилиян Йорданов и 18-годишния му приятел на адресите, на които живеят. \"Лицата са на свобода само временно. Те дават интервюта по телевизията, но не са били намерени на адрес. Установено е кои са. Малко бягат пред вятъра, като искат да се изкарат жертви. Единият е с доста криминални прояви на територията на няколко районни управления в София - за кражби, грабежи. Обявен е за издирване, майка му е отказала да приеме призовка. Той се е свързал с колеги в Първо районно управление и ще се предаде. Уверявам ви, че се работи и ще бъде направено каквото трябва\", заяви през деня директорът на СДВР Ивайло Иванов. За случая разказа \"Нова телевизия\" след пост в социалните мрежи. Телевизията цитира хора, дали апартаментите си под наем на двамата младежи. Впоследствие те ги намират ограбени и в окаяно състояние. Те са подали сигнал до полицията. - 19-годишния Емилиян Йорданов, доскоро волейболист, и приятелят му, 18–годишен ученик и футболист (който отказва да разкрие името и лицето си пред телевизията), признаха пред \"Нова телевизия\", че в петък са обрали телевизор от нает от тях апартамент. Мотивът им бил, че им трябвали пари. Взели назаем 5 хил. лв. от човек, който по думите на Йорданов не се занимава със законна дейност. Изхарчили ги за дискотеки и заведения за три дни. За откраднатия телевизор взели 100 лв. Йорданов отрича да е извършвал други престъпления, въпреки че има регистрации в полицията. Призна само за кражба на велосипед преди време. За приятеля му сегашната кражба на телевизор е първа. Двамата отричат да използват наркотици, като Йорданов казва, че е пробвал веднъж марихуана. Поискаха да си направят и кръвен тест в ефир. \"Обрахме апартаментите, за да покажем какъв смешен народ сме\", обясниха двамата мотива си да застанат пред камера и да разкажат за извършена от тях кражба. \"Засега за абсолютно нищо. Но получавам заплахи в интернет\", заяви тази сутрин Емилиян Йорданов. \"Никой от синовете на тези госпожици, които коментират по интернет и продават наркотици на децата в училищата, няма да покаже тази същност, която разкриваме. Защото всеки краде над 100 хил. лв. и не го вкарват в затвора, а мен искат да ме вкарат в затвора за 100 лв.\", обясни още Йорданов. Двамата младежи отричат да са заплашвали собственика на апартамента, чийто телевизор са откраднали, и твърдят, че той ги е заплашил.", "date": "2018.02.06", "title": "Младежите, обирали апартаменти, се предадоха сами (обновена)"}
{"url": "https://www.dnevnik.bg/sviat/2018/02/06/3124990_ungariia_e_poharchila_40_mln_evro_za_kampaniiata/", "text": "Унгарското правителство е платило над 40 милиона евро за реклами на  двете си \"национални консултации\"  за мигрантите и за съобщаването на \"резултатите\" им. Това съобщи неправителствената организация \"Атлатсо\" ( Atlatso.hu ), позовавайки се на данни, получени по закона за достъп до обществена информация в страната. Близо една трета от тези средства са отишли при Льоринц Месарош, близък приятел на премиера Виктор Орбан, отбелязва \"Атлатсо\". Месарош се прочу като някогашен кмет на село Фелчут (родно за Виктор Орбан) с едва 1800 жители, станал един от най-бързо забогателите хора в света. Според организацията правителството е поискало 375 евро за данните и срещу сумата е предложило сканирани документи. Между едва трета и половината от бюджета - равна на 17.3 милиона евро - е била за реклами в печатни медии. Ефирно време е купено с 8.69 милиона, а за интернет публикации са били предназначени 6.45 милиона евро, за билбордове, плакати и други 5.7 милиона, а за радиореклама - 2.3 на сто. Кой печели Каналът на Месарош - \"Ехо\" - е получил 12.8 милиона евро за кампанията заедно с печатаните и онлайн списания, които той притежава. По \"приходи\" от кампанията следва свързваният с \"Фидес\" бизнесмен Андраш Томбор с 5.14 млн. евро. Общо около 70% от над 40-те милиона са се озовали в ръцете на петима (включително Месарош и Томбор) души. Сред тях са политическият консултант на Орбан, Арпад Хобон, режисьорът Анди Вайна и собственикът на популярния телевизионен канал TV2 Томаш Ракоши. Според \"Атлатсо\" голяма част от спечелилите от кампанията медии са близки до управляващите. Миналия месец властите в Будапеща обявиха, че е възможно дори да предложат  закон, с който да спрат \"плана на Сорос\"  за мигрантите. Изявлението беше направено по-малко от три месеца  преди парламентарните избори , които ще са в началото на април. В разгара на кампанията из цяла Унгария - по улиците на големите градове и в медиите - имаше плакати и съобщения с призиви жителите да спрат плановете на Сорос за наводняване на Европа с мигранти, които Орбан и други в правителството твърдят, че той ръководи. В отговор  американският милиардер обвини премиера,  че се опитва да се задържи на власт, като разпалва омраза.", "date": "2018.02.06", "title": "Унгария е похарчила 40 млн. евро за кампанията срещу Сорос през 2017 г."}
{"url": "https://www.dnevnik.bg/biznes/2018/02/06/3125040_do_kraia_na_april_cialata_programa_regioni_v_rastej_se/", "text": "До края на април 100% от ресурса на оперативна програма \"Региони в растеж\" 2014 - 2020 г. в размер на над 3 млрд. лв. ще бъде отворен за кандидатстване. Това обяви заместник-министърът на регионалното развитие и благоустройството и ръководител на Управляващия орган на оперативната програма Деница Николова по време на 11-ото заседание на Комитета за наблюдение на програмата, който се проведе в София. Николова съобщи, цитирана от пресцентъра й, че до момента по оперативна програма \"Региони в растеж\" 2014 - 2020 г. са обявени общо 13 процедури за кандидатстване на стойност малко над 2.8 млрд. лева. Към момента се отчита 68% договаряне по програмата и 28% разплатени мерки по нея. В изпълнение са 447 проекта, като най-голям процент от тях заемат проектите за енергийна ефективност на публични сгради, следвани от проектите за жилищни сгради, за образователна инфраструктура, за градска среда, социална и пътна инфраструктура. Предстои да бъдат обявени още 3 процедури – за енергийна ефективност в периферните райони, за деинституционализация на социалните услуги за възрастни и хора с увреждания и за развитие на регионален туризъм. \"Имаме видим напредък по програмата, като очакваме ускореният темп на изпълнение да продължи и през 2018 г. Към края на годината очакваме да приключат 163 проекта на обща стойност почти 300 млн. лева\", посочи зам.-министър Николова. Тя отбеляза, че само за последните два месеца Управляващия орган е разплатил 150 млн. лв. по програмата. Заместник-министър Деница Николова информира още, че предстои допълнително договаряне на мярката за енергийна ефективност в 28-те малки градове бенефициенти. С близо 207 млн. лв. се финансират ремонтни дейности по монтиране на топлоизолация, нови дограми и ремонти в обществени и многофамилни жилищни сгради с фокус до 35 апартамента. Допълнителният оставащ ресурс и този от спестени средства ще се насочи в проекти на принципа на конкурентния подбор, с които се покриват най-видимо индикаторите по програмата, които целят спестяване на енергия, намаляване на парниковите емисии и др.", "date": "2018.02.06", "title": "До края на април цялата програма \"Региони в растеж\" се отваря за проекти"}
{"url": "https://www.dnevnik.bg/citat_na_deniia/2018/02/06/3125037_citat_na_denia_malko_bitovi_prestupleniia_v_sofiia_se/", "text": "Това заяви директорът на Столичната полиция Ивайло Иванов след церемонията \"Пожарникар на годината\". Повод за думите му станаха журналистически въпроси за две момчета, които са  ограбвали апартаменти и дават интервюта, преди да бъдат заловени. Иванов заяви, че СДВР е започнала да си взаимодейства добре с колегите от другите областни дирекции и всеки месец се прави анализ каква информация се подава. По думите му в София ежедневно идват \"страшно много хора. Някои търсят работа, други не са с чак толкова добри намерения - вършат удари и вечерта си заминават\". Според него не ставало дума за организирана престъпност. Той призова гражданите да са още по-бдителни и при най-малкото съмнение да подават сигнал в полицията. ", "date": "2018.02.06", "title": "Цитат на деня: Малко битови престъпления в София се разкриват, защото извършителите са от провинцията"}
{"url": "https://www.dnevnik.bg/sviat/2018/02/06/3124959_djulian_asandj_ne_moje_da_napusne_velikobritaniia/", "text": "Джулиан Асандж, който от средата на януари е гражданин на Еквадор, няма да може да напусне посолството на страната в Лондон, където живее от юни 2012 г. насам. Това реши британски съдия след жалбата на адвокати на съоснователя на \"Уикилийкс\" срещу обвинение, че преди 6 години той е нарушил наложената му гаранция. Според адвокатите на Асандж тя е изгубила смисъл, тъй като е свързана с разследване в Швеция, което вече е прекратено. Защитникът му Дженифър Робинсън обясни, че все още настоява за гаранции от британското правителство, че 46-годишният Асандж няма да бъде преследван във връзка с друг случай - искане за екстрадиране от САЩ. \"Директорът на ЦРУ е описвал \"Уикилийкс\" като враждебна недържавна разузнавателна агенция. При тези обстоятелства оставаме притеснени за риска той да бъде екстрадиран в САЩ\", обясни тя. Досега Лондон е отказвал да потвърди или отхвърли твърденията, че съществува подобно искане от Вашингтон във връзка с публикуването на стотици хиляди секретни американски военни и дипломатически документи.", "date": "2018.02.06", "title": "Джулиан Асандж не може да напусне Великобритания, реши съдът"}
{"url": "https://www.dnevnik.bg/biznes/2018/02/06/3125091_centralnata_banka_na_surbiia_ne_odobri_fond_na_elvin/", "text": "Централната банка на Сърбия не е одобрила фонда River Styxx Capital на българския предприемач от албански произход Елвин Гури като купувач на една от най-малките финансови институции в страната - Telenor Вanka. Това съобщава  capital.bg . Едноименният норвежки телеком, който работи и на българския пазар, договори продажбата на банката с фонда през есента. Целта му е да доведе до развиване на банката като нишов играч на пазара на мобилното и онлайн банкирането. Позицията на сръбската централна банка по случая не е публична, но е цитирана в сръбската преса, където се казва, че българският инвестиционен фонд \"не отговаря на необходимите изисквания от наредбите на нашата страна\". В официално съобщение след новината от Telenor и River Styxx Capital заявиха, че запазват партньорството си и ще работят за приключване на сделката. Предварителният договор между Telenor и River Styxx Capital предвижда прехвърляне на мажоритарен пакет от 85% от банката на фонда, като телекомът запазва останалите 15% от бизнеса.  По данни на Народната банка на Сърбия към третото тримесечие на 2017 г. Telenor Banka е 24-ата по големина на активите сред 30 кредитни институции на местния пазар, като пазарният й дял е 0.8%. Елвин Гури има доказан опит във финансовия сектор. Той създава една от първите компании за бързи кредити в България - JetFinance, развива я до голям кредитор и точно преди финансовата криза я продаде на BNP Paribas.", "date": "2018.02.06", "title": "Централната банка на Сърбия не одобри фонд на Елвин Гури да купи местна банка"}
{"url": "https://www.dnevnik.bg/sport/2018/02/06/3125131_mok_ostavi_otvorena_vratata_za_treti_pored_zimni/", "text": "Международният олимпийски комитет (МОК) оставя отворена вратата за провеждането на трети поред зимни олимпийски игри в Азия. Вицепрезидентът на организацията Хуан Антонио Самаранч-младши посочи, че предложения от градовете от континента няма да бъдат зачерквани. Този петък в Пьонгчанг започва азиатският цикъл в домакинствата на олимпийски игри. След това са летните в Токио 2020 и зимните в Пекин 2022. Японският град Сапоро има интерес към евентуално домакинство на зимните игри през 2026 г. \"Тук става въпрос за гъвкавост\", каза Самаранч-младши по време на сесията на МОК в Южна Корея. \"Ще бъдем гъвкави, за да сме сигурни, че ще организираме възможно най-добрите игри на възможно най-доброто място за най-добрите спортисти в света\", посочи той. По думите му сега е време за разговори и МОК е готов да приеме всеки, който има интерес. Към домакинство на игрите през 2026 г. гледат Стокхолм, швейцарският Сион, както и градове в Австрия, САЩ и Канада. Домакинът ще бъде определен през 2019 г. МОК представи повече от сто стъпки за промени в подготовката за градовете - домакини на олимпийски игри, като крайната цел е да се намалят значително разходите. Според изчисленията тези 118 мерки могат да доведат до спестяване на 1 млрд. долара при организиране на летни олимпийски игри и 500 млн. долара за зимни.", "date": "2018.02.06", "title": "МОК остави отворена вратата за трети поред зимни олимпийски игри в Азия"}
{"url": "https://www.dnevnik.bg/evropa/2018/02/06/3125088_evrochlenstvo_do_2025_g_-_samo_sreshtu_zaslugi_ili/", "text": "Еврочленство, но само срещу изпълнени условия. Това е основното послание в обявената днес от Европейската комисия стратегия \"Надеждна перспектива за разширяване и засилен ангажимент на ЕС за Западните Балкани\". През последните дни в медиите се тиражираше информацията, че с тази стратегия ЕС обещава на Сърбия и Черна гора  еврочленство до 2025 г.  Всъщност е нея се посочват условията за това и се отправят препоръки към всички шест страни от региона (Сърбия, Черна гора, Косово, Македония, Босна и Херцеговина и Албания) за начините, по които да напреднат към членството в ЕС. В този смисъл стратегията е  , но силно обвързана с покриването на определени критерии. Въпросът за евроинтеграцията на Западните Балкани е основен приоритет на българското председателство на Съвета на ЕС. През май в София ще се проведе среща на върха между лидерите на региона и европейските ръководители. \"Вратата е отворена... Има ясен път за Западните Балкани, за да се присъединят най-накрая към ЕС\", каза върховният представител на ЕС за външната политика Федерика Могерини, представяйки плана в Европейския парламент. , подчерта еврокомисарят по разширяването Йоханес Хан, намеквайки за прекалено прибързаното според някои приемане на България и Румъния през 2007 г. и зле управляваната миграция на европейски работници към Великобритания, пише \"Ройтерс\". Хан спомена \"умората от разширяването\", която все още трябва да бъде преодоляна в някои страни от ЕС, но отбеляза и че европейски компании силно инвестират на Балканите. Подкрепата за еврочленството варира - от приблизително 75% в Косово до 52% в Сърбия. Ето кои са най-важните моменти от новата стратегия. Защо Европейската комисия приема стратегията Брюксел посочва, че основаната на заслуги перспектива за членство в ЕС за Западните Балкани е изцяло в интерес на ЕС както по отношение на икономиката и на политиката, така и по отношение на сигурността. Тя представлява също така геостратегическа инвестиция в стабилна, силна и обединена Европа, основаваща се на общи ценности, се казва в съобщение, цитирано от пресслужбата на институцията. Еврокомисията отбелязва, че \"целта на стратегията е да се възобнови динамиката за реформи в региона с цел преодоляване на конкретните важни предизвикателства, пред които са изправени Западните Балкани\". Какво е новото Новите елементи са силното подновено насърчаване на страните да направят необходимите реформи, както и предоставянето на насоки за нужните стъпки към възможно най-бързото напредване по пътя на еврочленството. За Сърбия и Черна гора, които вече водят преговори за присъединяване, са посочени ориентировъчните стъпки, необходими за приключване на процеса до 2025 г. Променя ли се политиката за разширяване В стратегията се посочва, че вратата на ЕС е отворена за присъединяването на още държави, но само когато всяка от тях изпълни критериите. В този смисъл Европейската комисията не променя политиката си за разширяване - процесът ще продължи да се основава на заслуги. Какво ще се случва на практика Перспективата за разширяване за Западните Балкани е преди всичко в ръцете на самите държави от региона, подчертава Еврокомисията. Според нея държавите трябва да \"удвоят неотложно усилията си, да проведат жизненоважни реформи, най-вече в областта на правовата държава, независимостта на съдебната система и основните права, и да завършат своята политическа, икономическа и социална трансформация\". От своя страна ЕС обещава, че ще усъвършенства политиките си, за да съдейства по-добре за този процес. В стратегията е посочен план за действие с шест конкретни инициативи: принципи на правовата държава, сигурност и миграция, социално-икономическо развитие, транспортна и енергийна свързаност, цифрова програма, помирение и добри съседски отношения. Между 2018 и 2020 г. ще се проведат конкретни действия в тези области. Ще бъде ли увеличена финансовата подкрепа за Западните Балкани За да подпомогне тези инициативи, Еврокомисията предлага до 2020 г. да бъде увеличено финансирането за Западните Балкани по линия на Инструмента за предприсъединителна помощ в допълнение към 1.07 милиарда евро, които вече бяха предвидени за региона за 2018 г. През пролетта ще бъде създадена специална координационна група, която ще следи за изпълнението на инициативите. Кои са приоритетните реформи Най-неотложните въпроси са реформите в областта на правовата държава, основните права и доброто управление и предприемането на общи усилия във връзка с помирението и добрите съседски отношения. Освен това икономиките в региона трябва да бъдат подсилени. Те продължават да бъдат неконкурентоспособни поради прекалено голямата неправомерна политическа намеса и недостатъчно развития частен сектор, което има неблагоприятно отражение върху растежа и работните места, по-специално за младите хора в региона, отбелязва Еврокомисията. На трето място, все още са налице двустранни спорове между държави в региона, които е необходимо да бъдат разрешени. ЕС няма да приеме привнасянето на тези спорове и нестабилността, до която водят, се подчертава в стратегията. Ангажира ли се ЕС с 2025 г. като дата за разширяване Еврокомисията подчертава, че 2025 година не е нито фиксирана, нито целева дата за присъединяване. Тя е ориентировъчна времева перспектива, \"отразяваща силната европейска ангажираност за надеждна перспектива за разширяване за Западните Балкани\". Към тази дата броят на държавите в ЕС може да бъде повече от 27. \"По преговорите за присъединяване с Черна гора и Сърбия вече е постигнат добър напредък. Със силна политическа воля, провеждане на реални и трайни реформи и окончателно решаване на спорове със съседите, потенциално двете държави могат да са готови за членство в рамките на перспективата за 2025 г. Тази перспектива е изключително амбициозна. Дали ще бъде постигната зависи изцяло от обективните заслуги и резултати на всяка държава\", обяснява Европейската комисия. Прилага ли се стратегията за целия регион Тя обхваща целия регион на Западните Балкани. В момента Черна гора и Сърбия са единствените кандидати, участващи в преговори за присъединяване, и затова се определят като водещи държави. В стратегията обаче е посочено, че други държави могат да ги настигнат или да се изпреварят помежду си в зависимост от постигнатия напредък. Черна гора и Сърбия ще се присъединят ли към ЕС през 2025 г. Моментът на присъединяване е в ръцете на двете държави и зависи от техните обективни заслуги, посочва отново Европейската комисия. \"Възможната перспектива за 2025 г. е амбициозна. Тя изисква силна политическа воля и постигането на съществени и конкретни резултати.\" За  се посочва, че трябва да постигне конкретни резултати най-вече в областта на правовата държава и борбата с корупцията и организираната престъпност. За   е необходим консенсус за необходимите реформи по отношение на правовата държава и икономиката. Това трябва да бъде подплатено с нормализиране на отношенията с Косово. За да се осъществи перспективата за 2025 г., ще е необходимо \"сключването и изпълнението на всеобхватно правнообвързващо споразумение за нормализиране\". За  и   Европейската комисия е готова да подготви препоръки за започването на преговори за присъединяване при изпълнени условия. Брюксел ще започне да подготвя становище за кандидатурата за членство на  , след като получи отговори на своя въпросник. Отбеляза се, че ако продължи своите усилията си и запази ангажираността си, Босна и Херцеговина вероятно ще може да стане кандидат за присъединяване.  има възможност \"да постигне траен напредък чрез прилагането на Споразумението за стабилизиране и асоцииране и да напредне по пътя към ЕС веднага щом го позволят обективните обстоятелства\". Нормализирането на отношенията между Косово и Сърбия условие ли е  Напредъкът по пътя им към европейско бъдеще както за Сърбия, така и за Косово е тясно свързан с нормализирането на техните отношения. \"Постигането на всеобхватно и правнообвързващо споразумение за нормализиране е неотложно и от жизненоважно значение, за да могат Сърбия и Косово да напредват по пътя си към европейско бъдеще\", отбелязва Европейската комисия. Ами ако бъдещите държави членки взаимно блокират присъединяването си В стратегията се посочва, че водещите държави по пътя към ЕС имат стратегически интерес да се застъпват за стремежите на своите съседи, а не да им пречат. Според нея държавите от региона са взаимозависими и ще напредват по-бързо, ако си помагат взаимно по пътя. Призовават се всички държави да се въздържат от злоупотреба с неразрешените въпроси по време на процеса на присъединяването към ЕС. Комисията препоръчва да се прилагат специални договорености и задължения, за да се гарантира, че новите държави членки не разполагат с възможност да блокират присъединяването на други страни от Западните Балкани.", "date": "2018.02.06", "title": "Еврочленство до 2025 г. - само срещу заслуги, или какво каза Брюксел на Западните Балкани"}
{"url": "https://www.dnevnik.bg/bulgaria/2018/02/06/3125099_boni_petrunova_e_izbrana_za_direktor_na_nacionalniia/", "text": "Временният директор на Националния исторически музей Бони Петрунова ще бъде назначена на поста за постоянно, след като е  спечелила конкурса за позицията . Това потвърдиха от пресцентъра на Министерството на културата. По-рано днес министър Боил Банов съобщи, че  новият директор на музея е избран, но той не можел да го оповести , защото не бил подписал протокола от заседанието на комисията. Петрунова е предпочетена пред В ера Бонева  от Университета по библиотекознание и информационни технологии (УниБИТ), като двете бяха единствените допуснати до конкурса кандидати след пенсионирането на бившия директор Божидар Димитров, който малко преди това бе кандидат в конкурса за поста, обявен от служебния министър на културата Рашко Младенов. Процедурата обаче се забави, като Вера Бонева не получи достатъчно точки от журито и не беше класирана. Временно на поста  бе назначена Бони Петрунова , която дотогава беше зам.-директор и ръководител на секцията по средновековна археология на Националния археологически институт с Музей към Българската академия на науките. Преди това тя и настоящия министър Боил Банов бяха заместник-министри на културата във втория мандат на Вежди Рашидов. В момента Рашидов е председател на комисията по културата в парламента.", "date": "2018.02.06", "title": "Бони Петрунова е избрана за директор на Националния исторически музей"}
{"url": "https://www.dnevnik.bg/sviat/2018/02/06/3124999_kak_sufrajetkite_se_preboriha_sus_sistemata/", "text": "Смелост и отчаяние трябва да са накарали Емили Дейвисън да направи тези няколко крачки напред. На 4 юни 1913 година тя преодолява загражденията и излиза на хиподрума по време на Епсъм Дерби - точно когато конят на крал Джордж V се задава в устремен галоп. След миг жребецът прегазва жената, а тя, падайки, извиква: \"суфраж\" - английската дума за избирателно право. Всичко това се разиграва пред очите на хиляди зрители на най-известното за онова време конно надбягване. На трибуната са също така кралят и кралицата. Четири дни по-късно Дейвисън умира и се превръща в мъченица за жените, които наричат себе си суфражетки. Тези жени се борят за правото на избирателен глас. Траурното шествие в Лондон се превръща в демонстрация на тяхната сила. И до днес не се знае със сигурност дали Дейвисън съзнателно жертва живота си, или просто се решава на една смела постъпка заради каузата, за която се бори. Във всеки случай и тя, и нейните привърженички са готови на всичко, за да се преборят с истаблишмънта. \"Започнали са да посещават неделните служби, на които са ходели и водещи политици, преследвали са ги дори на игрищата за голф, за да им развалят удоволствието\", разказва за ДВ Даяна Аткинсън, авторка на книга за суфражетките. Тя допълва, че тези жени са прекрачвали, както никой друг дотогава, всички граници и правила за женско поведение. Дела, а не думи Десетилетия наред жените безуспешно се борят за своите избирателни права, а във Великобритания те са още по-ангажирани, отколкото другаде в Европа. Някои суфражетки са готови дори да нарушат закона в името на поставената цел. Сред тях са Емелин Панкхърст и нейните дъщери Кристабел и Силвия. През 1903 г. те основават Женския обществен и политически съюз. \"Били са много интелигентни жени, с истинско отношение към политиката. Чувствали са се като мисионерки, изглеждали са добре, били са добре облечени, остроумни и бляскави ораторки. Тези жени са били харизматични. Много млади дами са искали да бъдат като тях. Те са били техните поп звезди\", казва Даяна Аткинсън. С обаянието си те печелели за каузата си жени от различни слоеве и възрастови групи. Мотото им било \"Дела, а не думи\". По-радикалните суфражетки чупели витрини, взривявали пощенски кутии, подпалвали празни сгради. Властите ги преследвали жестоко, разпръсквали със сила събранията им, затваряли ги. Но движението печелело нови и нови привърженички. Включително защото с модерните си убеждения и поведение суфражетките създавали своя запазена марка. Тя се разпознавала лесно и се харесвала на хората. Пет години след смъртта на Емили Дейвисън, на 6 февруари 1918 година, целта на женското движение най-после е постигната - приет е закон, който разрешава на благосъстоятелни жени, навършили 30 години, да гласуват в избори. Дългият път до женското избирателно право \"Германия няма своята Емелин Панкхърст, която чупи витрини и отива в затвора. Но това не означава, че в Германия не възниква женско движение\", посочва д-р Гила Дьоле от Архива за германското женско движение в Касел.  Женското движение в Германия  просто не е било толкова активно. \"Независимо от това още през 1865 г. в Лайпциг е основан женски съюз, който слага началото на женското движение в Германия\", казва тя. Германското движение за женски права залага най-вече на петициите, внасяни в Райхстага. След Първата световна война и след края на монархията в Германия Райхстагът приема в крайна сметка нов избирателен закон, който отрежда на жените активно и пасивно избирателно право. Законът влиза в сила на 30 ноември 1918 година. А на 19 януари 1919 г. на жените е дадено и правото да участват с гласа си в изборите за парламент. В други страни това се случва доста по-късно. В Швейцария - чак през 1971 г., а  в Саудитска Арабия - през 2015 година . \"Жени, които нямат избирателно право или се борят за други свои права, могат да се поучат от примера на суфражетките във Великобритания, казва Даяна Аткинсън. Те произхождат от различни социални класи и от различни професионални групи, имат и различен житейски опит. И въпреки различията си се обединяват, за да постигнат голямата си цел - избирателно право за жените. За да постигат целите си, днешните жени би трябвало да постъпват по същия начин. \"Невинаги е нужно да се проявява отчаяна смелост. Приятелството и солидарността също вършат чудесна работа\", посочва Даяна Аткинсън.", "date": "2018.02.06", "title": "Как суфражетките се пребориха със системата"}
{"url": "https://www.dnevnik.bg/sport/2018/02/06/3125170_snimka_na_denia_manchestur_junaited_pochete_60-ata/", "text": "Датата 6 февруари 1958 г. е най-мрачната в историята на \"Манчестър юнайтед\". Тогава самолетът на отбора се разбива в Мюнхен на път към Англия след гостуване на \"Цървена звезда\" в Белград. В инцидента загиват 23-ма от общо 44-ма пътници на борда, сред които осем играчи на \"Юнайтед\", хора от щаба на клуба и британски журналисти.  , който тогава е на 20 години, е сред тези, които успяват да се спасят заедно с треньора Мат Бъзби и още няколко футболисти. На снимката: В Мюнхен днес беше почетена паметта на загиналите от легендарния отбор, познат като \"Бебетата на Бъзби\".", "date": "2018.02.06", "title": "Снимка на деня: \"Манчестър юнайтед\" почете 60-ата годишнина от трагедията в Мюнхен"}
{"url": "https://www.dnevnik.bg/photos/2018/02/06/3125081_fotogaleriia_dulgiiat_put_na_dve_luvcheta_do_holandiia/", "text": "Двете лъвчета Терез и Масуд, спасени от зоокъта в Разград, пристигнаха най-сетне в новия си дом в спасителния център за големи котки \"Фелида\" в Холандия и се чувстват много добре там. В центъра \"Фелида\" в момента има шест тигъра, включително двата, спасени от Сирия – Султан и Саида.", "date": "2018.02.06", "title": "Фотогалерия: Дългият път на две лъвчета до Холандия"}
{"url": "https://www.dnevnik.bg/bulgaria/2018/02/06/3125120_sudut_vurna_v_izhodna_poziciia_danuchno_delo_sreshtu/", "text": "Данъчното дело срещу бившия телевизионен водещ Николай Бареков ще започне отначало. Това става известно от решение на тричленен състав на Върховния административен съд (ВАС). Той е отменил решението на Административния съд в Пловдив, с което беше  потвърден  ревизионният акт, издаден от данъчните срещу евродепутата Николай Бареков, съобщава  \"Капитал\",  и връща процеса за ново разглеждане от друг съдебен състав. През септември 2014 г. НАП издаде ревизионен акт, с който констатира, че бившият водещ дължи общо 48.9 хил. лв. данък върху доходите за периода от 2008 до 2012 г. Бареков го обжалва пред Административен съд - Пловдив, който го потвърди. Евродепутатът се обърна към ВАС. Процесът продължи година и половина. Тричленният състав - Фани Найденова (докладчик), Бисер Цветков и Росица Драганова, приемат, че първата инстанция е издала решение, което е общо мотивирано, без самостоятелен и задълбочен анализ на възраженията на Бареков и представените от него доказателства. ВАС отбелязва, че от депозирането на възражения пред данъчните и издаването на ревизионния акт били минали два дни, който срок \"е твърде кратък, за да обоснове задълбочен преглед от страна на ревизиращите органи на възражението и приложените доказателства от ревизираното лице\". Според върховните магистрати долната инстанция не е взела под сериозно внимание възраженията на бившия тв водещ, че голяма част от пътуванията в чужбина са командировки за сметка на работодателя, който е поел всички направени разходи, нищо че същите са платени с кредитни и дебитни карти на евродепутата. Административният съд в Пловдив оставя без уважение това възражение със следните мотиви: \"Друга огромна част от направените разходи, видно от подробните извле­че­ния в табличен вид, представляват луксозни разходи за лични нужди (очевид­но покупки на луксозни стоки в различни държави, градове, населени места и летища и в различни магазини на марките Louis Vuitton, Donna Karan, United Colors of Benetton, Armani Jeans, Sportstaff, Sergio Rossi, Hugo Boss, Calvin Clein, Gucci, Dolche & Gabbana, Christian Dior, Chanel, Sarl Arianie, Victoria`s secret и много други), които също не могат, а и няма логика да бъдат приспаднати от на­чис­лените като разход суми за дневни и квартирни пари.\" Ако темповете за разглеждане на процеса се запазят, може да се стигне до погасяване на задълженията на Бареков заради абсолютната десетгодишна давност. Ревизиите срещу Николай Бареков започнаха след затварянето на КТБ. При внасянето на обвинителния акт срещу Цветан Василев и още 17души прокуратурата даде за пример Бареков и проектът \"България без цензура\" като пример за получаване на десетки милиони от КТБ.", "date": "2018.02.06", "title": "Съдът върна в изходна позиция данъчно дело срещу Николай Бареков"}
{"url": "https://www.dnevnik.bg/sport/2018/02/06/3125183_sharapova_se_otdalechava_ot_turnira_v_moskva_no/", "text": "Организаторите на тенис турнира за жени в Москва обявиха, че полагат големи усилия да привлекат Мария Шарапова. В момента е по-вероятно най-успешната руска тенисистка да не играе в надпреварата от 23 до 29 юли. Директорът на турнира Александър Островски обясни, че проблемът е свързан с изготвения график на състезателката. \"Преговаряме с Шарапова и с мениджъра ѝ, но до момента нямаме окончателен отговор, което определено ни разочарова. Все пак продължаваме да се надяваме да я поканим. Ще продължим да разговаряме в следващите два месеца и едва тогава ще мога да ви кажа крайния резултат\", каза Островски. \"Към днешна дата в календара ѝ няма прозорец, който да ѝ позволи да играе в турнира в Русия. Участието на Шарапова във всеки турнир привлича зрители и го разбираме много добре. Ще направим всичко възможно разговорите ни да завършат с успех\", добави той. По думите му организаторите преговарят и с американката Серена Уилямс.", "date": "2018.02.06", "title": "Шарапова се отдалечава от турнира в Москва, но организаторите се надяват да я привлекат"}
{"url": "https://www.dnevnik.bg/zdrave/2018/02/06/3125193_pikut_na_gripnata_epidemiia_otmina/", "text": "Пикът на грипа отмина и вече се наблюдава намаляване на броя на заболелите, обяви проф. Тодор Кантарджиев, директор на Националния център по заразни и паразитни болести, цитиран от Агенция \"Фокус\". Последните данни показват, че в почти всички области на страната се наблюдава намаляване на броя на случаите на грип. През петата седмица от началото на годината броят на заболелите и потърсили медицинска помощ заради грип е около 120 хил. души - толкова, колкото бяха и през третата седмица, посочи проф. Кантарджиев. \" Пикът на грипа беше през четвъртата седмица  и вече се наблюдава намаляване на броя на случаите. Прави впечатление, че в доста от областите в момента боледуват хора над 65-годишна възраст\", уточни той. Слабо повишаване на случаите има единствено в 5 области в страната - Велико Търново, Добрич, Монтана, Плевен и Разград. Във всички останали се наблюдава намаляване на случаите, като най-голямото е в областите, които първи обявиха грипна епидемия - Перник и Пазарджик. \"В лабораторията от началото на сезона са изследвани около 1000 проби - 726 са от болничните заведения, останалите са респираторни проби и носогърлени секрети на амбулаторно лекувани пациенти. Най-много доказани случаи са от група Б - \"Ямагата\", доказаните случаи от група Б \"Виктория\" са само в областите Ямбол и Сливен\", казва още проф. Кантарджиев. Той припомни, че  тази година срещу грип са се ваксинирали два пъти повече български граждани спрямо миналата година  - над 4% от населението.", "date": "2018.02.06", "title": "Пикът на грипната епидемия отмина"}
{"url": "https://www.dnevnik.bg/sport/2018/02/06/3125197_albert_popov_specheli_bronz_v_gigantskiia_slalom_ot/", "text": "Българинът Алберт Попов спечели бронзов медал в гигантския слалом от световното първенство по ски за младежи в Давос. Той записа 1:40,79 минута, като изостана с 1,32 секунди зад победителя Марко Одермат от Швейцария. Попов беше трети след първия манш с 52,04 секунди. Във втория даде пето време, но въпреки това запази мястото си в тройката. Това е най-големият успех за 20-годишния Попов от световни първенства за младежи. Преди година той стана пети в гигантския слалом в Оре, седми в комбинация и осми в слалома. \"Беше тежко, много трудно състезание и много напрежение. Мисля, че можех и още, но на такива форуми винаги е трудно да покажеш максимума\", заяви Попов, цитиран от БНТ. \"Супердоволен съм, че успях да взема медал, защото толкова пъти бях близо до него и все не успявах. Сега съм щастлив и ще ми е по-спокойно на слалома утре. Мисля че първите трима си направихме едно страхотно състезание с интрига до края\", добави той. \"Всички сме изключително радостни от чакания почти 20 години медал от световно първенство. Безупречно тактически проведено състезание за Алберт. Издържа и психически на напрежението. Утре чакаме още медали\", заяви директорът на отбора Иван Каневчев. В сряда ще се проведе и слаломът, като в него ще стартират Попов, Камен Златков и Йоан Тодоров. Попов е  сред най-младите състезатели, които ще представят България в зимните олимпийски игри в Пьонгчанг .", "date": "2018.02.06", "title": "Алберт Попов спечели бронз в гигантския слалом от световното за младежи"}
{"url": "https://www.dnevnik.bg/sviat/2018/02/06/3125139_shte_si_propravi_li_navalni_put_prez_mrachnoto/", "text": "Озадачаващо е, че руският президент Владимир Путин се радва на такова уважение от страна на демократични лидери с различна политическа ориентация. Националистът Алекс Салмънд - първи министър на Шотландия, който призоваваше за импийчмънт на британския премиер Тони Блеър заради престъпления срещу човечеството в Ирак, смята, че Путин е възстановил руската национална гордост. Бившият германски канцлер,  социалдемократът Герхард Шрьодер , отпразнува 70-ия си рожден ден през април 2014 г. в Санкт Петербург със скъп банкет в присъствието на руския президент. При миналогодишните президентски избори във Франция трима от кандидатите -  Марин льо Пен  от крайната десница, Франсоа Фийон от десния център и Жан-Люк Меланшон от крайната левица - също изразиха възхищение от Путин.  Силвио Берлускони  - трикратен премиер на Италия, а сега и фаворит за спечелване на парламентарните избори следващия месец като лидер на дясна коалиция, е по-близък до Путин дори от Шрьодер, а според изтекли американски документи тяхната връзка може би има взаимно изгоден финансов подтекст.  Като капак на всичко е високото мнение, което продължава да храни към руския си колега американският президент Доналд Тръмп въпреки растящите доказателства, че Русия се е намесвала в избори в САЩ и в Европа. На 29 януари администрацията на Тръмп обяви, че ще се въздържи от налагането на допълнителни санкции срещу Москва въпреки приетия от Конгреса нов закон. Тази привързаност, изглежда, е смес от одобрението, което американския президент питае към авторитарни лидери, и възхищението му от решимостта на руския лидер да постави Русия на първо място - позиция, зад която според Тръмп  трябва да застават и застават  (въпреки риториката за сътрудничество) всички национални лидери.  Защо ли лидери, оглавявали или претендирали да оглавят демократични страни, хранят такова дълбоко уважение към Путин, когато неговото опасно, погазващо споразумения неоимпериалистическо поведение е толкова очевидно? Отчасти защото се възхищават от акцента му върху националното възраждане; отчасти защото той предлага достъп до богатствата на Русия; отчасти защото виждат в Русия потенциален съюзник.  Контрамерки Двама високопоставени американски служители, играли водеща роля в усилията за сближаване между тяхната страна и Русия в постсъветската епоха - Робърт Блакуил при президента Джордж Буш-младши, и Филип Гордън при Барак Обама - написаха статия миналия месец, в която потвърдиха, че в света е започнала нова студена война. Те направиха това, привеждайки списък с обвинения срещу Путин, защото \"след връщането на Путин на президентския пост през 2012 г. Москва нахлу и анексира Крим; окупира част от Източна Украйна; разположи значителни военни сили и предприе безмилостни бомбардировки над Сирия, за да спаси президента Башар ал Асад; значително укрепи въоръжените си сили; провежда военни учения с цел да сплашва правителствата в Източна Европа; намесва се в политическите системи в Източна Европа; и защото заплашваше да врътне кранчето на газа на най-енергийно зависимите европейски страни\".  Двамата отбелязват, че Путин \"е дълбоко враждебно настроен към демократични промени където и да е в близост до Русия, параноичен към намеренията на САЩ, които според него искат да го отстранят от власт, и негодува срещу американската хегемония в света след студената война\". Те искат да кажат, че ако той говори като враг и действа като враг, значи е враг. И след като е враг, твърдят те, трябва да бъдат предприети контрамерки, по-значителни от сегашните санкции.  Тези мерки включват: по-строг контрол върху социални медии като \"Фейсбук\", разпространявали руски политически материали; изпълняване на заплахите да бъде извадена на бял свят секретна (засега) \"компрометираща\" информация за Путин и висшите лидери около него; усилване на американските войски, разположени под флага на НАТО в Европа; налагане на допълнителни санкции срещу страната - спиране на инвестициите, на заемите, на визите за още повече публични и частни лица; въоръжаване на Украйна, ако Русия не спазва споразумението Минск-2 от 2015 г. за прекратяване на огъня; и блокиране, доколкото е възможно, на износа на петрол и газ от Русия за Европа и за другаде.  Неизбежното влияние на Навални Освен че е враждебно настроен към демокрацията край неговите граници, Путин е дълбоко враждебен и към демократични промени в самата Русия - позиция, която илюстрира страха на руските властови структури от истински независими личности или институции на гражданското общество. Понастоящем това не се проявява никъде другаде така ясно, както в решимостта, с която руските власти  блокират участието на противника  на Путин - Алексей Навални, в руските президентски избори през март.  Много малко вероятно е Навални да победи Путин, но влиянието върху руснаците на 41-годишния адвокат, водещ седмици наред предизборна кампания в подкрепа на многогодишната си борба срещу корупцията по върховете, явно не е нещо, което Путин е готов да приеме.  Навални е кандидатът - в значителна степен, но не изцяло - на младите, които са на \"ти\" с технологиите и са готови да се опълчат срещу рестриктивните закони за демонстрациите. Макар че появата му по държавно контролираните телевизионни канали е изцяло забранена, освен когато го показват като арестант, социалните медии му дават  солидна платформа да отправя  посланията си. Неговият антикорупционен видеоклип, показващ екстравагантността на огромното провинциално имение на премиера Дмитрий Медведев, бе гледан над 26 млн. пъти по \"Ютюб\" след пускането му в мрежата през март 2017 г. Клипът изкара хиляди на улични протести в редица градове на Русия през юни. Първоначално Навални бе предпазлив в опитите си да прояви същото отношение и към популярния Путин, но сега атакува и него със същата стръв.  \"Независима политическа машина\" Анализаторът Антон Барбашин смята: \"Навални ще остане главното предизвикателство за правителството на Путин. Той успя да създаде силно мотивирана независима политическа машина, действаща в цялата страна, която е в състояние да изложи реална алтернатива на авторитаризма на Путин пред следващото поколение руснаци.\"  След като няколко пъти бе арестуван и пращан в затвора за кратки периоди, сега Навални може да се окаже изправен пред нови обвинения след краткия си арест на протестния митинг на 28 януари.  Според много наблюдатели наложената забрана на Навални (за участие в изборите) е знак, че следващият 6-годишен президентски мандат на Путин ще бъде най-репресивният. Ако той реши да спазва конституцията (а не тръгне да я нарушава, за да остане на власт), това може да означава също, че ще започне да си търси наследник, който да може както да спечели (изборите), така и да го защити в случай на юридически или други проблеми, след като напусне поста. По-вероятно е да се стигне до борба за власт. Това би било както грозно, така и опасно за света.  От всички публични фигури в руския политически пейзаж Навални, изглежда, е най-добрата надежда за едно чисто, модерно и не толкова конфронтационно бъдеще. Той се подкрепя от хора на възраст между 20 и 40 години, които, постепенно остарявайки, вероятно ще си останат негови поддръжници и ще му помогнат да привлече по-широки слоеве от населението. Той изглежда способен да се придържа към курса, който сам си е определил, но преди той да може да се изяви като неин лидер, Русия вероятно ще мине през един по-мрачен период от сегашния. /БТА", "date": "2018.02.06", "title": "Ще си проправи ли Навални път през мрачното бъдеще на Русия"}
{"url": "https://www.dnevnik.bg/biznes/online_trade/2018/02/06/3125204_polovinata_internet_potrebiteli_v_bulgariia_spodeliat/", "text": "Половината от интернет потребителите в България споделят лични данни онлайн, показват данни на Евростат, публикувани в международния Ден за безопасен интернет. Данните са за 2016 г. и обхващат потребителите на възраст от 16 до 74 години. В класацията след България са Португалия, където 49% от потребителите споделят лична информация, и Румъния с 31 на сто. Най-много лична информация споделят потребителите в Люксембург (92%), Великобритания (88%) и Холандия (85%). Средното за ЕС ниво е 71 на сто. Евростат отбелязва, че много онлайн дейности като пазаруването по интернет изискват предоставяне на лични данни, номер на банкова карта, данни за контакт и др. Четирима от всеки 10 потребители са предоставяли онлайн информация за плащанията, отчита статистиката. Най-често европейските интернет потребители споделят онлайн информация за контакт (61%), следват лични данни като име, дата на раждане или номер на лична карта (52%) и данни за плащане като номер на банкова сметка, дебитна или кредитна карта (40%). Други 22 на сто от запитаните са предоставяли лична информация като снимки, местонахождение или данни за здравния статус и доходите им. Европейската статистическа служба отчита, че по-младите потребители са по-склонни да споделят лични данни. 78% от потребителите между 16 и 24 години са споделяли такива данни онлайн в сравнение с 57% при 65-74-годишните. Почти една пета от потребителите използват софтуер срещу проследяване, за да контролират достъпа до личната им информация в мрежата. Почти половината от европейските потребители (46%) не позволяват използването на лични данни за рекламни цели, а 40 на сто са ограничили достъпа до профилите си в социалните мрежи. Други данни за интернет потреблението и търговията вижте в разработената от OLX и \"Дневник\"  интерактивна карта  OLX география. Тя показва потребителската активност по области и най-търсените стоки за месеца, както и най-предлаганите от продавачите стоки и услуги. В  мобилната версия  за по-удобно ползване виждате най-търсените категории стоки по области.", "date": "2018.02.06", "title": "Половината интернет потребители в България споделят онлайн лични данни"}
{"url": "https://www.dnevnik.bg/bulgaria/2018/02/06/3125208_erdogan_shte_se_sreshtne_s_liderite_na_es_vuv_varna_na/", "text": "Турският президент Реджеп Тайип Ердоган ще бъде във Варна на 26 март за среща с председателя на Европейската комисия Жан-Клод Юнкер, председателя на Европейския съвет Доналд Туск и премиера Бойко Борисов, съобщи говорител на Съвета в Брюксел. Според говорител на Комисията на срещата ще се обсъждат \"отношенията ЕС-Турция, както и регионални и международни въпроси.\" За срещата се спомена първоначално след разговори между премиера Бойко Борисов и  германския канцлер Ангела Меркел  в София в края на миналия месец. Борисов  по-късно потвърди  поканата въпреки критиките, дошли от  президента Румен Радев , че инициативата не е била съгласувана с него. В писмо от 5 февруари до турския президент Туск и Юнкер го канят на работна вечеря във Варна и посочват, че Борисов се е съгласил да бъде домакин в ролята си на председател на Съвета на Европейския съюз. Двамата лидери припомнят, че на 25 май миналата година е постигнато споразумение с Анкара за открит диалог на всички равнища, което е било последвано от пет тематични срещи, а в края на февруари предстои шеста, посветена на енергетиката. \"Поехме по пътя на този процес с разбирането, че той трябва да бъде подхранван и от конкретни стъпки от турска страна, както във вътрешен план, така и в отношенията със страните от ЕС\", пише в писмото. Туск и Юнкер определят разговорите във Варна като добър повод да се разменят гледни точки как да се продължи напред, включително като се обсъждат последните събития в Турция, засягащи върховенството на закона и основните свободи, регионални и международни теми. Коментирайки евентуалната среща във Варна по-рано този месец,  Ердоган каза , че очаква \"лидерите на Европейския съюз да премахнат в най-скоро време изкуствено наложените пречки по отношение на европейското членство на Турция. Както и да заемат конструктивна позиция, така че членството на Турция в ЕС да не се жертва за уреждане на вътрешнополитически сметки\". По думите му Турция изпълнява поетите задължения на страна - кандидат за ЕС. \"Но процесът не е едностранен. ЕС също трябва да изпълни преди всичко дадените обещания. В етапа на преговорите ЕС сам запушва процеса, но в същото време обвинява нас. Това е несправедливо. Някои европейски страни предлагат различни алтернативи по отношение на Турция, но това също е несправедливо.\" Като акцентира на пълноправното членство на Турция в ЕС, Ердоган заявява: \"Желанието на Турция е за пълноправно членство. Други опции извън тази са далеч от нас и няма да ни задоволят. Очакванията ни от ЕС са час по-скоро да премахне изкуствено сложените прегради пред нас и да следва конструктивна политика.\"", "date": "2018.02.06", "title": "Ердоган ще се срещне с лидерите на ЕС във Варна на 26 март"}
{"url": "https://www.dnevnik.bg/sviat/2018/02/06/3124963_prestrelki_vuv_favelite_i_buntove_v_zatvorite_-/", "text": "Бразилците още празнуваха Новата година, когато при затворнически бунт в централнозападния щат Гояс загинаха девет души, двама от които бяха обезглавени. Това отприщи нова престъпна вълна в страната, която е неспособна да се пребори с постоянното насилие. \"Системата за сигурност у нас фалира\", призна министърът на отбраната Раул Жунгман. Изявлението бе направено миналата сряда, часове след като престрелка в Града на Бога - фавела, станала прочута след едноименния филм, затвори една от основните магистрали за летището на Рио де Жанейро. Мнозина автомобилисти изскочиха в паника от колите си, търсейки убежище от интензивната престрелка, избухнала между полицаи и наркотрафиканти. Година и половина след  олимпийските игри  само в щата Рио през януари станаха близо 700 престрелки или около 22 на ден, повечето из фавелите - бедняшките, често с мизерни хигиенни условия квартали, където властват криминалните банди. Насилие вилнее и в други региони на страната - преди две седмици 14 души бяха убити на танцова забава в североизточния град Форталеза. Местният печат обяви касапницата за резултат от разчистване на сметки, а два дни по-късно 10 затворници загинаха в сблъсък между съперничещи шайки в изправително заведение на 120 км от същия град. Корупция \"Трябва да вземем спешни мерки, докато не е станало късно и не сме тръгнали по пътя на други някои страни\", заяви министър Жунгман пред телевизия \"Глобонюз\", като спомена по-специално Мексико. Проблемите с насилието в Бразилия обаче надхвърлят войната между бандите - страната е разяждана от корупция, от дълбоко социално и расово неравенство. Властите сякаш са изгубили  контрола върху фавелите , не  контролират и затворите  - стари и пренаселени, в които все още се разпореждат трафикантите. Наркобароните в Рио често разполагат с по-добри оръжия от полицаите, чиито заплати понякога се бавят с месеци заради тежката финансова криза, изправила този югоизточен щат на ръба на фалита. Положението изглежда още по-тревожно след неотдавнашни разследвания на прокуратурата, според които някои полицаи също са замесени в организираната престъпност. \"Трябва да спрем проникването на престъпността във всички полицейски сили\", призна министърът на отбраната. \"Грозното пате\" Неспособността за справяне с тези проблеми се корени отчасти в конституцията от 1988 г., разработена след двайсетгодишна военна диктатура. Текстът възлага практически цялата отговорност за сигурността на отделните щати, а не на федералното правителство, както като бюджет, така и като стратегия. \"Сигурността бе донякъде като грозното пате. Страната се отърсваше от диктатура и никой не искаше да говори за това\", обясни неотдавна пред журналисти в Сао Пауло Жозе Мариану Белтраме, бивш министър по сигурността на щата Рио. \"Сигурността трябва отново да стане задача на федералния център\", заяви пред АФП Артур Тринидаде, университетски преподавател, оглавявал някога градските сили за сигурност в столицата Бразилия. Той изтъква, че освен бюджетните проблеми липсва закон, който да структурира полицията на национално равнище, няма и \"меродавна\" статистика. Данните идват от неправителствени организации като Форума за обществена сигурност, регистрирал през 2016 г. в  Бразилия 61 619 убийства , средно по седем всеки час. Средният брой загинали от насилствена смърт - 29,9 души на 100 000 жители, е по-висок, отколкото в Мексико (21) и тройно надхвърля показателя 10 на 100 000, приет от ООН като прагова стойност за ендемично насилие. \"Федералното правителство е в отбрана и се ограничава с високопарни декларации, вместо да вземе действени мерки, сякаш търси начин да избяга от отговорност\", обвинява го Игнасио Кану, преподавател от Университета на щат Рио де Жанейро (УЕРЖ)./ БТА", "date": "2018.02.06", "title": "Престрелки във фавелите и бунтове в затворите - насилие заля Бразилия"}
{"url": "https://www.dnevnik.bg/sviat/2018/02/06/3125234_hronologiia_spacex_uspeshno_izstrelia_nai-moshtnata/", "text": "Компанията SpaceX изстреля от щата Флорида ракетата Falcon Heavy, проектирана да бъде най-мощната, с която човечеството разполата в момента. \"Дневник\" проследи на живо събитието, което е смятано за едно от най-вълнуващите в космическата история поне от 10 години насам.", "date": "2018.02.06", "title": "Хронология: SpaceX успешно изстреля най-мощната ракета в света"}
{"url": "https://www.dnevnik.bg/photos/2018/02/06/3124802_fotogaleriia_svetovnite_snimki_na_denia_-_6_fevruari/", "text": "Котката на Джулиан Асандж седи на прозореца на посолството на Еквадор в Лондон, Великобритания. По рано през деня съдът реши, че  .", "date": "2018.02.06", "title": "Фотогалерия: Световните снимки на деня - 6 февруари 2018 г."}
{"url": "https://www.dnevnik.bg/sport/2018/02/06/3125251_abramovich_reshil_da_ostavi_konte_nachelo_na_chelsi/", "text": "Мениджърът на \"Челси\" Антонио Конте ще запази работата си, съобщава Би Би Си. Според информацията в клуба не е обсъждана  евентуална раздяла с италианеца  въпреки провалите в последните мачове. В понеделник шампионите  претърпяха тежко поражение с 1:4 от \"Уотфорд\" . Само пет дни по-рано те  бяха разбити у дома с 0:3  от друг от борещите се за оцеляване отбори - \"Борнемут\". За пръв път от 1995 г. сините загубиха два поредни мача с разлика от три гола. Шампионите имат само една победа в последните си пет двубоя във Висшата лига, като са четвърти на 19 точки от водача \"Манчестър сити\". За собственика на клуба Роман Абрамович и ръководството обаче ключово било, че \"Челси\" е в четворката и продължава да се бори в Шампионската лига и Купата на Англия. Капитанът на отбора Гари Кейхил подкрепи мениджъра. По думите му футболистите трябва да се погледнат в огледалото и да поемат своята отговорност. \"Мениджърът свърши изключителна работа\", каза Кейхил. Конте е пред угрозата да стане третият пореден мениджър, който печели титлата във Висшата лига и бива уволнен още през следващия сезон. На пресконференцията след мача с \"Уотфорд\" италианецът няколко пъти заяви, че не е притеснен за поста си. Той посочи, че дава всичко от себе си. \"Не съм притеснен. Не съм притеснен за работата си. Работя здраво всеки ден и давам 120% от себе си. Ако това е достатъчно - добре. В противен случай клубът може да вземе друго решение. Но аз не съм притеснен\", каза Конте.", "date": "2018.02.06", "title": "Абрамович решил да остави Конте начело на \"Челси\""}
