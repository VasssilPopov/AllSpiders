{"url": "https://www.dnevnik.bg/sviat/2019/09/09/3960846_kakvo_shte_stane_bez_putin_i_drugi_vuprosi_sled/", "text": "Вчера, докато пускал бюлетина, руският президент Владимир Путин отбелязал последния номер в списъка и така, изглежда, гласувал за кандидата на лявата \"Справедлива Русия\" на изборите за градската дума в Москва,  разказва  в. \"Комерсант\". В окръга на Путин обаче спечели комунист. В град, който тази партия не е силно популярна и (както и другаде в Русия) често се определя като казионна, четвърт от вота за нея е изненада след едва 5 от 45 места в досегашната Дума. Това е знак, че протестните настроения растат, способността на опозицията да мобилизира - също. Редовни местни избори в един (макар и най-големия) руски град,  малка част от вчерашното, осъществено из почти цялата страна гласуване , повдигнаха много въпроси какви промени настъпват в руската политика оттук нататък. Какво се променя на теория Твърде малко. Формираната през 2001 г. \"Единна Русия\" е замислена като поддръжник на руския президент Владимир Путин. И организацията, и президентът обаче днес губят рейтинг. Действително почти 60% е немислимо добър резултат например за западноевропейски държавник, но в сравнение с времето преди няколко години спадът в процентни пунктове е почти двуцифрен. След вчерашния вот \"Единна Русия\" държи неформално мнозинство от 26 депутати и това означава, че нито 13-те комунисти, нито седемте души от други партии ще могат да влияят на вземането на решения или на преизбрания миналата година кмет Сергей Собянин. Нужда от нова стратегия Ударът по партията на властта обаче остава. \"Системната\" опозиция получи три пъти повече гласове, отколкото тя се надяваше. При това и 20-те бяха от т.нар.  списък за \"умно гласуване\" на Алексей Навални  (призив, изразяван чрез сайт и приложение, да се гласува за най-популярния опонент на подкрепящите властта). Дори в пробива на по-малки партии, задържали се от деветдесетте, като \"Яблоко\", някои анализатори виждат пробив. \"Това е първият случай, в който истински опозиционни кандидати се избират в Градската дума от началото на деветдесетте\",  казва  за \"Политико\" политологът Виталий Шкляров, някога съветвал партията. Това е сигнал, че на властите ще се наложи да обмислят внимателно стратегията си за следващите избори, отбелязва електронното издание  The Bell . Назад към политиката Демократите се връщат в парламента, пише Кирил Мартинов от  \"Новая газета\" . Поведението на гражданите поставя под въпрос досегашната рецепта за стабилност на властите, отказали да допуснат \"несистемните\" кандидати до вота. Тактиката бе \"проста\" - свеждаше се до \"пределна деполитизация на гражданите\" и \"общонационално преживяване на политиката като едновременно грозно и пределно скучно занимание\". Допълнителни съставки бяха административният ресурс и безкрайните конфликти в самата опозиция, продължава Мартинов. В последните две години обаче гражданите на Москва видяха, че политиците може да имат и неофициално лице. Освен завръщането на стара либерална партия като \"Яблоко\" в московския парламент протестите изтикаха на преден план и друг въпрос - активността, която не превиши значително 20%, е сходна с тази от вота през 2014 г. Така политическата промяна далеч не обхваща всички в обществото. \"Фактически на изборите се сблъскаха два актива - мобилизирания от кметството, от една страна, и наставлявания от опозицията начело Навални, от друга.\" Широките маси се оказаха \"повече или по-малко безразлични\" и това отправя поглед към следващата изборна кампания, когато ще има повече \"административни ресурси\" и \"умно гласуване\".      Какво мисли Кремъл Изборите в Москва бяха наблюдавани внимателно и в Русия, и в чужбина. В руската столица протестите, започнали заради изключване на кандидатите от несистемната опозиция и провокирали властите да прибегнат до сила и масови арести, бяха свързани и със спадащите доходи и непопулярната пенсионна реформа. Предстои и Кремъл да проучи реалната картина и значението ѝ в Москва въпреки съобщенията за \"победа\" на \"Единна Русия\",  отбелязва  кореспондентът на Би Би Си в Москва. Прессекретарят на Путин Дмитрий Песков не свърза резултата в Москва с протестен вот - напротив, резултатът на \"Единна Русия\" като цяло бил \"много успешен\" из страната, на някои места \"повече, отколкото на други\". Песков дори обясни, че изводите са в обратната посока - \"че всички теории на политическите анализатори за протестен вот не се потвърждават\". Освен това не бива резултатите в Москва да се разглеждат отделно от тези в останалата част от страната. Например подкрепяните от \"Единна Русия\" действащи губернатори в 16-те субекта на федерацията, където имаше такова гласуване, бяха преизбрани. Стратегията на Навални печели Поне няколко политолози отбелязаха в разговор с руски издания, че вотът по никакъв начин не може да създаде представа за политически предпочитания - не и след проекта \"Умно гласуване\" на Навални. Идея за нагласите не дойде и от екзитпола, който така и не бе публикуван - снощи считаната за подкрепяща Кремъл агенция, която трябваше да го обяви,  се отказа да го прави . Твърде много избиратели не поискали да споделят предпочитанията си. Според Навални, призовал да се гласува \"умно\" и \"тактически\", пък това е възможност да се отвоюват позиции от \"Единна Русия\" преди изборите за Думата през 2021 г. Пред  \"Хоризонт\"  Димитър Бечев, старши сътрудник към Атлантическия съвет на САЩ и университетски преподавател, каза, че от значение е не вотът след две години, колкото тактиката на несистемната опозиция да използва всеки възможен повод, за да получи власт. Според Бечев стратегията на Навални \"определено печели\" - твърдение, което е трудно да се измери с точност, но което подкрепиха и някои опозиционни кандидати. Например Магомед Яндиев, кандидатът от \"Справедлива Русия\", препоръчан от Навални на мястото на недопуснатия Иля Яшин от същия избирателен район, признава, че при участие на Яшин вероятно щял да загуби. След Путин Бечев каза още, че изборите не са тест за парламентарния вот след 2 години или за Путин, а за модела на управление в създадената от него система, разчитаща на личната му популярност. \"Какво ще стане, след като Путин го няма, това е големият въпрос пред Кремъл в момента\", каза Бечев. Става дума за тезата, че надсистемният Путин в общество с ниско доверие към политици и институции е нужен като крайна инстанция за решаване на всякакви проблеми. Той обаче няма да има право на повече от два последователни мандата, а вторият изтича през 2024 г. Това е тема, на която самият Путин  смята , че е твърде рано да говори. На нея обаче има достатъчно посветени публикации, а според някои руски автори сблъсъците на интересите в  различните управленски структури  (обяснили  репресивния отговор на протестите  през юли и август) ще се задълбочават все повече, докато изтичат следващите 5 години.", "date": "2019.09.09", "title": "\"Какво ще стане без Путин\" и други въпроси след изборите в Москва"}
{"url": "https://www.dnevnik.bg/evropa/2019/09/09/3960751_medeniiat_mesec_mejdu_italiia_i_es_toku-shto_zapochna/", "text": "Новото италианско коалиционно правителство е приветствано като добра новина за Европа.  По-добронамерен към Брюксел екип  заменя популистката коалиция, в която  лидерът на десницата Матео Салвини  и неговата евроскептична партия \"Лига\" имаха значително влияние. Но ако европейските страни не помогнат на Рим във всичко - от бюджетните ограничения до миграционната политика, толкова рязка смяна на курса може да разклати коалицията между антисистемното Движение \"Пет звезди\" (ДПЗ) и левоцентристката Демократическа партия (ДП). Твърдата позиция на Салвини към Брюксел все още се радва на голяма подкрепа в Италия. Политически анализатори отбелязват, че новосъздаденият кабинет с умерени и проевропейски министри на ключови постове е предотвратил онова, което европейските партньори смятаха за кошмарен сценарий: доминирано от \"Лига\" правителство, което най-вероятно би тласнало Италия към нова конфронтация с Европейската комисия заради болезнените бюджетни мерки в момент, когато има опасност отслабената италианска икономика да изпадне в нова рецесия. Трудният съюз между ДПЗ и ДП беше неочакваният резултат от  италианската криза от средата на лятото . Тя започна, когато  Салвини , тогава влиятелен вътрешен министър и вицепремиер, провокира разпадането на коалицията с надеждата да предизвика предсрочни избори, за да стане премиер. Новият кабинет получи похвали от чужбина, като се започне от американския президент Доналд Тръмп, който подкрепи премиера Джузепе Конте, и бъдещия директор на Европейската централна банка - Кристин Лагард. Новото правителство внесе успокоение на пазарите и цената на кредитирането за Италия спадна в сравнение с предишните рекордно високи нива. \"Новото правителство вероятно ще бъде по-отговорно в икономическата сфера от предишното или от кабинет, воден от \"Лига\", каза Луиджи Скациери, изследовател в експертния Център за европейска реформа. \"При все че няма желание за затягане на фискалната дисциплина и иска да промени фискалните правила на еврозоната, то ще е много по-малко склонно да води битка с ЕС\", добави той. Скациери отбеляза, че ако Европа даде на Италия повече свобода за бюджета й, което трябва да бъде поискано от ЕК до средата на октомври и одобрено до края на годината, и помогне със справянето с мигрантските потоци, това не само ще отслаби влиянието на \"Лига\", но и ще насърчи по-проевропейската позиция на ДПЗ. Евроскептичната на времето партия ДПЗ постепенно еволюира през последните няколко години към умерена политическа сила. Тя се отказа от предишните си призиви за референдум за излизане от еврозоната, а новата й платформа се сближи с тази на ДП за необходимостта да се засили ролята на Италия в Европа и наред с това да се облекчат ограниченията, засегнали икономиката.      \"Днес сме напълно единни в разбирането, че ЕС трябва да бъде реформиран, а не разрушен\", каза пред АП Тициана Бегин, ръководител на групата на ДПЗ в Европейския парламент. Тя подчерта също, че истинският повратен момент настъпи, когато, водено от Конте, ДПЗ  подкрепи избирането  на новия председател на ЕК Урсула фон дер Лайен и така изолира \"Лига\", гласувала против кандидатурата й. Изборът на Роберто Гуалтиери, председател на комисията по икономическите въпроси в ЕП, за нов министър на икономиката също успокои международните рейтингови агенции и инвеститорите. Очаква се ЕС да му предостави повече пространство за маневри при изпълнението на нелеката задача да състави бюджет, в който трябва да се избегне тежкото и непопулярно вдигане на ДДС с 23 милиарда евро (25 млрд. долара). Повишаването на ДДС бе въведено от предишното правителство и трябва да влезе в сила догодина, ако сегашното правителство не успее да привлече приходи по друг начин. Очаква се новият италиански кандидат за еврокомисар - бившият премиер и външен министър Паоло Джентилони - да получи важен ресор в ЕС, възможно в сферата на икономиката или конкуренцията. Това ще бъде възприето като още по-силна подкрепа за Италия от европейските партньори. Джентилони се срещна с Фон дер Лайен за един час в петък в Брюксел в момент, когато процесът по сглобяване на нов състав на ЕК, който ще бъде обявен утре, все още е отворен. Съществува риск обаче правителството на ДПЗ и ДП да стане само кратка прелюдия към връщане на \"Лига\" във властта начело на дясноцентристка коалиция, която да започне нова война с Брюксел. ДП и ДПЗ вероятно ще продължат да спорят за ключови политики, тъй като коалиционното им споразумение съдържа общи обещания, чиито детайли все още не са уточнени. \"Би било много неразумно те да подценят шансовете на Салвини да се завърне и да постигне голяма победа, ако скоро има нови избори\", каза Франческо Керубини, професор по европейско право в Международния свободен университет за социални изследвания \"Гуидо Карли\" в Рим. \"В интерес както на ЕС, така и на италианското правителство е да се опитат да поддържат жив медения си месец\", добави той. /БТА", "date": "2019.09.09", "title": "\"Меденият месец\" между Италия и ЕС току-що започна, но докога ще продължи?"}
{"url": "https://www.dnevnik.bg/sport/2019/09/09/3960965_prandi_blizo_sme_do_osnovnata_mi_cel_da_izgradim/", "text": "Селекционерът на националния отбор по волейбол Силвано Пранди смята, че е близо до изграждането на балансиран състав. Думите му дойдоха преди заминаването за европейското първенство. \"Имаше положителни и отрицателни неща в последните два мача. За мен е важно, че сме там, където очаквах да сме, а именно близо до постигането на основната ми цел да изградим балансиран отбор\", каза Пранди. Според него е трудно даден отбор да е напълно готов за турнира. \"Искам да започнем силно и това да ни помогне да постигнем максимума във важните мачове. Много съм доволен и много спокоен от подготовката.\" \"Моята първа цел да спечелим първия мач, втората цел е да победим във втората среща и т.н.\", продължи той. Тодор Скримов е възстановен и е готов за игра след травмата, която получи в решителния мач срещу Бразилия в квалификацията за олимпийските игри. Пранди е уверен, че волейболистите са преодолели поражението срещу \"селесао\" и пропуснатата възможност за класиране за Токио 2020. Европейското ще се проведе във Франция, Словения, Белгия и Холандия от 12-29 септември. Българският отбор е в група А в Монпелие заедно с домакина Франция, Италия, Гърция, Румъния и Португалия. \"Италия си е волейболна страна, която няма нужда от представяне. Франция израсна много в последните години, винаги участва във финалните четворки през последните години. Срещу Румъния, Гърция и Португалия не съм играл доста отдавна, но нека гледаме от нашата страна на мрежата. Безсмислени мачове няма. При по-добро класиране в групата, след това ще има и по-лек съперник. Всеки се стреми да побеждава. Физически е тежко в този формат на шампионата\", каза диагоналът Цветан Соколов.", "date": "2019.09.09", "title": "Пранди: Близо сме до основната ми цел да изградим балансиран отбор"}
{"url": "https://www.dnevnik.bg/sviat/2019/09/09/3960966_mvf_potvurdi_che_kristalina_georgieva_e_edinstveniiat/", "text": "Изпълнителният съвет на Международния валутен фонд потвърди днес официално, че Кристалина Георгиева е единственият кандидат за управляващ директор на мястото на Кристин Лагард, която напуска най-високия пост във фонда на 12 септември. В  съобщението  се казва, че след изтичането на срока в петък само един кандидат е потвърдил желанието си да бъде обсъдена кандидатурата ѝ за поста и това е настоящият Главен изпълнителен директор на Световната банка. Припомня се, че съгласно процедурата, описана в решението от 26 юли, започват срещи между кандидата и изпълнителните директори. Целта е тя да приключи възможно най-скоро и не по-късно от 4 октомври.", "date": "2019.09.09", "title": "МВФ потвърди, че Кристалина Георгиева е единственият кандидат за директор"}
{"url": "https://www.dnevnik.bg/sviat/2019/09/09/3960969_djonsun_veche_e_dlujen_da_poiska_otlagane_na_brekzit/", "text": "Британският премиер Борис Джонсън ще разпусне парламента по-късно тази вечер, след като депутатите вероятно отново отхвърлят искането му за предсрочни избори. Днес в сила влезе законът против  Брекзит без сделка  – той задължава премиера да поиска отлагане на напускането на ЕС, ако до 31 октомври няма споразумение за бъдещите отношения. В същото време от офиса на Джонсън за пореден път заявиха, че Великобритания напуска съюза на 31 октомври  \"без ако и обаче\"  и че той \"няма да иска повече безсмислени отлагания\". Не е известно какви ще бъдат следващите ходове на премиера – по закон той е длъжен да поиска тримесечно отлагане, освен ако не получи  нова сделка за Брекзит.  Джонсън твърди, че има много време за преговори преди Европейския съвет на 17-18 октомври. В същото време Брюксел казва, че нови конкретни предложения от английска страна няма.  Ирландия, чиято граница с Великобритания  е основният проблем, предупреди, че трябва да чуе конкретни предложения, за да бъде избегнат хаотичен Брекзит. Франция и Холандия намекнаха днес, че ЕС може и да откаже удължаване, дори ако Джонсън поиска такова. Висш европейски дипломат твърди пред \"Ройтерс\" обаче, че коментарите са за национална употреба и че никой в Европа не иска  Брекзит без сделка.  Една оставка Председателят на Камарата на общините Джон Бъркоу обяви днес, че ще напусне поста си. Бъркоу бе колоритен лидер в парламента в продължение на 10 години и често вбесяваше собствената си партия с решенията си, които даваха повече време за обсъждане на депутатите и им позволяваха да се противопоставят на правителството. И сега по-шумните аплодисменти за него дойдоха от пейките на опозицията, отбеляза в. \"Гардиън\". Той каза, че ако депутатите гласуват днес да се проведат избори през октомври, няма да участва в тях. А ако ги отхвърлят – ще подаде оставка на 31 октомври, когато Великобритания трябва да напусне ЕС. По думите му това би била \"най-демократичната дата\" за избиране на нов председател. \"Това би означавало, че избори (за негов заместник) се провеждат, когато всички депутати познават кандидатите. Това е за предпочитане пред състезание в началото на мандата на следващия парламента, когато новите депутати няма да са добре информирани. Не бихме искали те да се подчиняват без мисъл на партийни нареждания, нали?\", каза той.", "date": "2019.09.09", "title": "Джонсън вече е длъжен да поиска отлагане на Брекзит; парламентът се разпуска"}
{"url": "https://www.dnevnik.bg/sviat/2019/09/09/3960844_kakvo_e_porno_za_otmushtenie_i_zashto_jertvite_ne_si/", "text": "Що е то порно за отмъщение Това е дефиницията на Инициативата за кибер граждански права – американска неправителствена организация, която се бори с този тип насилие. Според нея обаче терминът  \"порно за отмъщение\"  е подвеждащ и по-удачен е \"недоброволна порнография\" (nonconsensual pornography).  Тази практика превръща хората в \"сексуално забавление за непознати\", като в рамките на дни изображенията, разпространени в интернет, могат да стигнат до семейството, близките, работодателите и познатите на пострадалия, както и да се превърнат в първите резултати при пускането на името му в онлайн търсачка. Проучване на Инициативата за кибер граждански права от 2017 г. показва, че един на всеки осем потребители на социални мрежи в САЩ е бил заплашван или е пострадал от разпространението на негови интимни кадри. Жертви има и от двата пола, но жените са почти два пъти по-застрашени от мъжете. \"Те са си виновни\" На аргумента, че пострадалите  сами са си виновни,  задето са позволили на партньора си да ги снима така, от организацията отвръщат: \"Това не е по-различно от това клиент да даде на сервитьор кредитната си карта или пациент да разкаже на лекар подробности за здравето си. Сервитьорите и лекарите, които злоупотребяват с такава информация, трябва да се изправят пред наказанието на закона. Личната сексуална информация би трябвало да бъде не по-малко защитена\". \"Няма правна, морална или логична причина пълнолетни хора в доброволна връзка да бъдат охулвани заради сексуалната си дейност. \"Не си правете голи снимки, за да не ви атакуват\" не е по-добър аргумент от \"Не се качвайте в кола, за да не ви блъсне пиян шофьор\", дават пример експертите на организацията в отговор на основните аргументи по темата за вината. Какви са последиците Самоубийство .  Депресия .  Злоупотреба с алкохол . Смяна на имена, адрес, град на живеене. Тежки щети върху личния живот, проблеми при кандидатстване за нови работни места. Това са само част от последствията за жервите, които често продължават с години. Това показва проучване, базирано на 18 задълбочени интервюта с жертви на \"порно за отмъщение\". То е проведено от Саманта Бейтс за магистърската ѝ дипломна работа в канадския университет \"Саймън Фрейзър\" на име \"Stripped\": An Analysis of Revenge Porn Victims’ Lives after Victimization\" (\"Разголени: анализ на живота на жертвите на порно за отмъщение\"). Порното за отмъщение е много близко по характеристики със сексуалното насилие, така че и последиците за жертвите на двата вида престъпления са подобни – стрес, злоупотреба с алкохол, посттравматично стресово разтройство, клинична депресия и самообвинения. \"Порното за отмъщение не е физическа атака върху тялото на човека, но се усеща като продължително нападение вътре в него. Подобно на сексуалното насилие, жертвите губят напълно контрола върху сексуалността си, върху тялото си\", пише Бейтс в дипломата си теза по криминология. \"Порното за отмъщение може да не е буквално животозастрашаващо, но има животопроменящи последствия.\" Участнички в проучването са били уволнени, след като снимките им са пратени на работодатели; други се боят, че голите им кадри в \"Гугъл\" ще пречат при бъдещи интервюта за работа. Всички казват, че трайно са загубили способност да се доверяват на хората, което е пречило на следващите им връзки. \"Причината порното за отмъщение да засяга жените толкова тежко отчасти е това, че женската сексуалност се смята за нещо, което трябва да се държи скрито. Макар да има напредък, женската сексуалност все още се смята за източник на срам, докато мъжкото сексуално поведение е повод за гордост\", пише Бейтс. \"Ако една жена стане жертва на сексуално престъпление, действията ѝ веднага се поставят под въпрос и обществото определя дали тя \"наистина е жертва\", или \"си го е просила\".", "date": "2019.09.09", "title": "Какво е \"порно за отмъщение\" и защо жертвите не \"си го просят\""}
{"url": "https://www.dnevnik.bg/sviat/2019/09/09/3960964_zaradi_izlojbata_ot_moskva_opitvat_da_protivopostaviat/", "text": "Струва ми се, че изявлението на българското външно министерство [за откритата днес изложба в София] противоречи на разбирането, което ми се иска да вярвам все повече си пробива път в Европейския съюз. Съвсем неотдавна френският президент Еманюел Макрон, един от лидерите на ЕС, каза, че трябва да се занимаваме с история, която ще обединява народите, а няма да ги разделя. И победата над фашизма, и освободителната мисия на съветската армия са този фактор, който ни обединява с много страни от Европа, тъй кат онацистите им готвеха съвсем друга съдба.\" Това коментира днес преди РИА \"Новости\" ректорът на Московския държавен институт за международни отношения (МГИМО) Анатолий Торкунов. По времето на Юрий Андропов той е за 3 години в посолството във Вашингтон, където се издига до първи секретор. Става първи зам.-ректор на школата за съветски и руски дипломати още през 1989 г., а от 1992 г. е несменяем ректор на МГИМО вече 27 години. От 1993 г. е със статут на извънреден и пълномощен посланик, през 1997 г. влиза в Колегията на външното министерство на Русия, от 20 години е президент на Руската асоциация за международни изследвания, член е на Обществения съвет към Федералната служба за сигурност и т.н. Три пъти е бил в инициативен комитет, издигащ кандидатурата на Владимир Путин за президент, включително на последните избори през 2018 г. Сега Торкунов заявява, че българската официална реакция на изложбата \"75-та годишнина от освобождаването на Източна Европа от нацизма. България\" го е \"поразила и дори обезкуражила\". \"Не очаквах, че представители на външнополитическо ведомство, което трябва да се отличава с професионална работа, може да прави такива изявления, които не просто противоречат на историческата истина, а и обръщат всичко нагоре с краката. Та нали прекрасно знаем каква роля изигра Червената армия за освобождението на Източна Европа, включително на България, от нацизма.\" Ректорът смята, че \"тази изложба не е пропагандно мероприятие\" и целта ѝ е \"заедно да с испомним за нашата обща история, за това какво ни струваше победата във Втората световна война - преди всичко на съветския народ, но и на народите, които освободи Червената армия\". Той посочва, че изложбата е подготвена от професионалисти и представя \"маса фотографии, документи, които свидетелстват за подема, изпитван от българския народ след пристигането на съветските войски\" и посрещането им като освободители. \"Освен това Червената армия тясно си е сътрудничила с отрядите на българската съпротива, които изиграха немаловажна роля в освобождаването на своята страна. И накрая, след идването на съветските войски в България на страната беше оказана много голяма помощ, включително с продоволствие\", изброява още Торкунов. Прибягвайки до известната теза за \"народната дипломация\", която според Москва се разминава с политическата позиция на правителството в София, ректорът допълва, че \"мног опъти съм бил в България и знам как са се отнасяли и се отнасят местните жители към паметта на освободителите\". В събота Министерството на културата на Русия  обяви , че изложбата в София всъщност е първата от 20 подобни \"пътуващи експозиции\", които се подготвят на 12 езика за \"страните, където е имало освободителни операции на съветските войски\": Швейцария, Франция, САЩ, Израел, Латвия, Литва, Естония, Украйна, Беларус, Молдова, Румъния, Унгария, Полшо, Чехия, Словакия, Сърбия, Словения, Норвегия и Австрия. ТАСС разказва днес в обширен репуртаж за изложбата и че е открита в деня, когато България отбелязва \"смяната на политическия строй, денят на освобождението от нацизма\", в който ОФ взел властта, сваляйки \"профашисткото правителство на Константин Муравиев\". Изтъква се, че новото правителство изпълнило толкова бързо условията на маршал Толбухин, че обявената от СССР война приключила бързо без нито един изстрел. ТАСС отбелязва още, че 9 септември се приема нееднозначно в България и обширно цитира декларация на \"български антифашисти и обществения комитет за празнуване 75-та годишнине от Победата над фашизма в България\". В нея позицията на МВнР е наричана \"антиисторически текст\", \"пещерен антикомунизъм и русофобия\", \"изолираща България от съвременния многополюсен свят\", \"демонстрираща груба подмяна на историческите факти и безпардонно отношение към тях и гибелта на хиляди жертви на антифашистката съпротива и българските воини, присъденили се към Червената армия\" и \"реабилитиране престъпленията на нацистите и техните съюзници\".", "date": "2019.09.09", "title": "Заради изложбата от Москва опитват да противопоставят България на Франция и ЕС"}
{"url": "https://www.dnevnik.bg/photos/2019/09/09/3960956_fotogaleriia_svetovnite_snimki_na_denia_-_9_septemvri/", "text": "Момент от Седмицата на мозата в Ню Йорк - модел на \"Томи Хилфигер\".", "date": "2019.09.09", "title": "Фотогалерия: Световните снимки на деня - 9 септември 2019 г."}
{"url": "https://www.dnevnik.bg/sport/2019/09/09/3961011_balukov_shte_pusne_37-godishen_debjutirasht_vratar/", "text": "Селекционерът на националния отбор Красимир Балъков даде знак, че ще използва Христо Иванов в мача с Ирландия. 37-годишният вратар на \"Етър\" ще дебютира за България в приятелската среща във вторник. \"Ще имаме доста смени и доста играчи, които не играха срещу Англия, ще започнат. Искаме да видим всички, които сме извикали, за да знаем с какво разполагаме за бъдеще\", каза Балъков. Успоредно с това селекционерът заговори, че в оставащите мачове от квалификациите ще обиграва отбора. Целта за класиране за Евро 2020 остава, но вниманието вече е насочено към възможностите през Лигата на нациите. \"Квалификациите до края на годината искаме да използваме по най-добрия начин, за да сглобим възможно най-добър кадър, ако ни се отвори възможност през Лигата на нациите\", посочи той. Балъков отново насочи вниманието към изграждането на единна система за развитие на деско-юношеския футбол. \"Нещо куца в цялата ни клубна система. Може би не е мястото да го казвам сега, но ние гласим да се вкара единна концепция, която да се интегрира в 90% от клубовете в развитието на юношеския футбол. В момента всеки работи за себе си и няма общ план. Това искаме да променим още през следващата година. Очакваме да има резултат от тази стратегия до шест-седем години\".", "date": "2019.09.09", "title": "Балъков ще пусне 37-годишен дебютиращ вратар срещу Ирландия"}
{"url": "https://www.dnevnik.bg/biznes/turizam/2019/09/09/3961008_mejdunarodnite_turisti_do_juni_sa_se_uvelichili/", "text": "Броят на международните туристи се е увеличил с 4 процента в световен мащаб през първата половина на 2019 година, като основен принос имат Близкият изток и Азиатско-тихоокеанският регион. Това съобщи днес Световната организация по туризъм (СОТ), цитирана от Франс прес и БТА. След растеж от 7 процента и 6 процента съответно за 2017 и 2018 година увеличението на броя на туристите \"е напът да обърне историческите тенденции и съответства на прогнозата за растеж от 3 до 4 процента\" за 2019 година, подчертава СОТ в комюнике. Данните на международната организация с централа в Мадрид сочат 671 милиона туристи за първото полугодие, което е с 30 милиона повече спрямо същия период на 2018 година. СОТ обяснява този стабилен растеж със \"здрава икономика, по-достъпни пътувания по въздух, по-добра въздушна свързаност и по-голямо улесняване на (издаването на - бел. ред.) на визи\". Организацията обаче предупреждава за въздействието, което оказват върху доверието, \"по-слабите икономически показатели, продължителната несигурност около Брекзит, търговското и технологичното напрежение, както и геополитическите предизвикателства\". Първото шестмесечие е било особено положително за Близкия изток (+8 процента) и Азиатско-тихоокеанския регион (+6 процента). Европа е с увеличение от 4 процента благодарение на американските, китайските, японските туристи и идващите от Залива. Африка (+3 процента) и Америките (+2 процента) отчитат по-умерен растеж, като вторият регион е особено засегнат от спад с 5 процента на южноамериканския пазар заради трудностите на Аржентина.", "date": "2019.09.09", "title": "Международните туристи до юни са се увеличили най-много в Близкия Изток"}
{"url": "https://www.dnevnik.bg/analizi/2019/09/09/3960465_izticha_mandatut_na_sudebniia_inspektorat_razpunal/", "text": "                         Шумотевицата около назначението на Иван Гешев за главен прокурор, маскирано като избор, оставя в сянката си друго немаловажно събитие в съдебната власт. Тази есен Народното събрание (НС) има задължението да организира процедурата и да избере съдебни инспектори като обнови изцяло състава на Инспектората към Висшия съдебен съвет (ИВСС). Съдебните инспектори са с мандат от 4 години, а главният съдебен инспектор, избиран също от НС, упражнява 5-годишен мандат. По ред причини изтичането на мандата на главния съдебен инспектор Теодора Точкова съвпада с този на редовите инспектори. В резултат на това до 18 декември трябва да бъдат излъчени 10-тима членове на ИВСС, а до 2 февруари 2020 г. - и нов главен съдебен инспектор. За да бъде спазен законоустановеният срок, НС следва да открие процедурата още в самото начало на септември, тъй като по закон това трябва да се случи от 2 до 6 месеца преди изтичане на мандата на настоящия ИВСС. Причината да се стигне до това неловко и нарочно избягвано положение за двоен едновременен избор лежи както в 42-рото, така и в 43-тото НС, които провалят две поредни процедури, в резултат на което осуетяват конституционния замисъл за приемственост между ръководството на ИВСС и инспекторите. Но откъде идва важността на инспектората? Макар и второстепенен орган към ВСС, институцията има правомощието да проверява работата на съдиите, прокурорите и следователите. В компетентността на ИВСС е и да отправя предложения за дисциплинарно наказване на магистратите. Ако гражданите са недоволни от правосъдието, ИВСС остава последната възможност да се възвърне доверието им както относно бързината за разглеждане на делата, така и по отношение доколко независимо е произнасянето на съдиите и прокурорите по заведените дела и постъпилите сигнали. В допълнение към това от 2017 г. на практика инспекторатът е и антикорупционна комисия за съдебната власт, тъй като установява наличието на конфликт на интереси на съдиите, прокурорите и следователите, както и събира, публикува и изследва имуществените им декларации. В мандата на действащия съдебен инспектор Теодора Точкова статутът на ИВСС не само получава нови правомощия, но и редица от тях го укрепват като саморегулиращ се орган – сам приема правила за това какви да бъдат и как да се извършват проверки на съдилищата и прокуратурите, на какво ниво и в кой съдебен район. Също въпрос на саморегулация е как да упражнява функциите си по превенция на корупцията и имуществения статус на магистратите. Амбициите на г-жа Точкова стигат дотам, че за малко да обяви пълна независимост на ИВСС от Висшия съдебен съвет в отрицание на изричния текст на чл. 132а от конституцията, който гласи: \"Към Висшия съдебен съвет се създава инспекторат\". При серията изменения на Закона за съдебната власт, през юли 2016 г., Точкова поиска самостоятелен бюджет на инспектората, без възможност Висшият съдебен съвет да го изменя или намалява.  Дискусията  придобива комичен характер, като се стигна и до тълкуване дали \"към\" означава подчиненост на ВСС. При избирането си за главен съдебен инспектор Теодора Точкова обещава да направи регистър на делата от висок обществен интерес на страницата на ИВСС. Такъв все още няма, но това дава повод да се обърне внимание на проверките на ИВСС с висок обществен интерес. Въпреки широките правомощия, увеличения щат служители в помощ на инспекторите, нарасналия бюджет и редица кариерни добавки за инспекторите очакваните резултати така и не се появяват. Вторият състав на ИВСС, начело с Теодора Точкова, призван да направи паметен скок в повишаване изискванията към професионализма, високия морал и бързина на магистратите, наистина произведе паметни резултати: – През пролетта на 2017 г. се разразява скандал начело с главния прокурор Сотир Цацаров, след като бе публикуван видео запис, на който бизнесменът Сашо Дончев, издател на \"Сега\", споделя пред Дамския бизнес форум, че е бил привикан на среща с главния прокурор, за да му се упражни натиск за редакционната политика. В своя позиция до медиите прокуратурата потвърди, че такава среща се е състояла, но отрече главният прокурор да я е инициирал. Впоследствие се разбира, че срещата се е провела с посредничеството на члена на БСП Георги Гергов, в кабинета му в ЦУМ. Инспекторатът не открива нищо нередно. –  Пpeз oĸтoмвpи 2017 г. пpeдceдaтeлĸaтa нa съда Дaниeлa Дoнчeвa иззима нeпpaвoмepнo дeлaтa нa cъдия Mилeн Bacилeв, зa дa ги paзпpeдeли нa ceбe cи. Cpeд дeлaтa e и дeлoтo зa цeнтpaлнaтa cгpaдa нa фaлиpaлaтa KTБ. Пpoвepĸaтa нa ИBCC oтнocнo cпaзвaнeтo нa пpинципa нa cлyчaйнo paзпpeдeлeниe нa дeлaтa установява безспорно нарушение, въпреки това не предлага Дончева за наказание. Taĸa, пpoтивнo нa вcяĸa пpaвнa лoгиĸa, ce cтигa дo пoлoжeниeтo: имa бeзcпopнo извъpшeнo нapyшeниe, имa ycтaнoвeн извъpшитeл и нямa пocлeдвaщo нaĸaзaниe. Инcпeĸтopaтът ĸъм BCC, пpизвaн пo кoнcтитyция дa пpaви пpoвepĸи нa мaгиcтpaтитe и дa пpeдлaгa нa BCC нaĸaзвaнeтo им, дeмoнcтpиpa oтĸaз oт yпpaжнявaнe нa ĸoнcтитyциoннo зaдължeниe. На 18 юли тази година в нарушение на закона ИВСС публикува имуществената декларация на съдия Мирослава Тодорова без да заличи нейните лични данни и данните на семейството ѝ. Файлът бе наименуван \"NE SE CHISTIIIIIIIIIIIIIIIIII\". Главният инспектор Точкова не се яви на изслушването по темата, отказвайки да прекрати отпуска си. Така вместо ръководената от нея институция да гарантира сигурността на български наказателен съдия показа, че неудобните на властта могат да бъдат мачкани от самата власт по всевъзможен начин. При вече отчетеното забавяне срокът, в който ще се правят реални номинации, вероятно ще бъде съвсем кратък, подобно на процедурата от 2015 г. Така замисълът да е ясно как партийните централи са стигнали до определена кандидатура – по пътя на консултациите или по пътя на партийната приближеност, вероятно ще бъде осуетен и отново политическият тарикатлък ще вземе преимущество над експертния. За разлика от изборите за ВСС, при които целта е да влязат и външни за системата лица, тук подборът трябва да бъде изцяло от вътрешни за системата хора – юристи с добър профил и задоволителен опит. С изменението на Закона за съдебната власт от 2016 г. са въведени квоти за това колко и какви по йерархия и материя да бъдат инспекторите, поне това ще направи избора по-малко хаотичен. Процедурата е първото сериозно изпитание и за новия председател на Комисията по правни въпроси в Народното събрание Анна Александрова. Инспекторатът не се ползва с високо доверие в обществото, а изглежда е загубил доверието и на самите съдебни среди, тъй като не наказва провинилите си, а разпъва специален чадър над тях. Затова и възвръщането на доверието е първата и най-важна необходимост, като ролята на ИВСС следва да бъде строго балансирана – без да оказва натиск върху магистратите, без да неглижира проблемите на търсещите правосъдие.", "date": "2019.09.09", "title": "Изтича мандатът на съдебния инспекторат, разпънал знакови \"чадъри\""}
{"url": "https://www.dnevnik.bg/sviat/2019/09/09/3959803_chistki_reforma_i_rust_-_zelenski_obeshta_razlichna/", "text": "Кадрови чистки, съдебна реформа и икономически ръст - половин година след като встъпи в длъжност, президентът с едва месеци политически опит зад гърба си обещава да промени Украйна. Повечето реформи трябва да станат в първата година от мандата му, обясни президентът, излагайки новите си цели пред новите министри и ръководството на парламента. Това означава, че Киев ще трябва да побърза с реформите - за да се изпълни ангажиментът, който Зеленски повтори и пред вицепрезидента на САЩ Майк Пенс във Варшава на 1 септември, срокът е до средата на 2020 г. Зеленски има предвид няколко основни цели, които звучат амбициозно, обобщени от няколко руски издания и Европейския съвет за външна политика. Монополи Разтърсената от анексията на Крим и конфликта в Донбас Украйна трябва според него да отбележи ръст от 40% за пет години, докато той е на власт. Либерализацията и чуждестранните инвестиции трябва да допринесат за това, обяснява новият премиер Олексий Хончарук на брифинг след закрито заседание на кабинета, цитиран от  РБК . Икономиката и сега расте (от 2016 г. насам - с 2.5 - 3.3% от БВП годишно), но сред 16-процентния срив през 2014-2015 г. още не може да се върне на предкризисните нива. Един от инструментите е приватизация - до 1 октомври парламентът трябва да приеме закон, отменящ забранителния списък (той ще бъде заменен със \"стратегически\" предприятия, изредени от правителството, които няма да може да стават частни). До 1 декември ще трябва големите държавни компании да намерят инвестиционни съветници и да започнат подготовка за проджаба. Като сигнал, че Киев ще работи с бизнеса, вече е ликвидиран отделът за икономически престъпления към вътрешното министерство. Това според новия премиер Хончарук трябва да послужи за уверение на частния сектор, че държавата няма да му се меси. Монополът на \"Укрзализници\" в жп превозите трябва да се премахне до края на годината и макар в момента да е \"безразсъдна\" пълната приватизация на оператора, трябват стъпки към преструктуриране. Нужни са нови закони за концесиите (до 1 октомври) и защита на чуждите инвестиции (1 януари 2020 г.). Легализация Хазартът, забранен от 2009 г., да се легализира до края на годината, да се разреши и добивът на кехлибар (с цел изсветляване на съществуващия бизнес). До 1 декември тази година трябва да се отмени и мораториумът върху продажбата на земя, като ще се имат предвид първо интересите на собствениците и развитието на фермерството. Тази мярка е опитвал да въведе и предшественикът му Петро Порошенко, но той се отказа, след като три четвърти от украинците бяха против. Чистка Над 2000 служители на първоинстанционни съдилища ще бъдат съкратени до 1 януари. Единствено с \"решителни мерки\" като \"ежедневно лишаване от съдийската мантия на недостойни за званието съдии\". Първоинстанционните съдилища са само първата стъпка - там трябва да започнат работа \"нови съдии\", каза Зеленски. В няколко агенции като държавния кадастър, екоинспекцията, пътната агенция, строителната инспекция и други. Нова митническа служба трябва да започне работа от 1 декември 2019 г. \"без старите корумпирани\". Междувременно започнаха и други чистки. Съгласно законодателство за отстраняване на началници на местната администрация, назначени от предишния президент, с поста си  се раздели  и Виталий Кличко - професионалният боксьор, заел поста на 5 юни 2014 г. и победил на изборите през есента на 2015 г. В миналото е и спорната фигура Юрий Луценко - бившият главен прокурор е наследен от уважавания от гражданското общество Руслан Рябошапка. Срещу \"външна агресия\" Мощна и боеспособна армия, \"отбранителен план\" и други подобни мерки трябва да са част от \"обезпечаването на сигурността на страната от агресия\", каза още Зеленски. Политически реформи Друга амбиция на Зеленски е депутатите да бъдат намалени на 300 от 450 и да се въведе напълно пропорционална избирателна система, която да ограничи купуването на гласове. Трябва да се оформи и процедура за отстраняване на президента, ако това стане необходимо. Последици Според първия заместник-ръководител на фракцията на управляващата \"Слуга на народа\" Александър Корниенко министри, които не изпълняват нарежданията, трябва да понесат \"последици\" като оставки и уволнения. Политологът Руслан Бортник смята, че Зеленски има \"по-голям шанс\" от всички досегашни украински президенти да се справи, но заради отслабената Украйна ще е много сложно. Минус е и липсата на опит. \"Повярвайте ми, зная вече, разпускането на Върховната рада (парламента - бел. ред.) не е толкова страшно\", каза още Зеленски. Според него, ако реформите не се осъществят, в историята този парламент може да остане като \"най-малко просъществувалия - една година\".      \"Не политик, а технократ\" - най-младият премиер в историята На 35 години Олексий Хончарук няма сериозен политически опит, но вече е премиер. Предшественикът му Володимир Гройсман бе на 38. Професионален юрист и участник в Майдана, макар и не лидер на протестното движение. Зад гърба си Хончарук има кратък опит да влезе в политиката, партията му \"Силата на хората\", основана след събитията от началото на 2014 г., печели едва 0.11% на последвалите избори. \"Хората са важни\" е движение, което създава 4 години по-късно, преди началото на президентската кампания, но без особен успех. Не е известно как той се запознава със Зеленски. В последните години обаче има кратък опит в администрацията - поканен е от министъра на икономическото развитие Айварас Абромавичюс да оглави агенция, която улеснява започването на бизнес в Украйна. Обещанието на президента бе да назначи \"икономически гуру\" и \"независим силен човек с професионално образование\", който \"никога не е бил в политиката\". Макар последното да не е съвсем валидно за него, неуспехът му по-скоро помага на имиджа на \"ново лице\", обобщава базираното в Латвия рускоезично електронно издание  \"Медуза\" . Според  \"РБК-Украйна\"  Андрей Богдан, началникът на президентската администрация, е лобирал за назначаването му. Силната фигура на Богдан същевременно повдига въпроси, а у някои - и опасения, че Богдан може да действа задкулисно и с \"паралелно правителство\" да заобикаля Хончарук, пише  Европейският съвет за външна политика . Малката прилика със сериала Изпълнителната власт се свива - броят на министерствата например намаля от 25 на 17. Зеленски същевременно дава сигнал към обезпокоените от предполагаемите му връзки с олигархията. Например няма промяна в ръководството на централната банка въпреки конфликта между институцията и национализираната \"Приватбанк\" на олигарха Игор Коломойски, често наричан човека зад президента. Няма промяна и в министерството на финансите, където е уважаваната от МВФ Оксана Макарова. Днес в страната пристига и мисия на МВФ, която според някои издания може да одобри пакет с нова финансова помощ за Киев. Външните работи и отбраната междувременно отиват при Вадим Пристайко (бивш зам. външен министър и ръководител на мисията на Украйна в НАТО) и Андрий Захороднюк (учил във Великобритания и занимавал се основно с частен бизнес и граждански организации). Други като вътрешния министър от времето на Порошенко, Арсен Аваков, остават на поста си, а той е критикуван за връзки с организирани престъпни групи и крайнодесни организации. Все пак има и един паралел със сериала, изстрелял Зеленски в общественото полезрение - ръководителят на Службата за сигурност на Украйна (СБУ) е негов приятел от детинство. Разликата с телевизионната продукция \"Слуга на народа\" (дала името и на управляващата партия) обаче е, че в нея избраният за държавен глава Васил Голобородко (в ролята сегашният президент) назначава съученици на почти всички важни постове.", "date": "2019.09.09", "title": "Чистки, реформа и растеж - Зеленски обещава различна Украйна"}
{"url": "https://www.dnevnik.bg/analizi/2019/09/09/3960474_trevojna_e_ne_nesvurshenata_a_svurshenata_rabota_na/", "text": "                         Минахме да видим новооткрития пловдивски Централен площад. Трябва да призная, че вграждането на елемент от древноримския форум в площада изглежда по-добре, отколкото очаквах. Видно е също така, че има много несвършена работа, тъй че Това, което намирам за истински тревожно обаче, е не несвършената работа, а тази, дето е вече свършена. И по-конкретно -- нейното качество. Пропускам липсата на каквото и да е отводняване; това вече май сме го обсъждали (под настоящата настилка има 70 см стар бетон, а площадът на практика няма никакъв наклон). И мръсотията и петната пропускам (допускам, че от бързане не е останало време за качествено почистване -- макар да подозирам, че много от петната са Заглеждам се единствено в най-базовото, най-основното, най-незаобиколимото: това, за което всеки най-напред би се погрижил в собствения си хол, коридор или баня. Да са равни плочките, да са еднакви фугите, да са прави линиите.      И ми се чини, че на момчетата, дето са взели пари за тая работа, дори и героят на Кирил Господинов от \"Баш майсторът\" би им завидял. Нейсе; както казват хората: битият -- бит. Всъщност най-тъжното от всичко е, че (ако се спазва обичайният ни градски график) до следващия ремонт на площада остава не по-малко от половин век.", "date": "2019.09.09", "title": "Тревожна е не несвършената, а свършената работа на площада в Пловдив"}
{"url": "https://www.dnevnik.bg/sport/2019/09/09/3960518_nadal_likuva_na_us_open_sled_zrelishten_final_s/", "text": "Рафаел Надал стъпи на върха на US Open след зрелищен финал срещу Даниил Медведев. Испанецът се наложи със 7:5, 6:3, 5:7, 4:6, 6:4 в драматичен двубой, продължил близо пет часа, в който руснакът се бори до последно. С успеха си в Ню Йорк Надал вече има 19 титли от Големия шлем и се доближи на една от рекорда на Роджър Федерер. Това е четвъртият път, в който той стъпва на върха на US Open и по този начин се изравни с Джон Макенроу и остава на една титла от рекордьорите Джими Конърс, Федерер и Пийт Сампрас. \"Победата е толкова важна за мен. Особено след като мачът ставаше все по-труден. Успях да задържа нервите си. Това беше луд мач и съм много развълнуван\", каза победителят. По думите му финалът е бил невероятен. \"Даниил е само на 23 години и начинът, по който се бори и променяше ритъма на мача, беше впечатляващ. Той ще има много други възможности\", добави Надал. Крачка преди финала  Медведев преодоля Григор Димитров . Надал продължи забележителното си представяне с десета поредна победа и общо 26-а в последните 27 мача. Силната серия го отведе до титлите на \"Ролан Гарос\", US Open и мастърса в \"Монреал\", както и до полуфиналите на \"Уимбълдън\". Испанецът обясни, че финалът срещу Медведев е бил много тежък физически и психически. Според него съперникът му е допринесъл за зрелищния мач. \"С начина, по който той се бори и по който игра - той е шампион. Поздравления за него. Наистина вярвам, че може да има още много възможности\", каза испанецът. \"Драматичният край на мача прави този ден незабравим, част от историята на спорта. Много съм щастлив. Това отличие значи всичко за мен днес\", добави Надал. Още в началото на мача Медведев проби за 2:1, но испанецът веднага изравни. В края на първия сет Надал направи решителна крачка с нов пробив за 7:5. Във втория руснакът изпусна една възможност да тръгне с успех при сервис на съперника. В четвъртия гейм той се защити от 0:40. Надал съумя да пробие в шестия гейм и това го отведе към успеха в сета, с който взе голяма преднина. Усещането, че испанецът върви към трисетова победа се засили с пробива му за 3:2 в третия сет. Медведев обаче отвърна мигновено и изравни. В заключителната част на сета той прояви воля и след пробив стигна до 7:5. В четвъртата част отново с късен пробив руснакът изравни резултата в мача. Надал трябваше да се защитава в началото на решителния сет, когато във втория гейм изоставаше с 15:40 при свой сервис, но се справи. След това той направи два пробива за 5:2, но съперникът му продължи да се бори. Медведев върна единия пробив, а след това на свой сервис спаси два мачбола. Нещо повече - в десетия гейм той имаше възможност и за изравняване, но Надал се защити и след това спечели турнира.", "date": "2019.09.09", "title": "Надал ликува на US Open след зрелищен финал с Медведев"}
{"url": "https://www.dnevnik.bg/sport/2019/09/09/3960522_grigor_dimitrov_preletia_do_25-oto_miasto_v_svetovnata/", "text": "Григор Димитров направи най-големия си скок в световната ранглиста от влизането си в топ 100 на 31 януари 2011 г. Българинът се изкачи с 53 места до 25-ата позиция. Успехът му идва след силното му представяне на US Open. В Ню Йорк той надхвърли очакванията и стигна до полуфиналите, където  отстъпи срещу Даниил Медведев . По пътя си  спечели първа победа срещу Роджър Федерер . Преди турнира в САЩ Димитров се беше смъкнал до най-ниското си място в ранглистата на АТП от повече от седем години. \"Усетих какво е да си на дъното и не искам да го изпитвам никога повече\",  заяви българският тенисист преди дни .", "date": "2019.09.09", "title": "Григор Димитров прелетя до 25-ото място в световната ранглиста"}
{"url": "https://www.dnevnik.bg/evropa/2019/09/09/3960528_pilotite_na_british_eurueiz_zapochnaha_bezprecedentna/", "text": "Пилотите на британския превозвач \"Бритиш еъруейз\" (British Airways) започнаха в полунощ (местно време) 48-часова стачка с искания за увеличаване на възнагражденията и подобряване на условията на труд, съобщиха \"Ройтерс\" и ТАСС, цитирани от БТА.  Заради стачката, която може да стане най-голямата в историята на компанията, \"Бритиш еъруейз\" беше принудена да отмени 1500 полета. Най-малко 280 хиляди пътници ще бъдат засегнати, съобщава в. \"Дейли телеграф\".  В хода на досегашните преговори синдикатът на пилотите БАЛПА (BALPA) отхвърли предложението на авиокомпанията за вдигане на заплатите с 11.5 процента за три години. Синдикатът настоява, че това е недостатъчно, защото финансовите показатели на компанията сега й позволяват да направи на пилотите по-добро предложение. \"Бритиш еъруейз\" от своя страна заяви, че стачните действия са неоправдани, защото предложението й за вдигане на заплатите е \"достойно\".  Хиляди пасажери бяха принудени да търсят алтернативни варианти на пътуванията си, а авиокомпанията беше подложена на критики за начина си за комуникация с пътниците преди стачката, отбелязва \"Ройтерс\". \"Тази стачка ще струва на компанията много повече, отколкото инвестициите, необходими за уреждане на този спор\", заяви генералният секретар на БАЛПА Брайън Стрътън в навечерието на стачката. \"Време е да се върнем на масата за преговорите и заедно да стигнем до сериозна оферта, която ще сложи край на този спор\", добави той. Говорител на британския премиер Борис Джонсън призова и двете страни да прекратят спора.  Командирите на полети на \"Бритиш еъруейз\" сега получават средно 167 хиляди паунда (205 хиляди долара) годишно. Средната годишна заплата на вторите пилоти възлиза на 70 хиляди паунда (86 хиляди долара).", "date": "2019.09.09", "title": "Пилотите на \"Бритиш еъруейз\" започнаха безпрецедентна 48-часова стачка"}
{"url": "https://www.dnevnik.bg/sviat/2019/09/09/3960037_bulgariia_triabva_da_zamesti_nad_5_mln_za_novo_selo/", "text": "САЩ очакват от България да замести 5.2 млн. долара, които американското министерство на отбраната бе предвидило за склад за муниции на полигона \"Ново село\". Причината е, че по нареждане на президента Доналд Тръмп одобрените от него преди година средства се пренасочват за строителство на заграждения по границата между САЩ и Мексико. Понеже Тръмп не получава очакваната финансова подкрепа за изпълнение на най-спорното си предизборно обещание, той използва правомощията си вътрешно да преразпределя бюджетни средства. Така на Пентагона бе наредено да пренасочи 3.6 млрд. долара за 280 км от стената и в сряда ведомството обяви, че трябва да спре финансирането на 127 проекта. Те са в страната и чужбина и са най-различни - от модернизиране на бази до училища и детски градини за семействата на военните. В Европа са засегнати и обекти, някои от които бяха обявени като принос за по-добра защита на съюзниците от руската заплаха. България е най-малко засегната, докато загубите на Полша, Румъния или Словакия се измерват в десетки милиони долара. Пренасочването на средства беше остро критикувано от конгресмени, според които създава рискове за националната сигурност на страната и заобикаля парламента. Новината бе обявена в сряда, а късно в четвъртък министърът на отбраната Марк Еспър заяви в Лондон, че очаква партньорите в НАТО сами да запълнят изненадващо открилите се дупки в проектите. \"Посланието ми, откакто поех временно поста до днес, винаги е било за повече споделяне на бремето. Така че част от него ще бъде \"Вижте, ако наистина сте загрижени за сигурността си, тогава може би трябва да видите как да покриете тези проекти вместо нас\", защото в много случаи става дума за изграждане на инфраструктура на тяхна територия\". Може би трябва да платите тази сметка\", цитира думите му \"Ройтерс\". Тръмп, който в кампанията си твърдеше, че Мексико ще плати за стената, използва законов текст, позволяващ на министъра на отбраната в случай на национална извънредна ситуация, изискваща употребата на армията, да им помогне със строителство без да търси одобрението ан Конгреса. Затова президентът обяви извънредно положение по границата, където в помощ на граничната охрана за справяне с мигрантите от Централна Америка са разположени около 3000 военни и 2000 служители на Националната гвардия. Пентагонът използва средства, предназначени за други обекти, но по които още не са сключени договори за изпълнение. Но ходът на Вашингтон и думите на Еспър отекват по различен начин в Европа, тъй като са засегнати средства по започнатата през 2014 г. от президента Барак Обама Инициатива за европейска отбрана в помощ на американската армия и съюзниците след като Русия анексира Крим. Преди година в Източна Европа най-голямата сума бе предвидена за   - 144 млн. долара, от които 87 млн. долара за военно-въздушната база в Повидз. Сега над 130 млн. от тях отидоха за граниата с Мексико.   е засегната със 105 млн. долара, предвидени за складове за муниции и модернизация на самолетна писта. За ВВС базата \"Михаил Когълничану\" в съседна   бяха предвидени 21.6 млн. долара. За балтийските републики единствено Естония попадна в бюджета за 2019 г. с 15.7 млн. долара. с два обекте за тренировки на спецчасти, които сега остават без финансиране. В списъка, разпространен от американски медии, са и 47.8 милиона долара за военноморската база на НАТО до град Суда на  . Под въпрос са 55.4 млн. долара за ВВС базата \"Кечкемет\" в  , 66.6 млн. долара за пистата на военновъздушната база \"Сигонела\" в  , 67.4 млн. долара за електронна система на ВВС в  , 21.6 млн. долара за Рота - военноморската база в  Но най-засегнати са   и  , където не става дума само за инициативата от времето на Обама. Германските обекти, изброени в списъка, включително няколко училища за десетки милиони долара, са общо за 470 млн. долара. Британските са за над 250 млн. долара. Министерството на отбраната призовава Конгреса да гласува запълване на пренасочените средства със задна дата. Републиканците са общо взето съгласни, но демократите казват, че това финансиране вече е гласувано и че не одобряват Тръмп да се разпорежда без тяхно съгласие с конституционното им право да управляват как се изразходва бюджетът. Ако Конгресът запълни средствата, много от проектите ще могат да продължат без забавяне, защото сключването на договори за строителство в тях е предвидено за следващите години, напомня \"Вашингтон пост\".", "date": "2019.09.09", "title": "България трябва да замести над $5 млн. за \"Ново село\", Тръмп ги насочи към стената с Мексико"}
{"url": "https://www.dnevnik.bg/evropa/2019/09/09/3960530_frenski_ministur_izkljuchi_novo_otlagane_na_brekzit/", "text": "Ръководителят на френската дипломация Жан-Ив льо Дриан изключи категорично вчера възможността за ново отлагане на Брекзит при настоящите обстоятелства, предаде \"Франс прес\". \"При сегашното състояние на нещата това не може да стане\", заяви външният министър в политическо радиопредаване. \"Британците казват, че искат да предложат други решения, алтернативни варианти за гарантиране на напускането. Ние обаче не сме ги видели, така че - не, няма да започваме отначало на всеки три месеца. Нека британците ни ориентират\", заяви Льо Дриан. Миналата седмица британският парламент  прие предложение за закон , задължаващ премиера Борис Джонсън да отложи с три месеца датата на Брекзит, който сега е насрочен за 31 октомври, ако не постигне споразумение с ЕС за развода до 19 октомври, точно след срещата на Европейския съвет. \"Британците трябва да приемат положението си. Трябва да ни кажат какво искат\", подчерта френският външен министър. \"За момента не се знае какво искат, тъй като  няма мнозинство за никоя от опциите . Има безизходица, която крие рискове за Обединеното кралство, тъй като  Шотландия не се е отказала  от идеята за независимост\", допълни той. ", "date": "2019.09.09", "title": "Френски министър изключи ново отлагане на Брекзит при сегашните обстоятелства"}
{"url": "https://www.dnevnik.bg/evropa/2019/09/09/3960531_pochti_1500_dushi_sa_pochinali_tova_liato_vuv_franciia/", "text": "Почти хиляда и петстотин души са починали това лято във Франция заради изключително силните жеги. Това съобщи в ефира на радио \"Франс енфо\" министърът на солидарността и здравеопазването Анес Бюзен, цитирана от \"Франс прес\" и БТА. По данни на ведомството средната смъртност за периода във Франция е нараснала именно заради изключително горещото време. \"Тази година във Франция имаше 18 много горещи дни. Жегите засегнаха на практика 20 милиона души\", добави Бюзен и уточни, че половината от починалите общо 1435 души са над 75-годишни. Тази смъртност впрочем е \"десеторно по-ниска, отколкото през жегите от 2003 г., когато във Франция умряха 15 хил. души\", допълни министърът. Според Бюзен мнозина са оцелели благодарение на помощта, предоставяна на възрастните хора от социалните служби. Тя обаче прикани да се разработят нови мерки за борба с рисковете по време на горещините, тъй като смята, че жегите може да се завърнат. На 28 юни термометрите в южния френски департамент Еро показаха 48 градуса по Целзий - температурен рекорд за континентална Франция.", "date": "2019.09.09", "title": "Почти 1500 души са починали това лято във Франция заради рекордните жеги"}
{"url": "https://www.dnevnik.bg/na_put/2019/09/09/3958985_nai-dobrite_destinacii_za_putuvane_sred_divata_priroda/", "text": "Биоразнообразие, опазване на защитени зони, наличие на природни и национални паркове и природонаучни музеи - по тези показатели сайтът за луксозни туристически пътувания True Luxury Travel разработи индекс на страните, които най-добре пазят дивата си природа  (Global Wildlife Travel Index ). Сред общо 107 държави България е класирана на 34-то място. В класацията за тази година има значителни размествания спрямо миналогодишната, когато подредбата е направена за пръв път. Прецизирани са много от критериите, акцент вече се поставя върху устойчивостта на екологичните практики - нещо, което пътешествениците - любители на дивата природа, особено ценят. Събрана е и много по-обширна информация, коментират авторите й. Така в миналогодишния вариант на индекса България беше едва 67-ма. Лидерът през миналата година САЩ сега е поставен на пето място. А сегашният лидер Финландия миналата година беше класирана 31-ва. Освен това през 2018 г. участваха 142 държави, а през тази броят им е ограничен до 107. Европа доминира в първата десетка. Финландия води благодарение на високите нива на екологична устойчивост, уникалното разнообразие от растителни и животински видове, красиви пейзажи и трайни усилия за опазване на природата. Страната разполага с 39 национални парка, а горите заемат над 73% от територията й. 1. Финландия 2. Швеция 3. Бразилия 4. Канада 5. САЩ 6. Норвегия 7. Испания 8. Германия 9. Полша 10. Словения България е в топ 20 само по показател \"защитени местности\", където е поставена на 13-то място. Показателят оценява наличието на национални и природни паркове и резервати на 1000 хектара площ. В тази група лидер е Венецуела, над половината от територията на която е защитена от човешко вмешателство, следвана от Словения, Люксембург и Полша. Сред страните от ЕС в общата класация България е на 17-то място (Кипър и Малта не са представени) . След България се нареждат Хърватия, Великобритания, Белгия, Дания, Унгария, Литва, Люксембург, Ирландия и Португалия.", "date": "2019.09.09", "title": "Най-добрите дестинации за пътуване сред дивата природа"}
{"url": "https://www.dnevnik.bg/bulgaria/2019/09/09/3960533_kratki_novini_osem_dushi_sa_v_bolnica_sled_katastrofa/", "text": ". ГЕРБ продължи практиката от евроизборите и сключи днес рамкови политически споразумения и за местните избори с партиите \"Обединени земеделци\" на Петя Ставрева и \"Български демократически форум\" на Жаклин Толева. В споразумението се посочва, че структурите на ГЕРБ могат да сформират коалиции с \"Обединени земеделци\" и \"Български демократически форум\" за съвместно явяване в различни общини чрез излъчване на обща кандидатура за кмет и обща листа с общински съветници, съобщи през \"Фейсбук\" профила си лидерът на ГЕРБ и премиер Бойко Борисов. ГЕРБ вече подписаха споразумение за сътрудничество на местните избори със СДС. Преди евроизборите тази пролет с мотив, че изпълнява волята на Европейската народна партия (ЕНП), към чието семейство принадлежат, ГЕРБ подписа предизборно споразумение със СДС и даде две места в листата си на кандидати от съюза - Александър Йорданов и Илия Лазаров са съответно шести и последен. След това подписа споразумения с \"Обединени земеделци\" на Петя Ставрева, ПП \"Никола Петков\" на Венцислав Върбанов и Български демократически форум на Жаклин Толева. В съюза влезе и \"Движение Гергьовден\" с почетен председател Любен Дилов-син, но чрез споразумение само със СДС. Всички пострадали в катастрофата вчера са стабилни Осем души, а не седем, както се съобщаваше вчера, са получили болнично лечение след вчерашната катастрофа между тир и автобус на магистрала \"Хемус\". Всички пострадали са в стабилно състояние, съобщи на брифинг в \"Пирогов\" тази сутрин здравният министър Кирил Ананиев. Най-тежко е пострадал шофьорът на автобуса - 64-годишен мъж. Той е със счупени лява и дясна подбедрица. През почивните дни в \"Пирогов\" е оказана помощ на пострадали в 28 катастрофи. Общо 2000 души са потърсили помощ в спешната болница, а 400 са оставени за лечение, добави директорът Асен Балтов. Правосъдният министър отново обвърза запазването на мониторинга с оставка  Министърът на правосъдието Данаил Кирилов категорично потвърди решимостта си за подаде оставка, ако до края на комисията \"Юнкер\" не отпадне наблюдението над България в областта на правосъдието и вътрешния ред. \"Ако не успеем в този процес, причините до голяма степен ще са в България\", каза министърът в интервю за БНТ. По думите му е \"крайно време да спрем сами да си създаваме препятствия, които с огромно усилие да преодоляваме\". \"Моята оставка винаги е на масата. Важно е да постигнем един положителен резултат за България\", добави Кирилов. ", "date": "2019.09.09", "title": "Кратки новини: Всички пострадали в катастрофата вчера са стабилни"}
{"url": "https://www.dnevnik.bg/evropa/2019/09/09/3960537_britanski_deputati_moje_da_sudiat_djonsun_ako_otkaje/", "text": "Британски депутати, включително и тези, които премиерът Борис Джонсън  изключи миналата седмица  от своята Консервативна партия, подготвят съдебен иск срещу премиера, ако той откаже да поиска отлагане на Брекзит, съобщи Би Би Си. Законопроект на опозицията , който принуждава Джонсън да поиска от Европейския съюз продължаване на срока за британското оттегляне от общността с цел да се избегне Брекзит без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише. Джонсън обаче каза, че няма намерение да иска от Брюксел ново продължаване на крайния срок и \"по-скоро ще лежи мъртъв в канавка, отколкото да отложи Брекзит\". Вестник \"Дейли телеграф\" цитира негови думи, че той бил обвързан \"само на теория\" с новия закон. Правителството досега не е коментирало съобщението на Би Би Си, според което голяма група депутати вече са събрали юридически екип и са готови да поискат по съдебен път прилагането на закона, ако е необходимо. Според Джонсън единственият изход от задънената улица с Брекзит е провеждането на нови избори. Той иска те да се състоят на 15 октомври, за да спечели нов управленски мандат и да разполага с оставащите две седмици, за да осъществи Брекзит навреме. За да свика нови избори обаче, той се нуждае от две трети от депутатските гласове, а опозиционните партии, включително Лейбъристката, вече заявиха, че ще гласуват или против, или ще се въздържат по този въпрос, докато законът, принуждаващ Джонсън да поиска отлагане на Брекзит, не бъде изпълнен. Джонсън вече веднъж не успя на събере достатъчно гласове за нови избори  при първия опит в сряда . Има насрочено ново гласуване по въпроса в понеделник със слаби шансове премиерът да спечели.", "date": "2019.09.09", "title": "Британски депутати може да съдят Джонсън, ако откаже да поиска отсрочка на Брекзит"}
{"url": "https://www.dnevnik.bg/evropa/2019/09/09/3960540_holandskiiat_premier_turciia_i_es_triabva_da/", "text": "Предвид оплакванията на Турция от сделката с Европейския съюз за бежанците от 2016 г. тя трябва да бъде предоговорена, заяви холандският премиер Марк Рюте, цитиран от \"Хюриет дейли нюз\". Той подчерта, че преговорите трябва да бъдат между блока и Анкара. Сделката от 2016 г. цели да се намали нелегалната миграция през Егейско море чрез по-строги мерки срещу трафикантите на хора и подобрение на условията за трите милиона (сега 3.6 милиона) сирийски бежанци в Турция. Анкара се оплака, че ЕС не изпълнява своята част от споразумението, включваща милиарди евро помощ за сирийските бежанци. По думите на Рюте Турция получила и финансова, и практическа помощ. На 4 септември турският президент Реджеп Тайип Ердоган  предупреди, че страната  му може да \"отвори вратите\" за сирийски бежанци към Европа, ако Анкара не получи подкрепата, която очаква. ЕС обеща 6 милиарда евро за подобрение на условията за сирийски бежанци там, но само 2.22 милиарда евро са отпуснати до юни според Турция. Думите на Ердоган следват решението на Анкара  да замрази временно сделката .", "date": "2019.09.09", "title": "Холандският премиер: Турция и ЕС трябва да предоговорят сделката за бежанците"}
{"url": "https://www.dnevnik.bg/sviat/2019/09/09/3960543_honkongski_uchenici_podkrepiha_protestite_s_jiva_veriga/", "text": "Стотици ученици от средните училища образуваха живи вериги по улиците на Хонконг днес в подкрепа на антиправителствените протести след поредна седмица на сблъсъци в управлявания от Китай мегаполис, предаде \"Ройтерс\". Метростанциите, които вчера бяха затворени по време на ожесточените сблъсъци между демонстранти и полицията, днес отново заработиха. Полицията в Хонконг вчера използва сълзотворен газ и стреля с гумени куршуми, за да разпръсне агресивно настроени демонстранти, събрали се за неразрешен протест в оживения търговски район Козуей бей. Десетки хиляди изпълниха улиците на Хонконг в шествие до консулството на САЩ, за да призоват американския Конгрес да приеме предложен законопроект за санкции срещу правителствени служители от Хонконг, уличени в погазване на основните свободи, предаде ДПА. Китайските държавни медии днес обявиха, че Хонконг е неразделна част от Китай и че всяка форма на отцепничество \"ще бъде смазана\". Китайският в. \"Чайна дейли\" съобщи, че вчерашният митинг е бил доказателство, че чужди сили стоят за протестите, и предупреди, че демонстрантите \"трябва да спрат да поставят на изпитание търпението на централното правителство\". Правителството на Хонконг междувременно предупреди чуждите правителства да не се месят във вътрешните дела на мегаполиса. В изявление правителството на Хонконг осъди също така \"незаконното поведение на радикалните протестиращи\" след ожесточените сблъсъци тази нощ между протестиращи и полицията.", "date": "2019.09.09", "title": "Хонконгски ученици подкрепиха протестите с жива верига"}
{"url": "https://www.dnevnik.bg/evropa/2019/09/09/3960556_finlandiia_polaga_usiliia_da_vkara_praviloto_pari/", "text": "Финландия ще използва председателството си на Съвета на ЕС, за да настоява за приемането на спорните планове на Брюксел за орязване на еврофинансиране за държавите, които нарушават върховенството на закона, предаде \"Файненшъл таймс\". Министърът по европейските въпроси Тити Тупурайнен каза, че защитата на общите ценности на блока е от първостепенно значение, предвид че \"повече или по-малко тоталитарни режими\" се появиха по света. Опитите на Хелзинки да превърне върховенството на закона в приоритет на своето шестмесечно ротационно председателство, което започна на 1 юли, вероятно допълнително ще засилят напрежението с някои страни, сред които Унгария и Полша. Срещу двете вече има задействани европейски наказателни процедури заради нарушения на правилата и ценностите на блока. Тупурайнен подчерта, че Хелзинки не иска да \"посочва и порицава\" конкретни столици. \"Не става въпрос за отнемане на пари от определени държави\", каза тя пред \"Файненшъл таймс\". \"Това е превантивна мярка и нейната цел е да се прилага за всички държави членки\", допълни министърът. Попитана за критиките срещу предложението, идващи от Варшава и Будапеща, тя отговори: \"Интересно е, че го интерпретират по този начин. Целта е да бъде инструмент, с който да се защитава нашият общ бюджет.\" Тупурайнен изрази увереност, че планът за обвързване на еврофондовете с върховенството на закона ще бъде включен в крайната версия на следващия седемгодишен бюджет на блока за периода 2021-2027 г. Предложението спечели подкрепа от западни и северни европейски страни, подразнени от ограничените инструменти на ЕС за противодействие на нелибералните тенденции в блока. Министърът обясни, че степента, в която отпускането на средства по бюджета ще бъде обвързано с върховенството на закона, все още се обсъжда. Будапеща, където критици обвиняват премиера Виктор Орбан, че подкопава независимостта на медиите и на съдебната система, атакува Финландия, откакто тя пое председателството на Съвета на ЕС. През юли Орбан изтъкна липсата на конституционен съд в Хелзинки и факта, че съдиите се назначават от президента по препоръка на правосъдния министър. Унгарският министър на правосъдието заяви миналата седмица, че Будапеща  ще отхвърли всякакво свързване  на бюджета на ЕС с върховенството на закона. Страните от Централна и Източна Европа са големи нетни получатели на еврофондове.", "date": "2019.09.09", "title": "Финландия усилено опитва да вкара правилото \"пари срещу законност\" в бюджета на ЕС"}
{"url": "https://www.dnevnik.bg/sviat/2019/09/09/3960549_umno_glasuvane_-_partiiata_na_vlastta_gubi_pozicii_v/", "text": "Управляващата и подкрепяща президента Владимир Путин \"Единна Русия\" е изгубила около една трета от местата си в московската дума. В 20 от 45 избирателни района са спечелили кандидати на системната опозиция, които бяха посочени от Алексей Навални като част от стратегията за \"умно гласуване\". Това са два от изводите след вчерашното гласуване за Московска градска дума като част от руския Единен ден за гласуване (тази година 8 септември), където пречките пред участието на несистемната опозиция и белязаните от арести и присъди многохилядни протести придадоха на вота национално значение. Шестнайсет региона гласуваха за губернатори, 13 - за местни парламенти, 22 административни центъра - за нов състав на градската управа, а три регионални столици - за кметове. Освен това четири едномандатни окръга избираха допълнително свои представители във федералния парламент. Равносметката за момента е, че кандидатите на властта - заемащите поста губернатори -  спечелиха  навсякъде, където се състоя такъв вот. \"Единна Русия\" обаче изгуби изборите в Хабаровския край (в Далечния изток), където взе 2 от 36 места (останалите са при националисти и комунисти). В Московската дума издигнатите или свързваните със същата партия кандидати ще са по-малко, отколкото в досегашния състав, и досегашният лидер на фракцията им Андрей Метелски  не бе преизбран , след като загуби от комунистически съперник. Независими, но не съвсем Московските изборни власти публикуваха резултатите в последните часове, след като снощи отказ на избирателите да обявят за кого ще гласуват остави руската столица без екзитпол. В 25 от 40 окръга печелят независими кандидати, голяма част от които всъщност всъщност бяха на \"Единна Русия\". Стратегията бе да има дистанция между тях и управляващата партия, чиято популярност е рекордно ниска за последното десетилетие. Деветима са преизбрани депутати от фракцията на \"Единна Русия\". Комунистите (КПРФ) получават 13 места, \"Справедлива Русия\" - 3 места, \"Яблоко\" - 4, при над 99% обработени протоколи. Окончателната активност е сходна с тази от вота за Московската дума през 2014 г. - 21.04% (почти същата бе стойността преди пет години). Защо е важна промяната Много руски и западни политолози смятат тези опозиционни партии (като КПРФ и \"Справедлива Русия\") за слаби и без особена роля в руската политическа система. Независимо от това опозиционерът Алексей Навални призова за \"умно гласуване\", което включва подкрепа за най-популярния кандидат от тези партии с цел разгром на \"независимите\". Несистемната опозиция, от която той е част, не бе допусната до изборите. Решението на поддръжниците на Навални вместо призив за бойкот бе за стратегически вот в 33 от 45 окръга. Успехът на тази тактика в 20 от тях променя състава на градския парламент, където комунистите досега имаха едва пет места, а Либерално-демократическата партия на националиста Владимир Жириновски - едно (почти всички останали бяха за \"Единна Русия\"). Макар спечелилата места в думата \"Яблоко\" да благодари на избирателите за влизането си в нея, лидерът ѝ Григорий Явлински обяви, че не се отнася положително към системата на Навални (в повечето окръзи тя подпомогна кандидатите на комунистите и \"Справедлива Русия\", по-големи партии от \"Яблоко\"). Междувременно самият Навални заяви, че \"Единна Русия\" всъщност е загубила в още 4 окръга, но с \"фалшификации\" е прикрила това. Рейтингът на \"Единна Русия\" пострада от недоволството на обществото от увеличаване на възрастта за пенсиониране в момент на намаляващи приходи. Рейтингът на Путин пък е над 60 процента, което е много по-високо от този на повечето западни лидери, но което е по-малко, отколкото беше рейтингът му преди това, отбелязва \"Ройтерс\". Защо местните избори в Русия бяха най-важните от 2012 г. насам,  четете тук . ", "date": "2019.09.09", "title": "\"Умното гласуване\" проработи - партията на властта губи позиции в Москва"}
{"url": "https://www.dnevnik.bg/detski_dnevnik/2019/09/01/3957615_vseki_moje_da_nauchi_muzikalnite_noti_i_tehnite_tonove/", "text": "Приключенията на музикалните тонове и техните ноти\" е новата  образователна компютърна игра за деца  на издатекство \"Виксис\", която успешно допълва предицата след \"Буквенка\", \"Цифренка\", \"Писменка\", \"Разговорка\", \"Ръкописка\" и \"Дар от сърце\". Компютърният софтуер, както и анимациите в играта са дело на  инж. Ирина Стоянова . С играта децата се учат да пеят, да разпознават музикалните тонове по слух, да подреждат нотите върху петолиние, за да се запише мелодия. Обучението е изградено върху уникалната и успешна методика на проф. Милена Куртева - дългогодишен преподавател по пиано, бивш директор на Националното музикално училище \"Любомир Пипков\" в София, професор по методика и доктор на изкуствознанието. Тя е автор на идейния проект и на сценария на играта. \"Приключенията на музикалните тонове и техните ноти\" се състои от две части. Първата част представя героите - куклички-ноти, които участват в игри с около тридесет леки мелодии и детски песнички, задачи за разпознаване и подреждане на музикалните тонове до, ре, ми, фа, сол, ла, си, до. С постепенно нарастваща сложност на упражненията детето започва да различава по слух тоновете в дадена лесна мелодия и се научава да записва тяхната последователност. Във втората част с приказка и анимацията се въвеждат понятията петолиние, местоположение на ноти на петолинието, изобразяване на различните тонове с цяла нота, половинка и четвъртинка в зависимост от продължителността на тона и други. Ето какво каза Милена Куртева пред \"Детски Дневник\":     \"Съвременните научни изследвания доказват, че мозъкът на малките деца между 3- и 8-годишна възраст притежава ярки заложби за усвояване на музика независимо от наследените от родителите способности. Същите научни изследвания определят, че навиците - добри или лоши – от ранна възраст се характеризират с относителна устойчивост и могат да се запазят през целия живот на човека, без той понякога да осъзнава това. Ние се питаме – защо при наличието на подобни природни дадености на всички деца да не положим усилия да ги обградим с музика? При правилна съвременна педагогическа подготовка заниманията с музика влияят положително на обема, точността и разпределението на вниманието, ускоряват мисленето, разширяват паметта.  Защо да лишим всички деца от такава възможност, след като съществуват равни и благоприятни условия? Въз основа на същите изследвания малките деца при всекидневно слушане на чужд език го научават. Играта сме направили не за да насочваме всички деца към музика, а за да се повишат техните интелектуални способности и да се справят отлично с общообразователната подготовка. Ще бъде радостно, ако нашите пълни отличници познават и музиката.\" Повече информация за играта може да се намери  тук , а самата игра - в по-големите книжарници в страната или да се поръча от сайта на  \"Образователни игри за деца – Виксис\" . ", "date": "2019.09.09", "title": "Всеки може да научи музикалните ноти и техните тонове"}
{"url": "https://www.dnevnik.bg/kultura/2019/09/09/3960535_skulptor_boiadisa_fontan_v_kurvavocherveno_po_sluchai/", "text": "Инсталацията със заглавие \"Честит празник 9.09.1944 г., неблагодарници\" посрещна тази сутрин минувачите в Докторската градинка в София. Неин автор е скулпторът Андрей Врабчев, който на 1 април тази година изкара статуя на премиера Бойко Борисов със светещи очи на площад \"Гарибалди\". Повод за днешната акция е 75-годишнината от деветосептемврийския преврат, който слага началото на продължилия 45 години комунистически режим в България.  Инсталацията беше осъществена в 7.00 часа с помощта на 2 кофи железен оксид. Пред \"Дневник\" Врабчев обясни, че по този начин той препраща към \"кървавата баня\", до която е довела окупацията на България от Съветския съюз. До огромното количество българи, жертви на първите седмици от режима.                           \"Това е ден, който и до днес продължава да разделя обществото. Според мен е крайно време да се сложи край на това, както и на спекулациите около антифашистката борба. На тази дата България е окупирана, а не освободена\", каза Врабчев. Той поясни, че придружаващият надпис трябва да помага за по-лесното разбиране от страна на зрителите. Използвал е думата \"неблагодарници\", защото България все се оказвала \"неблагодарна\" пред някой, който претендира, че е извършил нещо добро спрямо страната. Врабчев не иска да политизира работата си. За него изкуството и политиката са свързани там, където стои моралът. \"За съжаление в България моралът винаги стои на заден план\", клати глава той. Скулпторът признава, че идеята е стара - използването на цвят и вода, за да се предаде конкретно послание. Избраната локация се дължи както на близостта до Руския културно-информационен център, така и на големината на фонтана, защото е търсил нещо, което да му е \"по силите\".      Врабчев се надява някой ден да се постигне помирение в обществото по въпроса за тази дата, защото разединението вече трае десетилетия. \"Това се дължи на липсата на разграничение между добро и зло. Знаем как приятели предаваха приятели\", отбеляза той. Това, което го притеснява, е, че младите поколения не познават историята. \"Никой режим не е бил съвършен, но нещата трябва да бъдат казани такива, каквито са. Само така ще изчезне тази разделителна линия\", изтъкна Врабчев. Пред \"Дневник\" той обясни, че причината за продуктивността му през годината е, че в чисто личен план е решил да реализира много от идеите си. Според него галерийният живот в страната не е толкова голям и това е един добър начин да показва произведенията си пред хората.      Врабчев каза още, че има подготвена работа и за 10 ноември. \"Единственото ми притеснение е да не досадя на публиката, но имам огромно желание да я изпълня, защото ми е на сърце и като форма, и като послание. И все пак може и да почакам още една година\", завърши той.", "date": "2019.09.09", "title": "Скулптор боядиса фонтан в кървавочервено за 9 септември"}
{"url": "https://www.dnevnik.bg/analizi/2019/09/09/3960582_deveti_septemvri_kogato_likvidiraha_elita_na_bulgariia/", "text": "                         Да бъдат унищожени или поне изцяло изолирани най-образованите, предприемчиви, можещи и успели представители на българския елит до 9 септември 1944 - това е една от първите и най-важни цели на така наречената \"класова борба\", провеждана от комунистическия режим. А България е страна, в която червеният терор на Ленин и Сталин се прилага особено настървено. Книгата \"Погубената България\" на изследователите проф. Вили Лилков и Христо Христов илюстрира чрез разказите на жертви и извършители репресиите, извършени след преврата на 9 септември 1944. Още през първите три месеца на съветската окупация без съд и присъда в България са избити между 27 хиляди и 30 хиляди интелектуалци, духовници, учители, държавни служители, офицери, полицаи, общественици, индустриалци, търговци, лекари. За да оправдае тяхното унищожаване, комунистическата пропаганда раздува многократно броя на убитите комунисти, ремсисти и земеделци преди идването си на власт. Следват така нареченият \"народен съд\", концлагерите, съдебните процеси по сталински срещу минни инженери, електроинженери, строителни инженери, пожарни командири, оръжейни специалисти и други представители на елита, обявени за чужди шпиони, само защото са завършили европейски университети. Всичко това се оправдава като акт на възмездие в името на \"жертвите на фашизма\", а и с класовата борба, която по теорията на Сталин се разгаря с все по-голяма сила с напредване на успехите на социализма. През 70-те години на миналия век ЦК на БКП възлага на БАН и на Музея на революционното движение да пресметнат броя на жертвите сред комунистите и левите земеделци между 1923 и 1944 година. Резултатите от извършеното мащабно изследване са публикувани в албум-справочник, озаглавен \"Звезди във вековете\". От него излиза, че броят на жертвите е 4 816 души. Така рухва митът на партийната пропаганда за стотици хиляди избити от \"монархо-фашистите\", а излязлото по книжарниците издание се оказва неудобно за диктатурата и затова целият му тираж набързо е иззет. Проф. Вили Лилков подчертава, че съвместното му изследване с Христо Христов е логично продължение на усилията да се проследи докрай съдбата на много бележити българи сред т. нар. \"бивши хора\" не само в столицата, но и в още 14 големи областни и по-малки градове. \"Задачата ни беше не само да припомним Голготата на изтъкнати общественици, управници, предприемачи, учени, инженери, адвокати и прочие, но и да разкрием с факти масовостта на комунистическия терор. Силен акцент е поставен и върху методите, с които Държавна сигурност се опитва да ликвидира и заличи напълно паметта за най-просветените, напредничави и предприемчиви българи след деветосептемврийския преврат. Специално място сме отделили на работата на следствените органи на режима. Методите за подготовката на главорезите му са директно заимствани от НКВД и се практикуват от изпратените в страната униформени и цивилни съветски инквизитори, които ръководят българските си слуги. Дори терминът \"бивши хора\", използван от ДС за обозначаване на несвързаните с политиката елити на Царство България, е директна заемка от практиката на червения терор в СССР\", обяснява проф. Лилков. Изследователят допълва, че обичайната резолюция на ДС върху постановленията за задържане на \"бившите хора\" заради \"вредителство\", \"диверсии\" и прочие измислени престъпления гласяла: \"Да се разследват за [изпращане в] лагер\". Проф. Лилков е категоричен, че ликвидирането на българските елити е било добре обмислено и детайлно планирано престъпление - с цел не само да се разчисти пътят към властта на в мнозинството си необразовани и безскрупулни привърженици на съветския комунизъм, но и да подчини свободомислещите хора в България на мита за \"новия социалистически човек\". Според авторите, разправата с българските буржоазни елити е толкова жестока и на базата на опита, който компартията трупа в периода 1923-1925 г. като задграничен филиал на Коминтерна. Именно през този период и по-късно комунистите се съюзяват с престъпници и бандитски формирования. Типичен пример е т.нар. Митьо-Ганева чета, която е съставена от престъпници. Към нея се присъединяват и комунисти, които извършват въоръжени нападения. След атентата в църквата \"Света Неделя\" през 1925 година бандата е разгромена, но имената на участниците в нея фигурират в списъците на героите на БКП. Комунистите активно търсят връзки с бандитски формирования и успяват да ги овладеят политически и идеологически, но основно чрез парите, които идват от Москва. Главен екзекутор на Народната милиция непосредствено след 9 септември 1944 е македонстващият терорист Лев Главинчев. Именно той унищожава по заповед на Титовата УДБА много видни българи от Вардарска Македония и Пиринско. Деветосептемврийските превратаджии освобождават от затворите и въоръжават над 7 000 опасни престъпници за изпълнение на \"мокрите поръчки\" на компартията и на окупаторите. Тази информация идва от сина на Руси Христозов, директор в Народната милиция и един от организаторите на убийствата и отвличанията през есента на 1944. В книгата \"Погубената България\" са публикувани и свидетелствата на бившия висш комунистически апаратчик Петър Семерджиев, който по-късно бяга в Израел. В нея са изброени имената на поръчителите, палачите и жертвите на мародерства и убийства на офицери, духовници, предприемачи, заможни земеделци и други \"бивши хора\" в Сливенско. В Хасково са разстреляни командирите и целия офицерски щаб на местния гарнизон, коварно поканен от комунистите за \"побратимяване\" при обявяването на война на Германия. \"Комунизмът се оказа една фанатична и безчовечна религия, по-силна от исляма, чиито последователи престават да мислят, освен чрез фетиша на партията-диктатор, който убива всичко човешко у човека. Тук ние надминахме фашистите. () Нашият социализъм се оказа най-жестокият тоталитаризъм върху другомислещите\", свидетелства Стефан Богданов, шеф на контраразузнаването на ДС веднага след 9 септември 1944. По неговите думи, изпратените в НРБ съветски съветници във всеки отдел на ДС са били инициатори на най-жестоките инквизиции върху представители на стария български елит. Партизани, които в мнозинството си са необразовани, стават впоследствие министри, дипломати, директори. \"Една от причините за колапса на социалистическата икономика е, че тя беше изградена именно от ръководители, инженери и технолози с партизанско минало, както и от завършили рабфакове и съветски ВУЗ-ове по съкратената процедура. НРБ бълваше продукция, която дори съветският пазар накрая отказваше да приема\", припомня Вили Лилков. И допълва, че друга важна цел на комунистическия режим е пълното заличаване на спомена за образованите, талантливите, предприемчивите и успели хора от предишната епоха. Точно заради това в изследването \"Погубената България\" са цитирани извънредно много факти, биографии и истории, които илюстрират съдбата и ценностите на погубените. Хората от елитите на Третото българско царство, които не успяват да избягат от НРБ, са изселвани и уволнявани. Отнемат им се всякакви възможности за професионално израстване, лишават ги от пенсии, а на наследниците им е забранено да учат в университетите и да заемат ръководни и по-добре платени длъжности. Накрая им е оставена единствено възможността да изживеят в несгоди края на дните си, вместо да съдействат за модернизацията на България и за облагородяването на нейния човешки капитал. Заклеймените като \"бивши хора\" непрекъснато са под наблюдение - и първи се оказват в концлагери и затвори при всяко усложняване на отношенията между Изтока и Запада, каквато е например антикомунистическата революция в Унгария през 1956 година, заключава проф. Вили Лилков.", "date": "2019.09.09", "title": "Девети септември: когато ликвидираха елита на България"}
{"url": "https://www.dnevnik.bg/bulgaria/2019/09/09/3960527_snimka_na_denia_fontan_v_cherveno_na_9_septemvri/", "text": "Сутринта на 9 септември преминаващите през Докторската градинка в София установиха, че фонтанът й е оцветен в червено, а надпис пояснява идеята: \" Честит празник 9.09.1944 г., неблагодарници\". Автор на \"честитката\" е  , който преди време издигна на софийския площад \"Гарибалди\" статуя на премиера Бойко Борисов със светещи очи. Врабчев уточни пред \"Дневник\", че за оцветяването е използван безвредният железен оксид, който няма да замърси водата на водоема. Фонтанът не е пуснат. Днес се навършват 75 г. от деветосептемврийския преврат, който слага началото на 45-годишната комунистическа диктатура в България.", "date": "2019.09.09", "title": "Снимка на деня: Фонтан в червено на 9 септември"}
{"url": "https://www.dnevnik.bg/bulgaria/2019/09/09/3960584_cacarov_poiska_da_se_otneme_bulgarskoto_grajdanstvo_na/", "text": "Главният прокурор Сотир Цацаров предлага да се отнеме българското гражданство на осем чужденци, които не са извършили обещаните инвестиции, заради които са го получили, или процедурата по предоставяне на гражданство е била нарушена, се казва в съобщение на прокуратурата. Предложението идва след сигнали от ДАНС и проверка на държавното обвинение. През юни Цацаров е предложил на министъра на правосъдието да поиска от президента да отмени натурализацията (на придобито българско гражданство) спрямо четирима души - Сергей Олегович Дружинин, Каир Закирович Рахимов, Владислав Леонидович Левицкий и Галина Олеговна Улютина, а през юли - и за Магди Мохеб Камил Кассабгуи и Мустафа Мухаммад Хюсеин Хемани. За шестимата не е посочено от кои държави произхождат, нито в какво се състоят нарушенията. Роденият в Египет Омру Махмуд Фаузи Дасуки, придобил българско гражданство през юни 2018 г., е укрил факти, които биха послужили като основание за отказ да получи български паспорт. за придобиване на българско. Той получил гражданство заради придобити български държавни облигации, но в края на процедурата те не са били налични. За родения в Ерусалим, Израел, Сахм Абдул Абдул Яги, придобил българско гражданство през април 2018 г., е установено същото. Проверката на Върховната касационна прокуратура по сигналите на ДАНС и за други лица продължава, се казва в съобщението.", "date": "2019.09.09", "title": "Цацаров поиска да се отнеме българското гражданство на осем чужденци"}
{"url": "https://www.dnevnik.bg/sport/2019/09/09/3960525_video_neveroiatnite_purvi_stupki_na_vuzmojniia_proekt/", "text": "Възможно ли е онова, което мнозина смятат за невъзможно? Дни преди да се насочи към заключителния трети етап от  своя \"Възможен проект\" , Нирмал Пурджа представи видео, посветено на  изкачването на 11 осемхилядника за 95 дни . Голямата цел на непалеца е да изкачи всичките 14 осемхилядника за седем месеца. Пред него остават Манаслу (8163 м), Чо Ойю (8201 м) и Шиша Пангма (8013 м), като са планирани за октомври. Във видеото Нирмал Пурджа разказва за това, че в първите два етапа покрай изкачванията с екипа му са участвали в няколко непредвидени спасителни акции. \"Това, което Нимс прави, е изключителна проява на психическа и физическа издръжливост. Не са много хората по света, които са изкачили всички осемхилядници, и Нимс е на път да стане един от тях. Още по-невероятното е, че седем от върховете, които изкачи в първите два етапа, бяха изцяло непознати за него\", заяви екстремният приключенец Алдо Кейн във видеото. При похода си към върховете непалецът използва допълнителен кислород, както и подкрепата на шерпи. Рекордът за най-бързо изкачване на всички осемхилядници е на Йежи Кукучка - седем години, 11 месеца и 14 дни (между 1979 и 1987 г.). Общо 40 души са успявали да изкачат 14-те осемхилядника, като 19 са го направили, без да използват допълнителен кислород. Пръв е италианецът Райнхолд Меснер (между 1970 и 1986 г.).", "date": "2019.09.09", "title": "Видео: Невероятните първи стъпки на \"Възможния проект\""}
{"url": "https://www.dnevnik.bg/evropa/2019/09/09/3960607_moje_li_vse_pak_da_ima_brekzit_bez_sdelka_na_31/", "text": "Законопроект на опозицията,  който принуждава  премиера Борис Джонсън да поиска от Европейския съюз продължаване на срока за британското оттегляне от общността с цел да се избегне Брекзит без споразумение на 31 октомври, бе одобрен от горната камара на парламента и се очаква да стане закон в понеделник, след като кралицата го подпише. Той обаче не изключва напълно хаотичен Брекзит. Би Би Си обобщава защо. Депутатите гласуват за алтернатива Според законопроекта Борис Джонсън трябва да поиска на 19 октомври отлагане на Брекзит до 31 януари 2020 г. Има обаче два сценария, при които той няма да трябва да направи това: 1. Депутатите одобряват сделката за Брекзит. 2. Депутатите гласуват за излизане от ЕС без споразумение. Може ли правителството да игнорира закона? Според законопроекта премиерът ще трябва да поиска отсрочката директно от председателя на Европейския съвет. Посочени са дори точните думи в писмото, с което това трябва да се направи. Така че на теория Джонсън би могъл да откаже да напише или да подпише това писмо, което обаче почти със сигурност ще доведе до съдебни действия (повече четете  тук ). Може ли правителството да отмени закона? При сегашния състав на Камарата на общините правителството има малък шанс да анулира новия закон. Това обаче може да се промени, ако има избори преди 19 октомври и Джонсън си върне мнозинството. Може ли ЕС да откаже? Независимо от британския закон всяка отсрочка на Брекзит трябва да бъде договорена с останалите държави - членки на ЕС. Възможно е други европейски лидери да не са убедени, че трябва да се съгласят с ново отлагане. Френският президент Еманюел Макрон се смята за потенциална пречка пред удължаването, а външният министър Жан-Ив льо Дриан  изключи категорично  възможността при настоящите обстоятелства. Джонсън може да избегне ново отлагане, като убеди някоя държава членка да отхвърли молбата му. Ами ако ЕС поиска различна дата? В законопроекта се иска отсрочка от три месеца. Но ако държавите членки отговорят с различна дата, Джонсън ще трябва да я приеме, освен ако депутатите не я отхвърлят на гласуване в рамките на два дена. Това бе спорен момент при приемането на законопроекта, защото някои депутати твърдяха, че на практика Великобритания може да бъде принудена да се съгласява с всичко, което ЕС поиска. Ако депутатите отхвърлят алтернативна дата, Обединеното кралство може да излезе без споразумение. Може ли да има Брекзит без сделка в бъдеще? Новият закон опитва да избегне хаотичен Брекзит на 31 октомври, но не може да го изключи в бъдеще. Има само два начина за постигане на тази цел – приемане и прилагане на споразумение за излизането или отмяна на Брекзит. Ще има ли избори преди 31 октомври? Според \"Гардиън\" възможността за избори през октомври изглежда много малко вероятна. Правителството внесе предложение за предсрочни изброи, което депутатите ще гласуват днес, но опозиционните партии се споразумяха да не го подкрепят, така че то няма да получи одобрението от две трети, необходимо за приемане. Засега изглежда вероятно Джонсън да продължи с  решението си за пророгация  (повече четете  тук ), може би след края на днешната сесия. При това положение депутатите ще се върнат в Уестминстър след 14 октомври, когато ще се състои речта на кралицата, определяща приоритетите на правителството. Може ли Великобритания да напусне със сделка? Да. На фона на това, че Брекзит без сделка изглежда невъзможен без епична конституционна битка, спечелването на споразумение, което да може да мине през парламента, сега изглежда най-простият начин за излизане от блатото за Джонсън. Почти всички разбунтували се срещу него тори биха гласували за сделка и вече са го правили и преди. Депутати лейбъристи, които не искат Брекзит да бъде спрян, вероятно ще последват примера им. Кога ще има избори? Лейбъристите биха искали изборите да се проведат, след като се гарантира, че няма да има Брекзит без сделка. Избори може да има или ако лидерът на лейбъристите Джереми Корбин внесе вот на недоверие и Джонсън загуби, или ако, след като се подсигури отлагане, правителството направи нов опит да предизвика вот и опозиционните партии го подкрепят. Ако Джонсън загуби вота, Корбин ще има 14 дни, за да опита да сглоби алтернативно мнозинство. Той даде да се разбере, че ще иска да ръководи ограничено по време служебно правителство, което да спре хаотичен Брекзит, и след това ще свика избори.", "date": "2019.09.09", "title": "Може ли все пак да има Брекзит без сделка на 31 октомври"}
{"url": "https://www.dnevnik.bg/razvlechenie/2019/09/09/3960658_fotogaleriia_surf-a-ton_za_kucheta/", "text": "Над 70 кучета участваха в ежегодното благотворително събитие \"Сърф-а-тон\" (Surf-A-Thon) за кучета сърфисти, което се провежда за 14-а поредна година на бреговете на калифорнийския град Дел Мар в САЩ. На снимката: Сърфиращият минпин Ръсти чака своя ред за участие.", "date": "2019.09.09", "title": "Фотогалерия: \"Сърф-а-тон\" за кучета"}
{"url": "https://www.dnevnik.bg/bulgaria/2019/09/09/3960598_kak_da_postignem_ekipa_-_mechta/", "text": "Няма как да не сте виждали и да не сте се смели на снимката \"двама души копаят, шестима гледат\". В нея не само е концентриран българският маниер повече хора да дават акъл, а по-малко да работят, но е емблематичен пример за стандартното мислене за екипната работа – много са началниците, малко са тези, които държат лопатата. И в крайна сметка често се получава така, че докато мениджърите дават указания с ясен и авторитетен тон, дупката се оказва изкопана не там, където те са очаквали. И ако все още ви е трудно да си представите истинския екип мечта, ето няколко характеристики, на които той отговаря. Изяснете визията, поставете цели и граници. За един ръководител, който е и лидер, е от изключително значение не само да знае каква е крайната цел. Той трябва да улеснява постигането ѝ, като вдъхновява, изслушва, отговаря и дава пример за подражание. Когато визията е споделена, нуждата от контрол намалява. Делегирайте и упълномощавайте. Освен че трябва да знаят какво да правят, членовете на ефективния екип трябва да имат свободата да го направят. В основата на това стои доверието, че те могат да подходят професионално и затова им се дава правомощието да го направят. Най-добре е, когато искането на разрешение от по-висшестоящ е сведено до разумен минимум. Конкретният принос на хората трябва да бъде отличаван и наградата трябва да се дава както за постижения, така и за усилия. Хората се чувстват ценени за това, което са, и за това, с което допринасят. Научете са да хвалите десет пъти по-често, отколкото да критикувате. А вие кога за последен път похвалихте членовете на екипа си? Мислите ли, че те знаят, че оценявате усилията им и резултатите, които постигат? И накрая – равносметката. Колко от изброените неща правите? А върху какво трябва да работите? Може би следващата крачка е да стимулирате дискусия за ефективността на вашия екип и заедно да прецените кои са онези неща, които можете да подобрите, за да станете още по-добри. Ако пък нямате необходимите възможности \"екипът мечта\" да се случи в сегашната работа, то помислете за промяна. Разгледайте актуалните предложения за работа на  Karieri.bg .  търси: ЕКСПЕРТ В ДИРЕКЦИЯ \"ИКОНОМИЧЕСКИ ИЗСЛЕДВАНИЯ И ПРОГНОЗИ\" ЕКСПЕРТ В ДИРЕКЦИЯ \"РЕГИСТРИ\" ЕКСПЕРТИ В ОТДЕЛ \"МЕТОДОЛОГИЯ И ОТЧЕТНОСТ\" търси: Консултант ИТ Управление на инфраструктурата (м/ж) Младши консултант ИТ Управление на инфраструктурата (м/ж) Младши консултант ИТ Бизнес решения (м/ж)  търси: HR OPERATIONS SUPERVISOR Record to Report Team Manager ACCOUNTS PAYABLE SPECIALIST WITH ENGLISH търси: Education Abroad Consultant търси: ASSISTANT TO THE DEAN OF STUDENTS търси: Legal Advisor търси: Журналист React Native програмист търси: Advisor, Valuations Senior Advisor, Forensic търси: Ръководител отдел \"Измерване на клиентската удовлетвореност\" EXPERT/SENIOR EXPERT търси: Мениджър подготовка тръжни предложения търси: Program Manager Bulgaria", "date": "2019.09.09", "title": "Как да постигнем екипа - мечта"}
{"url": "https://www.dnevnik.bg/bulgaria/2019/09/09/3960664_resorut_na_bulgarskiia_evrokomisar_shtial_da_e_hem/", "text": "Аз съм убеден, че ще имаме ресор, който хем ще ни харесва, хем е модерен, хем достоен за България. И с поне три пъти по-голямо финансиране от досегашното.\" Това беше лаконичният коментар на премиера Бойко Борисов на въпрос за ресора на бъдещия български еврокомисар. Той отказа да даде повече подробности за това какъв сектор евентуално ще ръководи номинираната от България за еврокомисар Мария Габриел. И за пореден път заяви, че за ресори предварително е грешно да се говори, \"защото все някоя държава ще отреагира\". Обеща повече коментари, след като вече е сглобена цялата комисия. Малко преди да даде лаконичното си изявление, помолен за отговори по актуални въпроси, Борисов заяви: \"Няма по-актуална тема от образованието.\" Премиерът присъства на откриването на ремонтирани зали и учебни помещения в Националната спортна академия.      Публикация от петък  на базирана в Брюксел агенция за новини за ЕС предизвика поредната вълна от догадки и спекулации в европейските медии за разпределението на постовете в бъдещата Европейска комисия. Според бюлетина на \"Агенция Европа\" (Bulletin Quotidien Europe) на българския кандидат за нов мандат като еврокомисар Мария Габриел е отделен ресор \"Образование и култура\". Според днешна публикация в \"24 часа\" този ресор върви с портфейл от 45 милиарда евро.", "date": "2019.09.09", "title": "Ресорът на българския еврокомисар щял да е хем модерен, хем с три пъти повече пари"}
{"url": "https://www.dnevnik.bg/sport/2019/09/09/3960599_fotogaleriia_dulgoochakvaniiat_triumf_na_ferari_u_doma/", "text": "Бившият пилот Жан Алези развява флага в мига, в който Шарл Льоклер преминава финалната линия. 21-годишният състезател  .", "date": "2019.09.09", "title": "Фотогалерия: Дългоочакваният триумф на \"Ферари\" у дома"}
{"url": "https://www.dnevnik.bg/citat_na_deniia/2019/09/09/3960674_citat_na_denia_malko_me_e_strah_ot_iniciativniia/", "text": "Това каза зам.-председателят на изпълнителното бюро на БСП и актьор Стефан Данаилов по адрес на кандидата за кмет и бивш депутат от лявата партия Мая Манолова в интервю за Би Ти Ви.  \"Преди време й казах, че не става за президент. Сега най-отговорно казвам, че каквото и решение да вземе моята партия, аз съм \"за\" Мая Манолова да бъде кандидат за кмет на София\", каза Данаилов. \"Двете дами, които ще се явят на състезанието за кмет на София, ще ги гледам по особен начин. Това са интересни и умни жени. Симпатизирам на Йорданка Фандъкова. Тя обаче е доста уморена, рутината също пречи. Това са недостатъци\", добави той и посъветва да има повече женственост, мисъл и по-малко емоция в кампаниите и на Фандъкова, и на Манолова.", "date": "2019.09.09", "title": "Цитат на деня: Плаша се от екзалтирани жени и инициативния комитет на Мая Манолова"}
{"url": "https://www.dnevnik.bg/photos/snimka_na_denia/2019/09/09/3960683_uchenicheski_ranici_v_pamet_na_decata_zaginali_po/", "text": "                        3758 ученически раници – колкото детски животи са били отнети по време на конфликти през 2018 г., положиха вчера от УНИЦЕФ пред Организацията на обединените нации. Инсталацията е послание към световните лидери в навечерието на новата учебна година и броени дни преди годишното Общо събрание на ООН. Тя е част от призива на УНИЦЕФ за по-добра закрила за децата в конфликтните райони. Според годишния доклад на генералния секретар на ООН за децата и въоръжените конфликти от 2019 г. повече от 12 000 деца са били убити или ранени в зони на конфликт миналата година. Това е най-високият брой досега от момента, в който ООН започва да наблюдава и докладва тази статистика.", "date": "2019.09.09", "title": "Снимка на деня: Ученически раници в памет на децата, загинали при конфликти в света"}
{"url": "https://www.dnevnik.bg/zelen/2019/09/09/3960657_do_kraia_na_septemvri_evrokomisiiata_priema/", "text": "До 30 септември е срокът за последното за настоящия финансов период издание на  конкурса за наградите \"Натура 2000\"  на Европейската комисия (ЕК). Организациите, които в момента изпълняват проекти за опазване на европейското биоразнообразие, имат право да номинират дейностите си за принос в 5 категории: Природозащита, Социално-икономически ползи, Комуникации, Съвместяване на интереси и Трансгранично сътрудничество и работа в мрежа. Досега конкурсът е провеждан 4 пъти, като предстоящото присъждане на наградите ще се състои на 21 май 2020 г. по време на традиционния Ден на Натура 2000 (повече виж  тук ). При предишните четири издания на наградите \"Натура 2000\" са били получени 419 заявления за участие, от които са номинирани 94 финалисти и излъчени едва 23 призьори. От тези 23 победители през годините, българските организации са отличени с 5 спечелени награди - с 3 проекта, в които са водещи изпълнители и 2 проекта, в които са ключов партньор. С това постижение българската природозащита показва доказан принос за опазване на ценни видове и местообитания за Европейския съюз, които се опазват от зоните от мрежата \"Натура 2000\" (повече за мрежата  тук ). Наградените досега проекти с ключово българско участие са: - през 2014г:  проектът  \"Опазване на царския орел и ловния сокол в ключовите за тях места от мрежата Натура 2000 в България,\" воден от Българското дружество за защита на птиците (БДЗП), награден в категория \"Трансгранично сътрудничество и работа в мрежа\"; - през 2015г.: \" Дунавските паркове \" с партньори от Асоциацията на парковете в България (дирекциити на Природен парк \"Русенски Лом\" и Природен парк \"Персина\"), отново в категория \"Трансгранично сътрудничество и работа в мрежа\"; - през 2016г.: \" За Балкана и хората \", проект на 7 български и 4 швейцарски организации, финасиран от Българо-швейцарската програма за сътрудничество, награден в категория \"Социално-икономически ползи\". Тук членове на коалиция \"За да остане природа са водещи в дейностите\" - Асоциацията на парковете, Българска фондация Биоразнообразие, БДЗП и други. Също през 2016 г. проектът \"Опазване на местообитанията на най-рядката европейска водолюбива птица -  малката белочела гъска \", в който БДЗП е партньор, има присъдена награда в категорията \"Трансгранично сътрудничество\". - през 2018г.:  \" Помощ за египетския лешояд \" на БДЗП печели в категорията \"Трансгранично сътрудничество\".  Боряна Михова, оценител от екипа на конкурса за наградите \"Натура 2000\", коментира за \"Дневник\", че очаква 2020 г. да донесе по-тържествено при предстоящия кръг на наградите. \"Вероятно ще бъдем свидетели на нов акцент върху борбата със загуба на биологично разнообразие, след като виждаме, че страните-членки са далеч от постигането на индикаторите в настоящата Европейска стратегия за биоразнообразието за спиране на тази загуба до края на 2020г. Към момента работата за опазване на редките видове чрез мрежата \"Натура 2000\" се финансира основно по програмата ЛАЙФ на ЕК, но в следващите периоди се очаква хоризонтално финансиране за природозащитна работа като приоритет на всички евро-програми,\" споделя експертът. През 2020г. се очаква да започне нов период в политиките за биологичното разнообразие в Европа, заради началото на мандата на нов състав на Европейската комисия, изтичане на срока на действие на настоящата Стратегия на ЕС за биологичното разнообразие до 2020 г. и приключването на текущия финансов период. За организациите, спечелили награда \"Натура 2000\" досега, тя помага за подкрепата за работата им в местните общности и бъдещо привличане на средства. Повечето проекти за биоразнообразието в Европа изискват собствени вложения от природозащитниците от 25% до 45%, тъй като това за изискванията на основната финансираща програма - програмата ЛАЙФ на еврокомисията. Повече информация за наградите и начина за кандидатстване можете да намерите на английски език  тук .", "date": "2019.09.09", "title": "До края на септември Еврокомисията приема кандидатури за наградите \"Натура 2000\""}
{"url": "https://www.dnevnik.bg/bulgaria/2019/09/09/3960758_i_na_tretoto_poredno_zasedanie_sudebniiat_suvet_ne/", "text": "И днес - за трети път поред, съдийската колегия на Висшия съдебен съвет не освободи съдията от Софийския районен съд Методи Лалов от поста, съобщи  news.lex.bg. Лалов  подаде оставка  от съдебната система на 1 август и бе поканен да оглави листата за общински съветници на \"Демократична България\". На двете предишни заседания - на 15 и 30 август, не се събра кворум оставката му да бъде гласувана. Днес кворум имаше, но решението беше отложено, защото оставката му не била разгледана от Комисията за атестирането и конкурсите (КАК), каквото било изискването на Закона за съдебната власт. Освен това Лалов отказал да се произнесе по постъпило в срока на предизвестието му искане за промяна на мярката за неотклонение \"задържане под стража\" на непълнолетен по дело, което му е било разпределено в края на юни. Затова съдийската колегия реши да му даде възможност да се произнесе, за да \"не отказва правосъдие\". Отсега не може да се каже дали търсенето на причини да не се гласува подадената от Лалов оставка ще попречи на включването му в листата на \"Демократична България\", тъй като не е известно кога ще има следващо заседание на Висшия съдебен съвет. Срокът за регистрация на листите с кандидати от партиите, коалициите, местните коалиции и инициативните комитети е 24 септември. ", "date": "2019.09.09", "title": "И на третото поредно заседание съдебният съвет не гласува оставката на Методи Лалов"}
{"url": "https://www.dnevnik.bg/sport/2019/09/09/3960757_lukashenko_belarus_moje_da_prieme_olimpiiski_igri_s/", "text": "Президентът на Беларус Александър Лукашенко заяви, че страната може да бъде домакин на олимпийски игри. Според него това е възможно чрез евентуална съвместна кандидатура с Русия или Украйна. През юни Минск прие европейските игри. От днес столицата е домакин на тридневно атлетическо състезание, противопоставящо спортисти от САЩ и Европа. \"Трудно е да се съревноваваме с големите, но можем да приемем олимпийски игри например заедно с украинците или руснаците\", каза Лукашенко пред БелТА, цитиран от insidethegames.biz. Според него страната има необходимата инфраструктура. \"Ще построим футболен национален стадион и съоръжение за плуване\", добави той. През юли  президентът на на Украйна Володимир Зеленски  също заговори за възможността страната да се кандидатира за олимпийски игри въпреки икономическите проблеми и конфликта с Русия. До момента олимпийски игри не са се провеждали в повече от една държава. През май Международният олимпийски комитет прие занапред да има такава възможност. Летните олимпийски игри догодина ще са в Токио, а след това предстоят Париж 2024 и Лос Анджелис 2028.", "date": "2019.09.09", "title": "Лукашенко: Беларус може да приеме олимпийски игри с Русия или с Украйна"}
{"url": "https://www.dnevnik.bg/razvlechenie/2019/09/09/3960730_gramofonnite_plochi_sa_na_put_da_zadminat_po_prodajbi/", "text": "Продажбите на грамофонни плочи трайно се покачват през последните години. Обратно пропорционално е положението с продажбите на компактдискове. Миналата година по данни на на Асоциацията на звукозаписната индустрия в Америка продажбите на дискове бяха започнали да спадат три пъти по-бързо, отколкото се покачват тези на плочи. През февруари тази година същата асоциация обяви, че повече от една трета от продажбите на музика на физически носители идват от грамофонни плочи. Тази тенденция се запазва и в средногодишния доклад на асоциацията за 2019 г., който бе публикуван миналия четвъртък. Според него продажбите на грамофонни плочи са на стойност 224.1 млн. долара, което отговаря на 8.6 млн. продадени копия за първата половина на 2019 г. Цифрата се доближава значително до отчетените 247.9 млн. долара от продажбата на 18.6 млн. компактдискове. Печалбите от винилови плочи са се покачили с 12.8% през втората половина на 2018 г. и с 12.9% през първата на 2019 г. В същото време при компактидисковете те почти не се променят. Ако тази тенденция се запази, съвсем скоро плочите ще генерират повече печалба от компактдисковете. Макар винилът да преживява своя малък ренесанс, стрийминг услугите продължават да доминират в музикалната индустрия. Ако плочите са отговорни за 4 процента от приходите в индустрията за първата половина на 2019 г., платените абонаменти за стрийминг услуги генерират 62 процента. Според изпълнителния директор на \"Уорнър рекърдс\" Том Корсън грамофонните плочи са \"секси, готин продукт\", олицетворяващ инвестиция в музиката, която има емоционален оттенък. Това обаче не променя факта, че той няма особен принос за печалбите на индустрията. \"Нито ще направи, нито ще разбие годината ни. Отделяме правилното количество ресурс за него, но не е нещо, за което имаме отделен отдел\", казва той пред изданието \"Ролинг стоун\". И все пак завръщането на плочите е повод за радост за много изпълнители, особено класическите рок групи. \"Бийтълс\" продадоха над 300 хил. винилови копия през 2018 г. За същото време \"Пинк Флойд\", Дейвид Боуи, \"Флийтууд Мак\", \"Лед Цепелин\", Джими Хендрикс и \"Куин\" имат общо над 100 хил. продажби на грамофонни плочи.", "date": "2019.09.09", "title": "Грамофонните плочи са на път да задминат по продажби компактдисковете"}
{"url": "https://www.dnevnik.bg/politika/2019/09/09/3960783_piar_eksperti_razpravata_sus_stranichni_jertvi_predi/", "text": "Българската асоциация на пиар агенциите и Българското дружество за връзки с обществеността оценяват като недопустима публикацията в ПИК на лични снимки на приятелката на кандидата за кмет на София на \"Демократична България\" Борислав Игнатов и настояват компетентните органи да гарантират, че подобни тактики няма да се превърнат в практика. Според двете сдружения са прекрачени граници на нормалната предизборна агитация като се използват лични снимки на човек, близък до един от кандидатите за кмет на град София.  \"Като комуникационни специалисти се обявяваме категорично против подобни практики. Кибер-насилието, както и всяка друга форма на насилие, е абсолютно недопустимо не само от комуникационна гледна точка, но и от човешка. Предизборните кампании трябва да са място за съревнование на идеи и визии за развитието на обществото ни. А не поле за мръсни лични нападки, целящи да уязвят достойнството на хора, нямащи нищо общо с политиката\", се казва в декларацията. \"Разправа със \"странични жертви\" е похват от терористичния арсенал и няма нищо общо с демократичните ценности на цивилизационния ни избор. Още повече, когато става дума за жертва на изнудване, потърсила полицейска и прокурорска закрила. Надяваме се, че компетентните органи ще вземат отношение по случая и подобни тактики няма да се превърнат в практика\", пишат пиар експертите. \"Ние, обединеният комуникационен сектор, се присъединяваме към позициите на много от политиците, кандидат-кметовете, обединените журналисти и много други публични организации и личности в категоричното си неприемане на подобни комуникационни практики\", завършва декларацията.", "date": "2019.09.09", "title": "Пиар експерти: Разправата със \"странични жертви\" преди изборите е от терористичния арсенал"}
{"url": "https://www.dnevnik.bg/analizi/2019/09/09/3960652_da_se_oplachesh_v_mvr_ot_tormoz_i_da_lusnesh_v_jult/", "text": "                         Случаят с Игнатов и партньорката му е ново доказателство, че в България работи строен механизъм за профилиране на потенциално опасни за властта хора. Да, част от работата на службите по цял свят е да бъдат създавани профили (досиета) на хора, които са обществено опасни. Това може да са хора, които са склонни към религиозно радикализиране, податливи са към влияние от терористични организации, участват в такива. Може да са свързани с разпространение на наркотици или така любимата на управляващите тема – контрабанда. В случая обаче не става дума за такава работа на българските служби. Публична тайна е, че те от доста време са буквално приватизирани. Т.е. не работят в обществен, а в частен интерес. А частният интерес е прост – да се запази досегашната управляваща структура – официалната, както и дълбоката държава. В изпълнение на тази задача са концентрирани всевъзможни държавни ресурси, лостове и механизми. Огромни ресурси. Най-безпардонният, най-отвратителният и може би най-работещ механизъм е профилирането на потенциални противници на властта. Казано най-просто – нерегламентираното следене, анализиране, събиране на всевъзможни сведения, документи и данни с потенциал да бъдат създадени \"компромати\". Веднъж набрани, тези данни са обект на анализ и намиране на слаба точка, през която потенциално опасният за властта субект да бъде неутрализиран. А след това са дистрибутирани през контролиран, близък до официалната власт и дълбоката държава медиен канал. Жената е подала жалба в МВР, \"следствието обаче остава без резултат\", пише арх. Игнатов във \"Фейсбук\". МВР дължи публичен отговор защо разследването е без резултат. А прокуратурата би следвало да се самосезира за разпространението на порнография - и не само. Издателят на ПИК Недялко Недялков намеква в свое писание, че най-вероятно бившият приятел е предоставил скандалните снимки. Работа на МВР е да научи истината от Недялков и да издири \"приносителя\" на снимките. След като екипите на МВР за кратко време успяха да разкрият двойното убийство край Негован, едва ли ще е толкова трудно да се установи самоличността на един интернет изнудвач. Въпреки излятото възмущение никой освен Мая Манолова не обяви, че изключва микрофоните си за ПИК. За това призоваха в декларация над 25 медии и десетки журналисти, чийто брой продължава да расте. Във въпросната декларация те настояват политиците \"да не легитимират подобни \"медии\", като им дават интервюта, канят техни представители на събитията си, плащат им за рекламни и PR кампании по време на избори\". Да подадеш жалба в МВР за тормоз и изнудване и да видиш това, от което се оплакваш, в ПИК. Ако прокуратурата се самосезира за разпространение на порнография, тази жена ще трябва да доказва, че не е тя, ако е тя, ще се гърчи под анализите на експертите по порнография, а темата ще се върти поне до изборите. Унижение по 1000. За жертвата. Ако статията бъде свалена, това ще даде повод на силните на деня да искат \"коректност\" и неприкосновеност на личния живот за щяло и нещяло, като например незаконни тераси и лични асансьори. Тънък лед. Добро активно мероприятие. Въпросът сега е МВР ли е пратило на ПИК снимките или разочарованият любовник. Защото ако е първото, имаме нов казус. Борисов веднага заяви, че не приема \"чрез публикуването на лични снимки на едно момиче да се уязви кандидат за кмет на София. С подобни похвати се прекрачват граници, които досега не са били преминавани. Не приемам такъв тип действия и категорично ги осъждам\". Тази красива джентълменска и моралистична поза на премиера беше повторена в рамките на час и от Йорданка Фандъкова, подобно възмущение изразиха Тома Биков от ГЕРБ, герберската тв \"Европа\" и др. Има нещо необяснимо в тези изявления – защо гербаджии твърдят няколко часа след публикуването на снимките, че те са \"лични снимки на едно момиче\"? Откъде са знаели, че са истински? До вчера нямаше никакво потвърждение или обяснение какви са скандалните снимки на приятелката на кандидат-кмета на \"Демократична България\" и как са се появили на бял свят, за да ги публикува ПИК. На снимките се вижда по-младо момиче от приятелката на кандидат-кмета арх. Игнатов и не е сигурно дали е тя на тях. И предвид авторитета на сайта, докато няма потвърждение за такива снимки, никой не се произнася за тях като автентични. Но Борисов ги приема за истински веднага след публикацията. Излиза, че Борисов, Фандъкова и др. гербаджии предварително са знаели, че това са автентични снимки. Едва вчера снимките получиха официално потвърждение – правени са преди 10 години, тогавашният приятел на момичето е започнал да я шантажира с тях, след като са се разделили. Тя се е оплакала в полицията, от което не е последвало нищо. Сега излизат на бял свят предизборно. Но как? Невъзможно е от сайта ПИК да са попаднали случайно на тези няколко снимки сред милионите други снимки в порносайтове. Някой им ги е дал. Има две възможности кой го е направил. Едната е снимките да ги е дал изоставеният отмъстителен бивш приятел на момичето отпреди 10 години. Другата е да ги е подал някой от полицията. Преди години жертвата е писала жалба в полицията, посочила е извършителя и с какви снимки я шантажира. Преписката е потънала някъде в архив, докато някой не се е сетил да я извади в подходящ момент. Възмутените декларации на медии са известно преиграване и придават прекалено голямо значение на този сайт като някаква медия. В e-vestnik щяхме да се присъединим към тях, ако по този повод не се бяха включили с крокодилски сълзи и някои издания, които иначе безсрамно практикуват политическа порнография и проституция. Най-големият шок всъщност би трябвало да бъде изнасилването в публичното пространство, на което станахме свидетели. Това също е естествено продължание на всички \"за\" и \"против\" Истанбулската конвенция, Стратегията за детето, #MeToo, правото на аборт и накрая, но не последно място – ролята и мястото на жената в нашето недоразвито общество. Това не е нищо друго освен изнасилване в публичното пространство. И това деяние трябва да бъде криминализирано по същия начин, както това е направено с физическото посегателство срещу личността. Жертви на такова изнасилване са и мъже. Познаваме достатъчно и такива примери. Изнасилването в публичното пространство трябва да бъде криминализирано. Хвърлям ръкавицата към всички политици да инициират изменения в Наказателния кодекс, които да преследват и наказват собствениците на интернет сайтове, печатни издания, отговорните редактори и редактора на деня и всички, които са замесени и носят отговорност за публикуването на материали – снимки и текстове, които реално нарушават интимния, личен живот с очевидна цел за публична дискредитация. Предлагам да се направи генерален преглед и драстични промени в законодателството, което третира търсенето на отговорност за неверни и клеветнически публикации и да се вдигне рязко границата на обезщетенията в тези случаи, както и да се задължават нарушителите да изтрият всяка следа от тях в интернет (защото нали не забравяте, че Google е вечен). Другият основен проблем, поради който се случва това, е, че към момента потърпевшите стават жертви на всички възможни нива: Със самите публикации, които ги клеветят и злепоставят в обществото и пред близките им. В момента, в който решат да си потърсят правата в съда, те се сблъскват с мудно правораздаване, свободно тълкуване и интерпретации от страна на съда (в моя случай една съдийка бе написала в решението си \"че да си любовница на президента не е обида\"). Абсурдно малките обезщетения, неотносими на фона на щетите, които са нанесени – нито като нанесена обида, нито като нанесена щета върху публичния образ и последствията от това, нито като загубено време в преследване на адекватно наказание в съда, нито като превенция за съответната медия да не го прави в бъдеще и накрая, но не последно място: Когато най-накрая се стигне до присъждане на дори и тези неадекватни за размера на щетите обезщетения, рязко се оказва, че въпросните медии са вече фантоми и нямат нито редакционен адрес, нито собственици, които да бъдат потърсени от съответните органи, за да изпълнят решението на съда.", "date": "2019.09.09", "title": "\"Да се оплачеш в МВР от тормоз и да лъснеш в жълт сайт\""}
{"url": "https://www.dnevnik.bg/citat_na_deniia/2019/09/09/3960721_citat_na_denia_ivan_geshev_se_durji_kato_borisov/", "text": "                         Това казва в интервю за  \"Сега\"  бившият секретар на МВР (1997-1998 г.), експерт по национална сигурност и професор в Нов български университет Николай Радулов. \"По този начин, по който се издигна Борисов, се направиха още няколко опита и вече всички са наясно какво се цели с тази публичност. Това е изтъркан подход, който не работи, независимо че часто т медиите са купени. Допреди седмица се забавлявах да чета колко е готин Гешев и как мафията е срещу него, което е копие на това, което говореше Борисов през 2013 г. - който не харесва Цветанов, е от мафията. Оказа се, че ГЕРБ не харесва Цветанов. Редно ли е да запитам ГЕРБ ли е от мафията\", коментира той. Според Радулов в МВР са заставени да подкрепят зам.-главния прокурор в кампания да оглави държавното обвинение. \"Аз не познавам служители, които са доволни от начина, по който всичко това се случва. Тези зрелищни акции изключително вредят на МВР\", казва той и припомня, че полицията прави публични шумни акции, в които са ангажирани и предварително известени медии (например срещу лихвари), а след това всичко завършва тихомълком с пускането на задържаните. В същото време \"на всеки шест минути се извършва престъпление\", но ангажираните с пиар акции са заети. Едновременно с това, по думите на експерта, МВР отрича въобще организираната престъпност, която се е транформирала от ясно изразени групи от типа ВИС и СИК в хоризонтална структура без видими вождове.", "date": "2019.09.09", "title": "Цитат на деня: Иван Гешев се държи като Борисов, когато беше главен секретар"}
{"url": "https://www.dnevnik.bg/bulgaria/2019/09/09/3960798_poruchkata_za_chistotata_v_sofiia_shte_zavurshi_sled/", "text": "Кой  ще чисти и ще събира боклука в столицата  ще се реши през следващия кметски мандат, обществената поръчка и класирането на фирмите няма да завършат в оставащите по-малко от два месеца до изборите. Това уточни и днес кметът на София и кандидат на ГЕРБ за нов мандат Йорданка Фандъкова. Думите й дойдоха в отговор на критиките от последните няколко дни на независимия кандидат за кмет Мая Манолова, която попита защо се бърза и се пуска поръчката за събирането на боклук толкова рано – почти година преди изтичането на сеашните договори.\"Наистина нямам обяснение защо това се прави сега. Имам предположения, но отговорът трябва да го даде този, който е открил процедурата, а именно столичният кмет\", коментира Манолова пред журналисти. Още в първия ден след изявлението на Манолова от общината коментираха, че предишния път поръчката е била обжалвана и порцедурите са отнели около една година. Днес Фандъкова уточни пред БНР: \"Очаквам не по-малко от два месеца комисията да работи по преглеждането на документите, преди да се вземе каквото и да било решение. Преди изборите не се очаква да бъдат класирани фирмите.\" Преди това пък коментира пред телевизия \"Европа\": \"Като юрист г-жа Манолова знае отлично, че когато става въпрос за обществена поръчка, тя изисква дълъг период на реализация. Предишния път, когато правихме такава процедура, тя трая една година. Първите договори за почистване изтичат на 1 юни. Няма как да чакаме изборите да приключат и след това да направим наистина София заложник и да я поставим под риск от криза с отпадъците.\" Така с аргумента, че процедурите са дълги, Фандъкова обясни защо сега е започнал конкурсът и допълни, че няма да допусне градът да бъде вкаран в криза с боклука. \"Разбирам много добре от какво се притесняват фирмите - от това, че заложихме много по-тежки условия за тях в интерес на чистотата на града\", коментира още Фандъкова пред БНР. Малко по-късно пред медии, Манолова обаче заяви, че обяснението на Фандъкова е \"съшито с бели конци\". \"В договорите, които в момента почистват, има клаузи, че те продължават да почистват до окончателното избиране на други фирми. Така че не се задава никаква криза с боклука и нямам никакво обяснение за това бързане година преди изтичането на договорите\", заяви независимият кандидат за кмет. Мая Манолова отново повтори, че не вижда изпълнение на обещанието от 2016 г. на Фандъкова за подкрепа и стабилизация на общинското дружество за чистота, за да може да поеме поне част от столичните квартали. Тя попита и защо Фандъкова не е излязла в отпуск, при положение, че вече води кампания. \"Недоумявам защо г-жа Фандъкова продължава да се възползва от позицията си на кмет, за да води предизборната си кампания, след като обяви кандидатурата си още на 2 септември\", заяви Манолова. Явно обаче приключването на някои големи обществени поръчки и по-специално поръчката за сметосъбирането е по-важно, допълни тя. Обществената поръчка е за над 430 млн. лв. с ДДС и е със срок пет години . Почистването е най-голямото разходно перо в бюджета на София, като отделената само за тази година сума е рекордните 205 млн. лв. Сега се търсят частни изпълнители за почти цялата територия на града, която е разделена на седем зони, включващи по няколко административни района. Кандидатите могат да подадат оферти за максимум две зони. Зона 1 (\"Средец\", \"Лозенец\", \"Студентски\") е най-скъпа с прогнозна стойност 68.4 млн. лв. без ДДС за срок 5 години. Най-евтина е поддръжката на Зона 5 (\"Банкя\", \"Връбница\", \"Нови Искър\") - 39.8 млн. лв. без ДДС. Първоначалният срок за оферти беше до 21 август, но впоследствие беше удължен до днес. Оферти според документацията могат да се подават до 17.30 часа днес, а в документите е посочено, че отварянето ще е утре в 14 часа. Засега от общината не са потвърдили дали ще има публично отваряне на офертите.", "date": "2019.09.09", "title": "Поръчката за чистотата в София щяла да завърши след изборите (допълнена)"}
{"url": "https://www.dnevnik.bg/sport/2019/09/09/3960711_neostariavashti_i_neumorimi_kak_trimata_golemi/", "text": "Датата е 27 януари 2008 г., а Новак Джокович прави обрат срещу Жо-Вилфред Цонга във финала на Australian Open. На този ден той става последният от тези, които днес са наричани тримата големи в тениса, който печели титла от Големия шлем. Оттогава са изминали 12 пълни сезона в четирите най-значими турнира и Джокович, Роджър Федерер и Рафаел Надал вече са спечелили 40 от общо 48 титли в Шлема за това време. Последният голям триумф беше  успехът на испанеца на US Open в неделя вечерта след зрелищния финал с Даниил Медведев . Надал оправда очакванията на шампиона от 1988 г. Матс Виландер, който преди турнира заяви, че тъкмо испанецът е единственият, който може да свали Джокович от трона. На дневен ред отново е темата за пълната хегемония на тримата. От тях най-млад е Джокович, който през май стана на 32 години. Когато числата говорят Малко може да се говори, когато се види статистиката от турнирите в Големия шлем. Пръв своята първа значима титла взима Федерер, който през 2003 г. печели \"Уимбълдън\". Оттогава насам в общо 66 турнира от Големия шлем той, Надал и Джокович имат 55 титли. В последните три сезона тримата установиха пълна хегемония и не позволиха на никой друг да вземе титла от Шлема. Това е и втората най-дълга серия на поредни титли (12) за тях след тази от 18-те титли между \"Ролан Гарос\" 2005, когато Надал стигна до първия си триумф в Шлема, и US Open 2009, когато Хуан Мартин дел Потро сломи Федерер в зрелищен петсетов финал. Очакванията да няма изненадани US Open завърши с красив и оспорван мач между Надал и Медведев. Турнирът в Ню Йорк донесе свеж полъх със силното включване на руснака, както и с  изненадващото пробуждане на Григор Димитров , който  отстрани Федерер в четвъртфиналите . \"С начина, по който той се бори и по който игра - той е шампион. Поздравления за него. Наистина вярвам, че може да има още много възможности\", каза Надал за 23-годишния Медведев. Показаното от руснака вдъхва надежди за разнообразие, което липсваше в последните години заради  неуспешните опити на младите да се борят с тримата големи . \"Ще бъда изненадан и много разочарован, ако един или двама по-млади играчи не успеят да стигнат или да прескочат полуфиналите на твърдия корт\", каза Виландер преди турнира. И обясни: \"На тревата се нуждаеш от опит, на клей ти е нужен определен стил на игра, но на твърд корт буквално нямаш оправдание. Имаме нужда от две момчета в полуфиналите, които да не се казват Роджър, Рафа, Стан или Новак. Мисля, че Надал е единственият, който може да победи Новак Джокович в мач от Големия шлем в пет сета. Даниил Медведев също може да го победи, но Надал е най-голямата заплаха за Новак.\"    Вероятно тезата му за твърдите кортове се доказва и от статистиката. От 2003 г. насам US Open има най-голямо разнообразие на шампиони с общо осем различни тенисисти. Това е и единственият турнир от Шлема, в който няма играч в историята с повече от пет титли (с по толкова са Джими Конърс, Федерер и Пийт Сампрас, а Надал вече има четири). Интересното е, че тримата властелини нямат никакво намерение да намаляват темпото. Джокович, който има 16 титли,  се прицели наскоро в рекорда на Федерер . \"Аз съм на 32, така че нещата са малко по-различни, отколкото преди десет години, но все още се чувствам млад отвътре и отвън. Все още съм много мотивиран да продължа напред\", каза сърбинът в навечерието на US Open. Надал говори достатъчно с представянето си. Тази година испанецът стана шампион в Париж и Ню Йорк, игра финал в Мелбърн, а на \"Уимбълдън\" стигна до полуфиналите. \"Играя тенис, защото обичам да играя тенис. Не мога само да мисля за Големия шлем. Тенисът е повече от това. Трябва да мисля и за другите неща. Играя, за да съм щастлив. Разбира се, тази победа ме прави супер щастлив\", каза шампионът от Ню Йорк. Така и след US Open 2019 остава въпросът може ли някой да наруши трайно властването на Федерер, Надал и Джокович.", "date": "2019.09.09", "title": "Неостаряващи и неуморими: как тримата големи продължават да властват в тениса"}
{"url": "https://www.dnevnik.bg/bulgaria/2019/09/09/3960840_arestuvan_e_bivshiiat_glaven_redaktor_na_duma_suobshti/", "text": "Бившият главен редактор на \"Дума\" Юрий Борисов е бил разпитван днес в Специализираната прокуратура като свидетел по разследване, отнасящо се за шпионаж. Това се разбра от съобщение институцията след като по-рано се появи информация за ареста на Борисов. Такава информация публикува вестник \"Дума\". Според нея рано тази сутрин е имало обиск в дома му, като от връченото определение за претърсване и изземване се разбирало, че задържането на Борисов е във връзка с дело, образувано на 3 юли 2019 г. по член 105 от Наказателния кодекс. Той гласи, че който се постави в услуга на чужда държава или на чужда организация, за да й служи като шпионин, се наказва с лишаване от свобода от 5 до 15 години. Това съобщи \"Дума\", като се позова на съпругата на Борисов - журналистът Дора Чичкова. Юрий Борисов сега е един от секретарите на Националното движение \"Русофили\". От дома му са иззети компютри и различни документи. В отговор на въпрос вътрешният министър Младен Маринов потвърди за случая в предаването \"Още от деня\" по БНТ, но отказа повече информация и пренасочи въпросите към брифинг по темата във вторник заради провеждащото се следствие. Обяви, че става дума за съвместна операция между МВР, ДАНС и Специализираната прокуратура. Около 19 ч. от Специализираната прокуратура обявиха, че под нейно ръководство нейни следователи, подпомагани от агенти на ДАНС, извършват процесуално-следствени действия по досъдебно производство по чл. 105 от Наказателния кодекс. Този текст именно се отнася до шпионаж. Към момента няма привлечени към наказателна отговорност лица, се посочва в съобщението, а за Юрий Борисов се казва, че е разпитан в качеството му на свидетел. В ефира на БНТ председателят на форума \"България - Русия\" Светлана Шаренкова осъди ареста (какъвто по-късно бе обявено, че не е имало - бел. ред.), няколко пъти подчерта, че Борисов е интелектуалец, баща на четири деца и от години се занимава само с неправителствена дейност, посветена на дружбата и приятелството с Русия. Освен това гонението и арестите заради идеи и позиции се случвали само в тоталитарни държави. От екипа на \"Дума\" са се опитали да се свържат с председателя на \"Русофили\" Николай Малинов, но без резултат. Медиата съобщава, че по неофициална информация в офисите и в дома на Малинов и съпругата му също е имало обиски. Сутринта Малинов е трябвало да участва в предаване по Би Ти Ви, но той не се е явил в студиото. Вътрешният министър на потвърди за арест на Малинов, с такава информация не разполага и Шаренкова. Пред \"Дума\" зам.-председателят на \"Русофили\" Владимир Чучуев разказва, че рано сутринта в специализираната прокуратура е била извикана в качеството си на свидетел главният секретар на движението Кристина Иванова. За разпити са били повикани още зам.-председателят на \"Русофили\" Милен Чакъров, почетният председател Енчо Москов, проф. Ваня Добрева, член на Националния съвет на БСП, други членове на Изпълнителното бюро на организацията.", "date": "2019.09.09", "title": "Бившият главен редактор на \"Дума\" Юрий Борисов е разпитван от спецпрокуратурата (обновена)"}
{"url": "https://www.dnevnik.bg/evropa/2019/09/09/3960849_parij_e_za_namaliavane_na_nedoverieto_kum_rusiia_no_ne/", "text": "Дошъл е моментът за намаляване на недоверието към Русия, заяви днес в Москва ръководителят на френската дипломация Жан Ив льо Дриан, цитиран от \"Франс прес\". \"Моментът дойде, моментът е благоприятен да работим за намаляване на недоверието\", каза Льо Дриан след среща в присъствието на френския министър на въоръжените сили Флоранс Парли и двамата им руски колеги. Дойдохме да предложим от името на президента на републиката нов дневен ред на доверие и сигурност, подчерта още френският външен министър. Срещата във формат 2+2 в рамките на междуправителствен диалог е първа след тази в Париж през 2012 г. и особено след анексията на украинския полуостров Крим от Русия през 2014 г., припомня АФП. Макар че приветства като положително събитие  размяната на затворници  за намаляване на кризата между Русия и Украйна, Льо Дриан каза, че отмяна на санкциите срещу Москва ще е преждевременна, предаде \"Ройтерс\". \"Невинаги сме на едно мнение\", посочи министър Флоранс Парли. Но е важно да можем да разговаряме, да избягваме недоразумения и търкания\", съобщи АФП. Отношенията между ЕС и Русия, белязани след 2014 г. от тежки европейски санкции заради предполагаемата роля на Москва в украинския конфликт и заради анексията на Крим, в момента са в най-ниската си точка, посочва АФП. Президентът на Франция Еманюел Макрон разговаря вчера по телефона с руския си колега Владимир Путин и приветства размяната на 70 затворници между Русия и Украйна като нова крачка към в усилията за мир. /БТА", "date": "2019.09.09", "title": "Париж е за намаляване на недоверието към Русия, но не и за отмяна на санкциите"}
{"url": "https://www.dnevnik.bg/evropa/2019/09/09/3960857_germaniia_vuvejda_sertifikat_za_po-ekologichna_i/", "text": "Германският министър на икономическото сътрудничество и развитие Герд Мюлер днес представи нов сертификат за текстил, целящ да уведомява потребителите, че даден продукт е произведен според строги екологични и социални критерии, предаде ДПА. \"В текстилната индустрия глобализацията започна през XIX век. Сега в текстилната индустрия трябва да започне и справедлива глобализация\", каза Мюлер в Берлин. Новият сертификат, наречен \"Зелено копче\", ще се издава на производителите на текстил, които покриват най-малко 26 социални и екологични стандарта. Те включват забрана за използването на пластификатори и други химикали, както и изплащане на минимална надница и неизползване на детски труд. \"С въвеждането на \"Зеленото копче\" установяваме еталон и гарантираме, че са възможни справедливи вериги на доставка. Никой не може да оспори това от днес нататък. Всички присъединили се компании го доказват\", отбеляза Мюлер. Неговото министерство съобщи, че досега към инициативата са се присъединили 27 компании, а още 26 се оценяват в момента, за да се прецени дали отговарят на изискванията. /БТА", "date": "2019.09.09", "title": "Германия въвежда сертификат за по-екологична и справедлива текстилна индустрия"}
{"url": "https://www.dnevnik.bg/kultura/2019/09/09/3960824_izlojbata_homosoc_kani_bsp_kato_naslednik_na_bkp/", "text": "Организаторите на изложбата \"Хомосоц - хомосексуалността по време на комунизма в България, 1945-1989 г.\" изпратиха покана до Корнелия Нинова и членовете на Изпълнителното бюро на БСП. Експозицията се открива на 30 септември в галерия \"Порт А\" и ще представи данни от мащабно проучване, инициирано от фондация GLAS, European Cultural Foundation и посолството на САЩ в България. Причината \"в месеца на 9 септември\" да отправят поканата лично към г-жа Нинова, както и към Изпълнителното бюро на БСП е, че политическа формация е пряк наследник на преобразуваната Българска комунистическа партия, под чието управление минава изследваният в изложбата период, обясни пред \"Дневник\" Симеон Василев, основател на фондация GLAS. Другият повод за поканата е и изпратеното през 2018 г. писмо от Нинова до организаторите на \"София прайд\", в което тя казва: \"Ние сме против насилието и дискриминацията срещу всеки, включително и ЛГБТИ хората. Те са свободни да избират как да живеят живота си.\" Според Василев е редно \"БСП като наследник на преобразуваната БКП да прочете и тази страница от историята на България. А тя не е само негативна. Наред с терора и погазването на личната свобода и достойнство през 1968 г. България декриминализира хомосексуалността, което я поставя много по-напред в сравнение с утвърдени днес либерални демокрации\". В писмото си той споменава още, че този пример, както и цялата изложба могат да вдъхнат смелост на Нинова да поведе \"БСП по пътя на прогреса и да последва Европейската социалистическа партия, която категорично застава на страната на равноправието и личната свобода на ЛГБТ хората\".  Пред \"Дневник\" той допълни, че писмото е било изпратено днес и все още няма отговор. Засега няма планове да канят лично други български политически лидери, които често са се изказвали против ЛГБТИ общността. Те, разбира се, са добре дошли, защото изложбата ще помогне на всички да се уверят, че \"както в периода на комунистическия режим, така и сега хомосексуалните не са свободни да живеят живота си както решат, а дискриминацията срещу тях е била и остава силно изразена и днес\". Изложбата \"Хомосоц - хомосексуалността по време на комунизма в България, 1945-1989 г.\" е създадена с резултатите от изследване по темата, в което са използвани различни източници. То е фокусирано върху 50-те и 60-те години на ХХ век. В него участват историци, социолози, студенти, куратори и художници. В нея ще има информация за местата за срещи, жаргоните, съдебнонаказателните практики, акциите срещу хомосексуални, декриминализирането на хомосексуалните актове през 1968 г. и различните методи и опити за лечение на хомосексуалността - нещо, което е почти неизвестно до този момент.  Последното е включвало например употребата на силни медикаменти, които предизвикват повръщане у \"пациентите\", докато в това време са им се показвали снимки на хомосексуални мъже с цел това да ги отврати. \"За хомосексуалността в България често се говори като за нещо, привнесено от Запад и възникнало след промените, като нещо чуждо за нашата територия. Изследването и изложбата, разбира се, оборват това стереотипно схващане, a и допълват ценна информация за живота на хомосексуалните у нас\", коментира още Симеон Василев от фондацията. ", "date": "2019.09.09", "title": "Изложбата \"Хомосоц\" кани БСП като наследник на БКП"}
{"url": "https://www.dnevnik.bg/bulgaria/2019/09/09/3960863_osem_novi_znaci_shte_se_poiaviat_po_putishtata/", "text": "Осем нови пътни знака ще повишават пътната безопасност и ще помагат на водачите с информация, обяви Министерството на регионалното развитие и благоустройството. Въвеждането им ще указва наличието на задръствания, намалена видимост, настъпило произшествие на пътя, зарядни станции за електромобили и станции за зареждане на автомобили с водород. С нови знаци ще бъдат обозначени и платените участъци от републиканската пътна мрежа, чието използване изисква винетна или тол-такса. Новите указателни табели са включени в проект за промени в Наредбата за сигнализация на пътищата с пътни знаци (НИД на Наредба №18 от 2001 г.), публикуван за обществено обсъждане. Предлага се въвеждането на три нови предупредителни знака за временна организация на движението. Те са от група А и ще сигнализират за опасност в жълт цвят. Знак А41 - \"Образувано задръстване\", ще се използва за сигнализиране на пътни участъци, в които се е образувало задръстване, което водачите биха могли да не забележат своевременно.      Знак А42 - \"Намалена видимост\", ще се използва за сигнализиране на пътни участъци, в които видимостта е намалена поради мъгла, дъжд, снеговалеж, задимяване, запрашаване или други подобни условия. Знак А 43 - \"Настъпило пътнотранспортно произшествие\", ще се използва за сигнализиране на настъпил инцидент, който създава опасност или затруднение за движението. Предупредителните пътни знаци могат да бъдат изобразявани на информационните табла от интелигентните транспортни системи, свързани с управлението на движението.      С нови пътни знаци ще се сигнализират и участъците от републиканската пътна мрежа, за които се изисква платена винетна или тол-такса. Знак Д 25.1 ще информира водачите, че за използването на пътя се изисква платена винетна или тол-такса, а знак Д25.2 ще е само за тол-такса. Те ще се поставят на мястото, от което възниква задължението за плащане на такса. Предвидени са специални пътни знаци, указващи наличието на зарядни станции за електрически превозни средства и станции за зареждане на автомобили с водород.      Въвежда се и специален пътен знак за паркиране на електрически превозни средства за зареждане - Д26. В утвърдените символи за изобразяване на видовете превозни средства се добавя и символ на \"Електрическо превозно средство\".      С проекта за изменение на наредбата се цели повишаване на информираността на водачите при промяна на средата, в която се движат, сигнализирането на републикански пътища от платената пътна мрежа, чието използване изисква платена винетна или тол-такса, възможност за изобразяване на предупредителните пътни знаци на информационните табла от интелигентните транспортни системи, както и внасяне на яснота по съществуващи изисквания, нееднозначно тълкувани и прилагани в проектантската практика. Очаква се така да се подобри качеството на действащата сигнализация с пътни знаци по пътищата и улиците и да се уеднакви проектантската практика, с което ще се постигне повишаване на безопасността на движението по пътищата. Пътните знаци в повечето държави от Европейския съюз са унифицирани според разпоредбите на Виенската конвенция за пътните знаци и сигнали от 1968 г. и Европейското съглашение към нея. Проектът на Наредба за изменение и допълнение на Наредба №18 от 23.07.2001 г. за сигнализация на пътищата с пътни знаци е качен за обществено обсъждане в  Портала за обществени консултации  и интернет страницата на  МРРБ.  Предложения и мнения по проекта могат да се дават до 9 октомври.", "date": "2019.09.09", "title": "Осем нови знака ще се появят по пътищата"}
{"url": "https://www.dnevnik.bg/sviat/2019/09/09/3960745_sauditska_arabiia_potvurdi_che_shte_eksperimentira_s/", "text": "Саудитска Арабия иска в бъдеще да произвежда и обогатява уран за планираната от Рияд ядрена програма, каза новият министър на енергетиката принц Абдулазиз бин Салман, предаде \"Ройтерс\". Този процес ще започне с два ядрени реактора. \"Действаме предпазливо... експериментираме с два ядрени реактора\", каза принцът на конференция в Абу Даби, предаде агенцията. Има се предвид предстоящият - вероятно догодина - търг за изграждане на първите ядрени реактори в страната. Към тях проявяват интерес компании от САЩ, Русия, Южна Корея, Китай и Франция и според \"Ройтерс\" в момента се водят \"предварителни разговори\" с Рияд по въпроса. Назначеният вчера Абдулазиз бин Салман обясни, че страната му проявява интерес към \"пълния цикъл\" на ядрена програма, включващ и обогатяването на уран (което отвъд дадена точка би създало материал за бомба). Спорна тема Кралството и преди е заявявало, че иска да използва ядрена технология за мирни цели. Обогатяването на уран обаче е спорна крачка, тъй като може да доведе и до военна употреба. Именно тази възможност, която Западът и други страни виждат в иранската ядрена програма, доведе до международните санкции и последвалата, сега отхвърляна от САЩ сделка. Саудитска Арабия, регионалният противник на Иран, вече е заявявал,  че ще разработи собствена ядрена бомба , ако ислямската република го направи. Страната не би могла да разчита на участие на американски компании, ако не подпише споразумение, с което се задължава да използва ядрената енергия само за мирни цели. Рияд обаче отхвърля подобна възможност. Конференцията бе публичният министерски дебют на  иначе известния в средите на енергетиката  принц. На нея новият министър потвърди и че съюзът на петролния картел ОПЕК (неформално воден от Саудитска Арабия) с други държави като Русия, формат, известен като ОПЕК+,  ще остане в сила  \"дългосрочно\". Освен това Рияд смята да се придържа към споразумение на ОПЕК+  за съкращаване на добива , стабилизирало цените на петрола от началото на годината. За по-малко от 24 часа след назначаването му петролът \"Брент\" поскъпна с 2%, до 62 долара за барел.", "date": "2019.09.09", "title": "Саудитска Арабия потвърди, че ще \"експериментира\" с два ядрени реактора"}
{"url": "https://www.dnevnik.bg/zelen/2019/09/09/3960884_i_v_tec_brikel_na_kovachki_nepravomerno_se_gori/", "text": "След констатациите, че в ТЕЦ \"Перник\" без разрешение се гори биомаса, пушекът от която обгазяваше града всяка вечер, когато се стъмни, сега регионалната структура на Министерството на околната среда в Стара Загора, РИОСВ - Стара Загора, е установила същото и за друг ТЕЦ на бизнесмена Христо Ковачки - ТЕЦ \"Брикел\". Министерството на околната среда и водите съобщава, че заради това е издадена заповед за спиране на котли №1, 2, 3, 4, 5 и 6 на горивната инсталация за производство на топлинна енергия на ТЕЦ \"Брикел\", гр. Гълъбово. Мярката е наложена заради установено използване на неразрешен вид гориво – биомаса, в нарушение на издаденото комплексно разрешително на дружеството, посочва ековедомството. Едно от основанията за налагане на мярката е откритото при проверка на дружеството на 3 септември наличие на биомаса на транспортната лента, която подава гориво към работещ котел, както и съхранение на големи количества балирана слама с осигурен достъп до централата. Наложената принудителна мярка е заради невъзможността на оператора да гарантира спазването на екологичното законодателство, като осигури условия за експлоатация на инсталацията според разрешителното, което има. От гледна точка на екологичните изисквания сме едно от най-проверяваните предприятия, при измерванията не са констатирани превишения на допустимите стойности. Това се посочва в позиция, изпратена от ТЕЦ \"Брикел\" до медиите и цитирана от агенция \"Фокус\". \"Дневник\" не е получил позицията. В нея се уверява, че никога не е имало пречка пред съответните органи да правят проверки. В рамките на последните две години броят на проверките, които са ни извършени е трицифрено число. Лабораториите към Изпълнителната агенция по околна среда са идвали в централата многократно, като последните измервания са направени в рамките на август месец в присъствие на контролните органи\", се казва още в позицията, се посочва още в съобщението.  \"Смятаме, че от гледна точка на спазване на екологичните изисквания сме едно от най-проверяваните предприятия в страната. Искаме дебело да подчертаем, че при всяко едно измерване на лаборатория не са констатирани превишения на допустимите стойности, включително и на последните две извършени през август месец\", заявяват от ТЕЦ \"Брикел\". \"В този момент смятаме, че сме попаднали в предизборната кампания на определена политическа група, която иска да покаже, че може да размаха пръст на друга политическа група, използвайки нас. Смятаме, че е проява на лошо разбиране от политиците ни на това, какво представлява демокрацията, след като правят кампанията си по такъв начин\", посочват от топлоцентралата. Не отричат, че използват биомаса, но обясняват, че това е докладвано всеки месец в РИОСВ-Стара Загора. \"За такъв тип нарушение следва да бъдат предприети мерки от типа административна санкция/глоба и на дружеството да бъде направено предписание да се прекратят тези дейности. При не спазване от оператора, то тогава трябва да бъде наложена принудителна мярка. \"Брикел\" не е получавал такъв тип предписани\", се казва още в позицията на ТЕЦ \"Брикел\".  Министерството, ръководено от Нено Димов, припомня, че след разпореждане от главния прокурор проверки се правят в \"Топлофикация – Перник\" АД, ТЕЦ \"Бобов дол\" ЕАД, \"Топлофикация – Сливен\" ЕАД и ТЕЦ \"Брикел\" ЕАД, всички те свързани с Христо Ковачки.", "date": "2019.09.09", "title": "И в ТЕЦ \"Брикел\" на Ковачки неправомерно се гори биомаса, показа проверка (допълнена)"}
{"url": "https://www.dnevnik.bg/biznes/2019/09/09/3960928_publikuvani_sa_uputvaniia_za_kreditorite_na_faliralata/", "text": "Службата за контрол върху застрахователните компании на Кипър публикува допълнителни упътвания за кредиторите след откриване на производство по ликвидация на Olympic Insurance Co. Ltd. - дружеството, извършващо дейност на територията на България чрез \"Застрахователна компания Олимпик - клон България\", съобщи Комисията за финансов надзор. След като на 30 юли съд в Никозия реши да открие производство по ликвидация на компанията, вече е публикувано и \"Упътване (под формата на въпроси и отговори) за кредитори за подаване на претенции спрямо застрахователна компания \"Олимпик\" за застрахователни полици, издадени в други държави - членки на ЕС\" (\"Упътване\"). То може да бъде прочетено  тук . Отговорността за определяне на масата на несъстоятелността, процесът по предявяване на претенции, както и изплащането на обезщетения са изцяло в юрисдикцията и прерогативите на кипърските органи, а именно надзорният орган на Кипър и ликвидаторите, назначени във фалиралата компания, припомня комисията. Тя е публикувала на страницата си превод на български на упътванията. Той може да бъде видян  тук .  В тях има информация за това какво се очаква от засегнатите, за да предявят техните претенции, регламентираните за това срокове и документи, които трябва да се предоставят за доказване на претенциите си. ", "date": "2019.09.09", "title": "Публикувани са упътвания за кредиторите на фалиралата \"Олимпик\""}
{"url": "https://www.dnevnik.bg/sviat/2019/09/09/3960673_pochti_40_ot_chujdite_investicii_v_sveta_minavat_prez/", "text": "Фантомен\" капитал представлява голяма част от преките чуждестранни инвестиции (ПЧИ) в целия свят. Това сочи доклад на Международния валутен фонд и Копенхагенския университет, публикуван този месец. Над 38% от всички ПЧИ минават през кухи фирми без \"истинска бизнес дейност\" и целта е по-скоро да се минимизира данъчната тежест за компаниите. Става дума за средства за близо 15 трлн. долара (от близо 40 трлн.) за 2017 г. За да се оцени по-добре обемът на средствата, минаващи през кухи фирми, докладът припомня, че те са равни на сбора на брутния вътрешен продукт на Китай и Германия. Спред данните на изследователите Яник Дамгаард, Томас Елкяр (последните двама от МВФ) и Нилс Йохансен (от Копенхагенския университет) близо половината от \"фантомните\" инвестиции са в Люксембург и Холандия. Още поне две от страните, в които по-малко от половината ПЧИ са истински, са членки на Европейския съюз - Малта и Ирландия; такъв е случаят и с Швейцария, както и с редица британски отвъдморски територии. \"Двойно ирландско с холандски сандвич\" В общо 10 държави и територии са над 85% от всички фантомни инвестиции. Освен Люксембург и Холандия този списък включва китайският регион Хонконг, Британските Вирджински острови, Бермудите, Сингапур, Каймановите острови, Швейцария, Ирландия и Мавриций ( но не и Панама ). \"Епъл\" не произвежда своите \"Айфон\"-и в Ирландия, нито разработва основната част от операционната си система в Ирландия, (но) една от най-ценните американски преки чуждестранни инвестиции сега е делът на \"Епъл\" в \"Епъл Ирландия\", казва за \"Файненшъл таймс\" Брад Сецър, международен икономист в Съвета за външни отношения. В случая с Ирландия и Холандия се използва познатата техника \"Двойно ирландско с холандски сандвич\", използвана от някои международни корпорации и включваща комбинация от ирландски и холандски дъщерни фирми за намаляване на данъците. Независимо от факта, че групата на индустриализираните държави Г-7 е обявила за приоритет данъчни реформи и борба с подобни практики, делът на фантомния капитал е нараснал от 2010 г. насам - от 31% от всички ПЧИ тогава той е скочил със 7 пункта за 7 години, обяснява изследването. Между отделните държави обаче има сериозна динамика в различията в растежа на \"фантомните\" ПЧИ. Например във Великобритания делът им в инвестициите е нараснал от 3 на сто в края на миналото десетилетие до 18%, при Белгия и Швеция промяната е значителна - от 30% до едноцифрено число за същия период. Когато инвестициите изкривяват статистиката \"Според официалната статистика в Люксембург, страна с (население) 600 хил. души, има толкова ПЧИ, колкото в САЩ, и много повече, отколкото в Китай\", се казва в доклада. При 4 трлн. долара такива инвестиции на всеки жител се падат 6.6 млн. долара от тях. Текстът използва за ПЧИ определението \"трансгранични финансови инвестиции между фирми, принадлежащи на една и съща международна група\". Някои от изброените държави привличат подобен размер средства като част от стратегия за насочване на възможно най-много ПЧИ, тъй като процесът все пак носи ползи на местната икономика. Това се отнася в голяма степен за карибските \"данъчни убежища\", където тези услуги и туризмът формират брутния вътрешен продукт. Това \"финансово инженерство\" обаче трябва да се отчита и когато се измерват БВП или размерът на ПЧИ - през 2015 г. например Ирландия отчита икономически ръст от 26%, след като някои международни корпорации прехвърлиха правата на интелектуалната си собственост в Ирландия. \"За да получават по-добри данни за глобализирания свят, икономическите статистики също трябва да се адаптират\", заключават авторите на доклада.", "date": "2019.09.09", "title": "Почти 40% от чуждите инвестиции в света минават през кухи фирми"}
{"url": "https://www.dnevnik.bg/sport/2019/09/09/3960837_otbor_za_1_mlrd_evro_kak_manchestur_siti_vleze_v/", "text": "Манчестър сити\" е първият футболен клуб в света, вложил над 1 млрд. евро в изграждането на състава си, показва изследване на Международния център за спортни изследвания (CIES Football Observatory) за петте големи първенства в Европа. Шампионът във Висшата лига за последните два сезона е инвестирал 1.014 млрд. евро, сочат данните. След това с малка разлика един от друг се нареждат ПСЖ (913 млн. евро) и \"Реал\" (Мадрид) (902 млн. евро). Авторите на изследването отчитат и увеличаващата се пропаст между богатите и останалите клубове.    На национално ниво най-голяма е неравнопоставеността в Ла Лига, където инвестицията на \"Реал\" (Мадрид) в настоящия отбор е 148 пъти по-голяма спрямо тази на последния испански отбор в класацията - \"Майорка\". Висшата лига е най-уравновесена, като там \"Манчестър сити\" е инвестирал 32 пъти повече от \"Норич\". В английското първенство е и най-високата средна стойност на вложенията в отборите - 345 млн. евро, а най-ниска е във френската Лига 1 (118 млн. евро). От CIES посочват, че през 2010 г. на клубовете от петте големи първенства в Европа е струвало средно по 67 млн. евро, за да сглобят отборите си. За 2018 г. тази сума достигна 161 млн. евро, а сега е 184.2 млн. евро.", "date": "2019.09.09", "title": "Отбор за 1 млрд. евро: как \"Манчестър сити\" влезе в историята"}
{"url": "https://www.dnevnik.bg/bulgaria/2019/09/09/3960932_prezidentut_radev_politici_i_partii_sa_dvulichni_po/", "text": "Президентът Румен Радев определи като двулична позицията на политици и партии  по случая  с публикуваните голи снимки в изданието ПИК през миналата седмица. Президентската институция нееднократно е поставяла въпроса за замърсената медийна среда в България и целенасоченото разбиване на професионалните и етични стандарти в българската журналистика, се посочва в позицията на държавния глава, разпространена до медиите. Превръщането на определени медии в инструмент за политическа саморазправа създава заплаха не само за свободната журналистика, но и за гражданското общество. Двулична в този контекст е позицията на политици и партии, които публично осъдиха този уродлив подход, но същевременно легитимират \"медиите\", които го прилагат, с подкрепа, участие и близки лични отношения, посочва Радев и изразява надежда, че това ще даде началото на дебат, който да доведе до оздравителен процес в българската журналистика.", "date": "2019.09.09", "title": "Президентът Радев: Политици и партии са двулични по случая с публикуваните лични снимки"}
{"url": "https://www.dnevnik.bg/sviat/2019/09/09/3960729_v_istanbul_veche_niama_miasto_za_murtuvcite/", "text": "                         За разлика от Германия гробните места в Турция не се превръщат в общинска собственост след определен брой години, а остават притежание на семействата за вечни времена. Затова и гробищните паркове бързо отесняват, а разрастването им в градове като Истанбул се оказва почти невъзможно. Демографският взрив направи така, че историческите гробища край Златния рог и на Босфора отдавна са заклещени от всички страни от улици и жилищни сгради, поради което те няма накъде да се разширяват. Най-голямото гробище в европейската част на турската метрополия в района \"Левент\" през последните 20 години беше обсадено от високи сгради - небостъргачите на новия финансов център на града. А в гробищата в \"Еюп\" и \"Едирнекапъ\" отдавна вече не се извършват погребения. Едно гробно място колкото нов автомобил Градът край Босфора продължава да расте, увеличава се и търсенето на жилища, особено в централните градски части. Гробищата обаче няма накъде повече да растат. Затова всеки, който непременно държи да бъде погребан край Босфора, трябва отрано да започне да заделя пари за тази цел: в гробищния парк над престижния квартал \"Бебек\" едно гробно място струва колкото един малък нов автомобил. Сходно е положението в \"Ортакьой\" и останалите квартали близо до Босфора. По-евтино става чак извън рамките на града. Най-много място има в новите квартали в покрайнините на Истанбул на запад и изток от турската метрополия - в \"Султангази\", \"Есенюрт\" и все още незастроените околности на новото летище в \"Арнавуткьой\" вече изникват нови гробища, но те са твърде отдалечени от града, а и са значително по-неуредени в сравнение със старите гробищни паркове във вътрешността на града. По религиозни причини в мюсюлманските страни не се извършват кремации, което би спестило много място. Затова скоро не се очертава подобрение на тежката ситуация с липсата на гробни места в Истанбул. Градската управа е намерила следния изход от ситуацията: хората, които през последните 40 години са се преселили в града край Босфора, а това са милиони турци, поне в смъртта си да се върнат към корените си. Градските власти предлагат на близките на такива починали да покрият разходите по транспортирането на покойниците до родните им места, където да бъдат погребани. Поемат се дори транспортните разходи на опечалените близки. През последните 10 години общо 220 000 души са били погребани по този начин извън Истанбул. И други страни имат същите проблеми В Китай, където проблемът с липсата на места в гробищата е още по-голям и където всяка година умират средно около 10 милиона души, залагат на друго решение: кремирането. От доста време правителството се опитва да популяризира кремиранията и морските погребения като \"екологични\", защото пестят земя. И двата вида погребения обаче си остават крайно непопулярни сред китайците. Това не обезкуражава властите, които са си поставили за цел да постигнат почти 100-процентов дял на кремиранията. От 2015 година това е заложено като политическа цел в 5-годишния план за развитието на страната. На регулация подлежи дори и това: мястото, на което се полагат урните, не може да надвишава половин квадратен метър.", "date": "2019.09.09", "title": "В Истанбул вече няма място за мъртъвците"}
{"url": "https://www.dnevnik.bg/analizi/predozirane/2019/09/09/3960850_predozirane_ia_elate_pilenca_v_dps/", "text": "                         Звездата на \"Пайнер\" Милко Калайджиев (68) е кандидатът на ДПС за кмет на Свиленград. По Би Ти Ви изпълнителят на \"Я елате, пиленца, при батко\" разказа, че изчакал да получи одобрение от централното ръководство на ДПС, за да потвърди новината. Лидерът на местното ръководство на партията Maлeĸ Xyceин yтoчни, цитиран от e-svilengrad.com, чe Mиxaил Kaлaйджиeв, пo-извecтeн c apтиcтичния cи пceвдoним Mилĸo, e члeн нa ДΠC oт oĸoлo гoдинa. Той от години се шегувал, като седне на маса, че трябва да стане кмет на Свиленград – \"горе-долу от 20 години\", но вече бил наясно, че \"един ден, като стане, доста трудничко ще бъде\". \"Ми де да знам, аз доста се двоумях\", отговори кандидатът на въпрос как е реагирало семейството му. \"Децата са на 20 години. Едно дете знае ли за какви отговорности става дума? Съпругата ми каза, че не е чак толкова гот да ставаш кмет на Свиленград, но това е мое решение в края на краищата, за какво сме иначе заедно.\" Калайджиев изброи положителните си качества за поста, за който ще се състезава: \"При мен самодисциплината е на първо място. Аз не пия, аз не пуша. Лягам си рано. Един ден това се връща - ако правиш добро. По някакъв начин Господ връща. За мен ще гласуват добрите хора, хората, които ме харесват. Аз в тоя живот само добрини правя, надявам се да ми се върна това нещо.\" Естествено певецът разчита на имиджа си: \"Ако някой си мисли, че моята професия е много лесна, много се лъже. Как да поддържаш такъв имидж 25 години - аз съм един от първите в този бранш. Аз направих 180-градусов завой от поп музиката към фолк музиката. Това са над 200 песни - знаете ли какво е това? И още към автопортрета му: \"Аз се интересувам от всичко. Аз съм широкоспектърен човек... За тия 30 години, ако щеш, демокрация съм видял, какво ли не. Кое може да ме изненада? Не съм богат човек. Имам богато сърце, богата душа. Не ме блазнят някакви такива фантасмагории. Каквото имам, съм го постигнал с моята съпруга и не е малко.\" Фолк певецът обаче се оказа неподготвен откъм предизборната си програма и простодушно си призна, че не можел да дава предизборни обещания. Очевидно очаква да му ги спуснат от централното ръководство. \"Нека бла-бла-бла да не говорим. Нека да стане и ще говорим\" - отложи той разговора за след изборите. Колкото до предизборната кампания - в нея щял да говори с езика на музиката.", "date": "2019.09.09", "title": "Предозиране: \"Я елате, пиленца, при батко\"... в ДПС"}
{"url": "https://www.dnevnik.bg/bulgaria/2019/09/09/3960957_na_ruskata_izlojba_za_osvobojdenieto_na_evropa_ot/", "text": "Въпреки че организираната от посолството на Русия документална изложба бе обявена под наслов \"75 години от освобождението на Централна и Източна Европа от нацизма\", в речите на откриването прозвуча многократно друга формулировка на повода - \"75 години от освобождението на България\". Всяко споменаване на \"освобождението\" на 9 септември 1944 г. бе посрещано от препълнената зала с мощни аплодисменти, някой дори викна \"ура\" От балкона въодушевен гражданин, който развяваше руското знаме, по едно време извика с все сила: \"Искаме пак да ни освободите, сега от Европа и НАТО\". През това време отвън пред Руския културно-информационен център група от стотина граждани скандираше \"окупатори\" и развяваше огромен плакат \"Русия - врагът на българската държавност\". На откриването на изложбата речи произнесоха освен посланик Анатолий Макаров, и ръководители на руски военно-исторически общества и сдружения. В словото си ръководителят на военно-историческото общество в Русия Мяхков изрази саркастично благодарност на Външно министерство на България \"за информационната поддръжка на събитието\", намеквайки, че декларацията на българското МВнР срещу организирането на изложбата й е направило реклама. Вметката на оратора бе посрещната с овации, сред които едва се чуха и два-три самотни гласа, вероятно на журналисти, които оцениха иронията на оратора като \"доста нахална\". От българска страна слово произнесе председателят на Българския антифашистки съюз Симеон Игнатов. Според него на 9 септември 1944 \"страната е била освободена от фашистката власт\".      Самата изложба представя над сто документални фотоса от архивите на руските министерства на отбраната и външните работи. Тя е първата от 21 изложби, които ще представят документално в различни страни от Източна и Централна Европа ключови моменти от Втората световна война по повод 75 години от разгрома на нацизма. Докато едни разглеждаха изложбата, други излязоха на стълбите да видят протестиращите на отсрещния тротоар и така се заформи словесна свада, която придоби комичен оттенък, когато на стълбите се появи и гражданинът с руското знаме, който започна да държи импровизирана реч в прослава на Червената армия и СССР и да овиква с обиди протестиращите. Когато въодушевеният гражданин стигна до финалните си заклинания, изречени с френетичен плам, че \"Съветският съюз е нашият освободител, Да живее Русия, фашисти и фашистки вън от България\", отсреща го посрещна земетръсно \"ууу\", оглушително освиркване и викове, но до ексцесии не се стигна, полицията бдеше.      През това време вътре в залата посланик Анатолий Макаров беше заобиколен от кордон журналисти и отговаряше на въпросите им. \"Дневник\" успя да се добере до него и дори можахме да влезем в разговор, наподобяващ учтив спор: Попитах защо е обявена война на България при положение, че към 5 септември 1944 страната ни е със статут на неутралитет и освен това е единственият съюзник на Райха, който не е воювал срещу Червената армия. Посланик Макаров каза - с уговорката, че по тези въпроси трябва да говорят специалистите историци, че решенията са вземани от съюзниците заедно, а не само от Съветският съюз. Освен това - продължи той, \"да не забравяме че България беше предоставила територия на нацистките войски и стопанска помощ, нали така\". Напомних, че към датата 5 септември на територията на България няма нацистки войски, нито стопанска помощ за тях, но той смени посоката: \"България беше бомбардирана от английски и американски самолети, но вие за това не говорите - защо? 118 техни самолети са били свалени от българските летци през войната, знаете ли това?, запита посланик Макаров. \"Естествено че ще бъдат свалени, Ваше превъзходителство, българските летци защитават София, нали така? А дали не говорим за бомбардировките на съюзниците - напротив, журналистите говорим, и то доста.\" Посланик Макаров се усмихна и ми подаде визитката си.", "date": "2019.09.09", "title": "На руската изложба за освобождението на Европа от нацизма - възторзи и гняв"}
