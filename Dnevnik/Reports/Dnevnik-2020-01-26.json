{"url": "https://www.dnevnik.bg/biznes/2020/01/26/4021050_promiana_v_zakona_za_kursa_lev_-_evro_vnesena_na_tumno/", "text": "Промяна в Закона за БНБ, внесена без предварително оповестяване и мотиви, предизвика безпокойство и разнопосочни тълкувания за възможна промяна на фиксирания курс лев - евро, заради което се наложи централната банка да дава пояснения и да декларира подкрепа, включително от името на Европейската централна банка. Става дума за текст, внесен от председателя на бюджетната комисия Менда Стоянова (ГЕРБ), който е допълнение на чл. 29 от ЗБНБ, отнасящ се за фиксирания валутен курс на лева спрямо германската марка, а след това и на еврото. Темата продължава да е обществено чувствителна и днес, вече 20 г. след фиксирането на курса. Сайтът на българското списание \"Икономист\" откри поправката, внесена от Стоянова и нейни колеги от ГЕРБ между първото и второто четене на друг закон чрез преходни и заключителни разпоредби. Изданието видя в това \"теоретичен риск за валутния курс\", а темата беше развита и в други медии. Безпокойство предизвика предложението в закона да се запише, че от датата на влизане на България в чакалнята на еврозоната, което се очаква в края на април, официалният курс на лева към еврото трябва да е равен на курса, договорен по съответните резолюции между ЕЦБ и държавите от еврозоната плюс Дания, тоест теоретично да се даде възможност за натиск за обезценка на националната валута. Бившият вицепремиер в кабинета \"Борисов 2\" Ивайло Калфин коментира пред  Еuroactiv, че с предлагания нов механизъм до влизането в еврозоната от България може да се поиска конфиденциално преразглеждане на валутния курс. На практика се появява валутен риск заради отказа от фиксиран курс и преминаването към поддържан в канал от минус 15 до плюс 15% от еврото, казва той и предупреждава, че това ще се отрази на инвестиции, печалби, спестявания и т.н. Икономистът Георги Ангелов от \"Отворено общество\" смята, че ням апричини за опасения. \"Новият текст в Закона за БНБ е част от стандартната процедура за влизане в предверието на еврозоната - валутния механизъм ERM ІІ. Всички страни, които в последните 10 години са се присъединили към еврозоната, минават по нея\", коментира за \"Сега\" той. Тази вечер БНБ качи на сайта си съобщение, с което уверява, че заедно с \"Министерството на финансите подкрепят внесения проект. Законопроектът се подкрепя и от ЕЦБ\". \"Целта на законопроекта е да се осигури съответствие на вътрешната нормативна рамка с европейската нормативна рамка, регулираща административния процес и оперативните процедури за одобряване на валутните курсове в условията на валутно-обменния механизъм (ERM II). Това съответствие е задължително условие за присъединяване към валутно-обменния механизъм\", се казва в съобщението на централната банка. Тя уверява, че \"законопроектът не поставя под въпрос действащия режим на фиксиран валутен курс. Както многократно е подчертавано от правителството и БНБ, този режим ще бъде запазен до присъединяване на страната към еврозоната и приемането на еврото\".", "date": "2020.01.26", "title": "Промяна в закона за курса \"лев - евро\", внесена на тъмно, наложи обяснения постфактум"}
{"url": "https://www.dnevnik.bg/sport/2020/01/26/4021073_kobe_braiunt_e_zaginal_v_katastrofa_s_helikopter/", "text": "Легендарният баскетболист на \"Лос Анджелис лейкърс\" Кобе Брайънт е загинал в катастрофа с хеликоптер в Калифорния, съобщи TMZ, а по-късно информацията беше потвърдена. Инцидентът е станал сутринта в неделя в градчето Калабас, близо до Лос Анджелис. По първоначална информация на борда е имало общо петима души. Частният хеликоптер на 41-годишния бивш баскетболист е загубил височина, разбил се е и се е запалил, а всички са загинали. Най-голямата от четирите дъщери на баскетболиста Джана Мария (13 г.) е била на борда и е загинала. На място са били изпратени няколко пожарни автомобила. Органите на реда съобщават, че в района видимостта е била много ниска и условията са били неподходящи за летене с хеликоптер. Полицията добавя, че тепърва ще се разследва какви са причините за катастрофата.   Брайънт започна да използва хеликоптер в последните години, в които играеше в НБА и често пътуваше до Лос Анджелис по този начин за мачовете на \"Лейкърс\". Часове по-рано Брайънт направи последната си публична изява, поздравявайки  Леброн Джеймс , който го изпревари по отбелязани точки в НБА. В събота вечер настоящият играч на \"Лейкърс\" стана №3 по резултатност в Лигата. Брайънт е сред емблемите на НБА в края на 20 и началото на 21 век. Той игра в Лигата между 1996 и 2016 г., като цялата му кариера премина в \"Лейкърс\". Той беше избран под №1 в драфта през 1996 г. от \"Шарлът хорнетс\", но преминава в Ел Ей. Той има пет титли с отбора (2000, 2001, 2002, 2009 и 2010). Брайънт е MVP на редовния сезон през 2008 г., както и два пъти най-полезен във финалите - 2009 и 2010. Гардът е 18-кратен участник в Мача на звездите и четири пъти печели приза за най-полезен в звездната среща.      На 22 януари се навършиха 12 години от най-великият мач в кариерата на Брайънт, който през 2008 г. вкара 81 точки в мач с \"Торонто раптърс\". На годишнината НБА припомни постижението на гарда, като в историята на Лигата това е и второто най-резултатно представяне след отбелязаните 100 точки от Уилт Чембърлейн в един двубой. В славната си кариера Черната мамба, както е прякорът на Брайънт, има отбелязани 33 643 точки, 7047 овладени борби и 6306 асистенции. Гардът има и два златни олимпийски медала със САЩ от Пекин 2008 и Лондон 2012.", "date": "2020.01.26", "title": "Кобе Брайънт загина в катастрофа с хеликоптер"}
{"url": "https://www.dnevnik.bg/sport/2020/01/26/4021091_obiasnenieto_v_ljubov_na_kobe_braiunt_kum_basketbola/", "text": "Легендата с широката усмивка Кобе Брайънт оставя много на баскетбола. Бившият играч на \"Лос Анджелис лейкърс\", който  е загинал в катастрофа с хеликоптер в неделя , ще бъде запомнен не само великолепните си постижения, но и с любовта си. В края на кариерата си той посвети на любимата си игра прочувствено послание ( пълния му текст можете да прочетете тук ). Обяснението на Брайънт в любов към баскетбола послужи за вдъхновение за  късометражната анимация \"Скъпи баскетбол\" (Dear Basketball), която беше отличена с \"Оскар\" .", "date": "2020.01.26", "title": ""}
{"url": "https://www.dnevnik.bg/photos/2020/01/26/4020695_snimka_na_denia_kakvo_napravi_gloriia/", "text": "Расте броят на жертвите и в Испания, след преминаването на бурята \"Глория\". Стихията е причинила смъртта на най-малко 13 души, а четирима са в неизвестност.", "date": "2020.01.26", "title": "Снимка на деня: Какво направи Глория"}
{"url": "https://www.dnevnik.bg/sport/2020/01/26/4020940_lebron_djeims_izleze_treti_pri_realizatorite_v/", "text": "Леброн Джеймс отбеляза 29 точки срещу \"Филаделфия 76ърс\", които му помогнаха да се изкачи на трето място във вечната ранглиста на реализаторите в Националната баскетболна асоциация (НБА). Краля беше с 18 точки по-малко от Кобе Брайънт, но след срещата в \"Уелс Фарго сентър\" вече има 33 644 в кариерата си. Пред Джеймс са Карим Абдул-Джабар (38 387) и Карл Малоун (36 928). \"Благодаря много на публиката във Филаделфия, която ме аплодира, това беше приятен момент. Рекордите са нещо, което украсяват играта, но на първо място тя трябва да носи удоволствие\", каза Джеймс след двубоя. Неговият \"Лос Анджелис лейкърс\" загуби с 91:108. Много силен мач за \"Сиксърс\" направи Бен Симънс, който вкара 28 точки, овладя 10 борби и добави осем асистенции. Тобиас Харис се отчете с 29 точки и осем борби. \"Лейкърс\" води в Западната конференция с 36 победи и 10 загуби, а \"Филаделфия\" е шести на Изток с 30 победи и 17 поражения.", "date": "2020.01.26", "title": ""}
{"url": "https://www.dnevnik.bg/razvlechenie/2020/01/26/4020950_sam_mendes_poluchi_goliamata_nagrada_na_gildiiata_na/", "text": "Британският режисьор Сам Мендес получи наградата на гилдията на режисьорите в САЩ за изключително постижение в игрален филм за историческата драма \"1917\". Това се счита за най-голямото отличие при наградите на гилдията на режисьорите, които са силен показател за предстоящите оскари. Откакто от 1948 г. гилдията дава награда за най-добър игрален филм, едва 7 от победилите филми не са прибирали \"Оскар\".  \"Бях изключително щастлив да спечеля тази награда преди 2 десетилетия\", каза в речта си Мендес, визирайки 1999 г., когато грабна отличието за \"Американски прелести\". Тогава филмът беше и събитието на оскарите, получавайки 5 награди в най-важните категории, включително за най-добър филм, за режисура, като Кевин Спейси завоюва \"Оскар\" за главна мъжка роля.  Действието във филма се развива в един-единствен ден през април 1917 г. В един дълъг кадър са проследени преживяванията на двама британски войници, изпратени във вражеската територия като съгледвачи, за да спрат атака към оттеглящи се германски войници. Оттеглянето се оказва капан и изгубили връзка със своята част, двамата се оказват единствената надежда за спасяването на живота на стотици британски войници. Наградата за дебютен игрален филм отиде при Алма Хар’Ел за Honey boy, повдигащ проблема за децата с родители алкохолици. Стивън Богнар и Джулия Райхарт получиха отличието в категорията за документален филм за \"Американска фабрика\" - разказ за това как закрита фабрика на \"Дженеръл мотърс\" е открита наново, но с китайски работници. Лентата е първият филм, продуциран от Барак и Мишел Обама чрез тяхната компания Higher Ground Productions.  Бил Хейдър получи наградата за комедиен сериал за \"Бари\", а Йохан Ренк - тази за най-добър минисериал за \"Чернобил\", който бележи изключително успешен фестивален сезон. Никол Касел пък си отиде с наградата за най-добър драматичен сериал за Watchmen. Това затвърди позициите на HBO, тъй като и трите сериала са продукции на компанията.", "date": "2020.01.26", "title": "Сам Мендес получи голямата награда на гилдията на режисьорите"}
{"url": "https://www.dnevnik.bg/bulgaria/2020/01/26/4020621_zashto_tiineidjurski_idoli_se_vkljuchiha_v_kampanii_za/", "text": "В разгара на две от дарителските кампании на детския фонд на ООН УНИЦЕФ -  \"Стани благодетел\"  и  \"Шампиони на децата\" , \"Детски Дневник\" говори с петима от тийнейджърските идоли, които ги подкрепят - певиците Михаела Маринова и Йоана, актрисата Радина Думанян и влогърите Маги и Дими.      Платформата за видеосподеляне YouTube събира 27-годишната Маги и 28-годишния Дими. Тя се занимава с видеопродукция и дигитален маркетинг и от 5 години има YouTube канал - \"Magi San\". По професия той е графичен дизайнер и също има канал - \"Dimikask\". Като дете Дими мечтаел да пътува. \"Когато бях малък, си обещах да посещавам веднъж годишно по една държава в която не съм бил. Тези пътувания ме поставиха в много ситуации извън зоната ми на комфорт, но и ме научиха бъда толерантен, да уважавам културата, традициите и обичаите на всеки един народ, без значение колко далечни са те от нашето възприятие за това кое е \"добро\", \"правилно\" и \"истинско\". Като малка мечтаех да стана астронавт - смятах, че би било престижно да се занимавам с мъжка професия и другите да се възхищават от тази моя амбиция. В последствие разбрах, че можеш да будиш респект у хората и просто с добри дела, независимо дали в професионален или в личен план\", казва Маги. Най-ценното за нея било да се научи да работи в екип, да носи отговорност и да осъзнае стойността на взаимопомощта. Двамата подкрепят кампанията, защото вярват, че каузите на УНИЦЕФ заслужават по-голям отзвук и сред младите. \"Радваме се да участваме в кампания, която носи чувство на удовлетвореност у толкова много хора\", казва Дими. \"Дарителството има различни аспекти: можеш да дариш, да разпространиш информация за кауза или да вложиш лични труд и творчество в знак на подкрепа. Чрез красотата на изкуството човек се вдъхновява, открива доброто в себе си, а това прави всеки по-склонен да стане част от кауза, в която вярва.      Като дете актрисата Радина Думанян непрекъснато рисува - все савани, джунгли, далечни светове. \"Исках да пътувам във времето и пространството\", а това в известна степен се е сбъднало чрез професията й, добавя. Според нея изкуството стига до хора, за които емпатията не е чужда. \"Професията на актьора е публична, а хората обичат да се припознават в добрите черти и постъпки на човека отсреща, да са \"като него\". Мисля, че трябва много грижливо и съзнателно да използваме популярността си освен за лични цели, и за такива от обществено значение\", смята Радина Думамян. Затова и избира две дарителски кампании на УНИЦЕФ - \"Стани благодетел\" и \"Шампиони за децата\". \"Фондонабирането е най-трудната част, а тя изисква целогодишна подкрепа. Бих се включила във всеки един момент, във всяка кампания\", заявява Радина Думанян. Избрала е да подкрепи дарителската кампания на УНИЦЕФ, защото вярва , че \"всяко дете заслужава подадена ръка, прегръдка, топлина и някой, който да осмисли живота му\". Певицата Йоана определя себе си като усмихната, позитивна и музикална. Откакто се помни, мечтае да бъде певица, а голямата й страст са танците. \"Баща ми беше първият човек, който повярва в мен и ми показа, че мога да пея\", споделя. \"Децата са инвестиция в бъдещето. Като човек, който се занимава с изкуство и е популярен сред голяма група подрастващи, се стремя да бъда добър пример за тях и да им доказвам, че мечтите могат да се превърнат в реалност\", вярва Йоана. По думите й не трябва само да наблюдаваме \"добродарителите\" в социалните мрежи, а да предприемаме реални действия, които могат да осмислят нечие съществуване. Затова тя се е включила в кампанията \"Шампиони на децата\".", "date": "2020.01.26", "title": "Защо тийнейджърски идоли се включиха в кампании за дарителство"}
{"url": "https://www.dnevnik.bg/bulgaria/2020/01/26/4020947_kristalina_georgieva_prehodut_kum_zelena_ikonomika_e/", "text": "Управляващият директор на Международния валутен фонд (МВФ) Кристалина Георгиева изрази увереност, че през април България ще се присъедини към валутния механизъм ERM II или т. нар. чакалня на еврозоната, а влизането и по план във валутния съюз през 2023 г. е \"напълно обозримо\". При разговорите си в Давос.с ръководителя на Европейската централна банка Кристин Лагард тя я е уверила, че очаква скоро на заседанията на страните от евзрозоната да се заговори и на български. \"Като цяло България стои много добре. Двете банки с идентифицирани проблеми работят по това те да бъдат решени, напълно обозримо е през април странат да влезе в ERM II,\" каза Георгиева. Помолена да коментира скептицизма, включително в банкерските среди, за присъединяването на България към валутния съюз, Георгиева каза, че това ще донесе на страната повече парична сигурност в несигурно време. \"Когато се въвеждат повече контролни механизми, не се учудвам, че ще има скептични гласове особено от средите на субектите на наблюдение. Ние нямаме независима парична политика, левът е закачен за еврото. Обществото поддържа сигурността от валутния борд, а не искаме да присъстваме в залата, където се взимат решения?!\" коментира тя и допълни, че еврозоната разполага с ресурс от 800 млрд. евро за защита от евентуална криза или атака. \"Не мога да си представя конструктивно обяснение продължи тя. Според Георгиева България може да се възползва от новите политики на ЕС за нисковъглеродна икономика и да намери своята ниша в нея, защото нисковъглеродната икономика ще даде нов тласък на инвестициите и ще спомогне за създаването на нови работни места. \"Ние търсим области, в които да се декларираме като лидери. И в тази област, ако ние действаме бързо и решително за Европа има шанс да генерира по-висок растеж и да заеме конкурентна позиция в нещо, което безусловно ще става в бъдещето. И аз се надявам, че България ще намери своето място в тази ниша на нова конкурентоспособност\", каза тя. \"Климатичните промени са предизвикателство, но и огромна възможност за трансформиране на икономиката. но можем да пренасяме от тези, които печелят, към другите, които губят, и всички да живеят по добре\", добави шефът на МВФ. Георгиева даде пример с Швеция, която изпреварващо въведе нарастващ въглероден данък: \"Това им позволи бързо да преминат към чиста енергия и да имат цветуща икономика и да са една от най-щастливите страни на света\". Добави обаче, че \"има места, където лошо премислени политики се провалят\". Сега средната цена на данъка върху въглеродните емисии е 2 долара на тон в световен мащаб, а трябва да стане 75 долара, каза Георгиева. Парите трябва да се инвестират в зелени технологии и намаляване на тежестта върху хората, които ще понесат тежестта от прехода, тоест за които това е непоносимо, добави шефът на МВФ. Подчерта обаче, че това трябва да стане при нулево общо увеличение на данъчното бреме, тоест то да се намали в други сфери, например върху труда или върху други форми на доход. Тя препоръча на България да преосмисли разходната частна бюджета си, да инвестира повече в образованието на децата и да стимулира работодателите да го правят. \"Най-важно за България е да инвестира в хората. В образование на децата от 0 до 5-годишна възраст, когато много от това, което те ще бъдат един ден, се формира. Да дава възможност за квалификация и преквалификация. Да стимулира бизнесът да инвестира в хората\", каза тя и възкликна: \"Сега всички се оплакват, че има работа, а няма хора\", каза тя.", "date": "2020.01.26", "title": "Кристалина Георгиева: Преходът към зелена икономика е добър шанс за България"}
{"url": "https://www.dnevnik.bg/biznes/2020/01/26/4020953_energiiniiat_ministur_zaminava_naposeshtenie_v_sasht/", "text": "Министърът на енергетиката Теменужка Петкова ще посети Съединените американски щати на 27-ми януари, съйобщи пресцентърът на министерството. В столицата Вашингтон министър Петкова ще проведе срещи с представители на Държавния департамент, Департамента по търговия, Департамента по енергетика. Предвижда се да бъдат обсъдени въпроси от общ интерес за двете страни в областта на енергетиката, се казва в съобщението. В него се напомня, че България и САЩ развиват стратегическо партньорство в областта на енергетиката, а приоритет и за двете страни е гарантиране на енергийната сигурност чрез диверсификация на доставките на ресурси. През декември 2019 г. България беше посетена от експерти от Държавния департамент и от Държавния департамент по енергетика на САЩ. Те посетиха площадката на АЕИц \"Белене\", започнаха се с експлоатацията на АЕЦ \"Козлодуй\" и ТЕЦ \"Марица-изток 2\". През миналата година България за пръв път получи   втечнен природен газ  с произход САЩ, а в момента участва в  проекта за изграждане на терминал  за втечнен газ в Александруполис, където компании от сАЩ ще са основни доставчици.", "date": "2020.01.26", "title": "Енергийният министър заминава на посещение в САЩ"}
{"url": "https://www.dnevnik.bg/gradska_sreda/2020/01/26/4020902_stroejut_na_vodoprovoda_ot_malo_buchino_do_pernik/", "text": "Около резервоара над с. Мало Бучино е тихо и пусто - никой не копае изкоп за водопровод, нито се виждат докарани тръби. На осмия ден след шумно оповестения екшън план на Министерския съвет за пренос на вода от Рила през София за Перник екип на \"Дневник\" завари единствено пазача на резервоара. От тук трябва да започне спешният строеж на водопровод с дължина 13.5 км, по който да стигне рилската вода до Перник. Този нов водопровод ще се построи за по-малко от 45 дни като ще се работи денонощно от над 10 екипа, обеща министърът на икономиката Емил Караниколов след извънредното заседание на правителството на 18 януари. \"Нищо не се строи сега. Чака се разрешението на Столичния общински съвет. Дотогава нищо не може да се прави\", заучено изговаря охранителят на резервоара над Мало Бучино. Казва, че и други хора го питат кога ще започне, но той това знае. Цената на водопровода с дължина 13.5 км е около 25 милиона лева. Няма да се провежда обществена поръчка за фирма-изпълнител, защото \"нямаме време за процедури и за обществени поръчки\", аргументира се министър Караниколов. И добавя, че вече е избрано кой ще свърши работата - държавното предприятие \"Монтажи\" ЕАД.      За вторник, 28 януари, е насрочена извънредната сесия на Столичния общински съвет, която трябва да гласува предложението на правителството рилската вода да премине през софийската ВиК мрежа. Това е законната процедура и ако предложението се приеме, според разчетите на Караниколов водопроводът трябва да е готов най-рано в началото на март. \"Този водопровод е необходим точно сега. Ако се изгради за 10-15 дни и работи още 30-40 дни – има смисъл да го строят. Обаче няма да успеят толкова бързо и ще остане като паметник, каквито има много в България. Просто след два месеца вече няма да е нужен, защото снеготопенето ще започне и водата ще дойде в язовир \"Студена\", скептичен е хидроинженерът Иван Бухов. Той е бил главен проектант във \"Водоканалпроект\" и е разработил схемата за водохващане за язовир \"Белмекен\", от който ще дойде водата за Перник. Сега е пенсионер.      Селото е с 560 жители и е на североизточния скат на Люлин планина. То е в чертите на София, в район \"Овча купел\". Вместимостта на резервоара е 13 хиляди куб.м вода и се намира на 850 м надморска височина. До билото на планината има още близо 100-ина метра денивелация и за да се качи водата до там трябва да се изгради помпена станция. През новия водопровод ще минават 25-27 хиляди куб.м вода дневно за Перник. С това количество няма как да спре кризата, а само ще бъде запазен сегашният воден режим в града. Това обясни кметът на Перник Станислав Владимиров. В края на февруари язовир \"Студена\" ще бъде окончателно изчерпан, ако не завали обилен сняг и после не духне южен вятър, по думите на Караниколов. Затова, когато и да е готова новата тръба от Мало Бучино, тя ще е единствената, по която 90 хиляди перничани ще получават живителната течност.", "date": "2020.01.26", "title": "Строежът на водопровода от Мало Бучино до Перник още не е започнал"}
{"url": "https://www.dnevnik.bg/sport/2020/01/26/4020962_mikaela_shifrin_specheli_posledniia_start_v_bansko/", "text": "Микаела Шифрин затвърди много успешния уикенд в Банско с победа в третия старт в българския курорт. Американката триумфира в супергигантския слалом на пистата \"Марк Жирардели\", след като  спечели първото спускане  в петък и беше четвърта в събота. Шифрин се спусна за 1:10.88 минути, като изпревари с 29 стотни Марта Басино. За италианката това беше втори пореден подиум след  второто място в събота , когато Италия окупира първите три позиции. Трета в супергигантския слалом се нареди Лара Гут-Бехрами на 70 стотни. Шифрин стартира с 13-и номер и нито една от следващите не успя да се доближи до нейното време. Първата позиция беше под заплаха единствено от Федерика Бриньоне, като на последната контрола италианката дори имаше аванс, но допусна грешка и падна малко преди финала.      За Шифрин това е 66-а победа в Световната купа и шеста през сезона. По този начин тя вече е печелила стартове и в четирите основни дисциплини (слалом, гигантски слалом, супер Г и спускане) през този сезон. Шифрин вече е само на един успех от австрийската легенда Марсел Хиршер. В супергигантския слалом това е четвърта победа за американката и първа от 20 януари 2019 г., когато триумфира в Кортина д’Ампецо. Много силно се представи и Петра Влъхова, която завърши шеста. Словачката, която преди уикенда в Банско нямаше нито една точка в скоростните дисциплини, стана шеста в първото спускане и 11-а във второто. Тя взе общо 104 точки за Големия кристален глобус. С 250-те точки, които спечели в трите старта в Банско, Шифрин увеличава още аванса си за Големия кристален глобус. Тя вече има 1225, втора е Бриньоне с 855, а Влъхова е трета с 830 точки. За малкия глобус в дисциплината супергигантски слалом лидер отново е Шифрин със 186 точки. Корин Сутер има 150, а Виктория Ребенсбург загуби две места и е трета със 148.", "date": "2020.01.26", "title": "Микаела Шифрин спечели последния старт в Банско"}
{"url": "https://www.dnevnik.bg/sviat/2020/01/26/4020967_iran_ne_izkljuchva_pregovorite_sus_sasht_da_produljat/", "text": "Техеран не изключва преговори със САЩ дори след нападението в Ирак, при което беше убит иранския генерал Касем Солеймани, заяви иранският външен министър Мохамад Джавад Зариф, цитиран от \"Асошиейтед прес\". В интервюто, публикувано днес от германското сп. \"Шпигел\", Зариф заявка, че \"никога не би изключил възможността хората да променят подхода си и да признаят реалността\". Въпреки повишаването на напрежението Техеран все още е готов да разговаря с Вашингтон, подчерта иранският външният министър, но напомни, че страната му поставя като условие отмяната на американските санкции. \"За нас не е от значение кой е в Белия дом, важното е как се държи\", добави той. \"Администрацията на Тръмп може да коригира миналото си, да отмени санкциите и да се върне на масата за преговори. Ние все още сме на масата за преговори. Те са тези, които я напуснаха\". Тръмп реагира на интервюто, отхвърляйки предложението в туит. \"Иранският външен министър казва, че Иран иска да преговаря със САЩ, но иска отмяна на санкциите\", подчерта той, добавяйки \"Не, благодаря!\" /БТА", "date": "2020.01.26", "title": "Иран не изключва преговорите със САЩ да продължат"}
{"url": "https://www.dnevnik.bg/zelen/2020/01/26/4020969_purvite_probi_ot_marica_izkljuchvat_zamursiavane_s/", "text": "Първите резултати от пробите на водата в река Марица изключват в тях да се съдържат пестициди или цианиди. Това каза в интервю за Би Ти Ви областният управител на Пловдив Дани Каназирева. Тя заяви, че няма притеснения за качеството на питейната вода, но призова гражданите да не ловят риба в реката и да не дават на животните от нея. Вчера по течението на реката в Пазарджишко гражданите забелязаха умряла риба. Последваха проверки от всички органи, включително и прокуратурата. Думите на Каназирева от днес потвърждават една от вчерашните версии - че замърсяването идва от неразтворими частици пластмаса, попаднали във водата от недобра работа на пречиствателни съоръжения на промишлен обект - пазарджишка фирма за преработка на пластмаса. Днес отново ще бъдат взети проби от водата. Снощи провдивското ВиК превантивно ограничи подаването на вода от кладенци, които се намират близо до реката за сметка на резервните без да намалява подаваните къл клиентите си количества. Вчера прокуратурата  започна разследване, в рамките на което са взети са проби от различни участъци на река Марица, част от рибите са предадени за изследване в специализирана лаборатория, разпитват се свидетели, назначени са експертизи, които да определят вида на замърсяването и причините за измирането на рибата. Видеото е разпространено във фейсбук-групата \"Не на бракониерството в България\". ", "date": "2020.01.26", "title": "Първите проби от Марица показаха замърсяване с пластмаса, изключват се пестициди или цианиди"}
{"url": "https://www.dnevnik.bg/sviat/2020/01/26/4020972_provinciiata_okolo_pekin_drastichno_ogranichi/", "text": "Властите в провинция Хъбей, която е около Пекин, обявиха, че спират движението на автобуси между градовете, както и преминаващите през нейната територия автобусни превози заради разрастващата се зараза от коронавирус, причиняващ нелечима пвенмония, съобщи държавната телевизия. В Хъбей, която е далеч от град Ухан - огнището на заразаса, живеят над 75 милиона души. Тя обкръжава столицата и пристанищния град Тяндзин, който е със самостоятелен статут на провинция. В Пекин и в Тяндзин живеят общо над 36 милиона души. Така само с тази мярка над 110 млн. китайци са подложени на драстични ограничения на обществения транспорт, без да се обявява кога ще бъдат премахнати те. В момента страната празнува Нова година по лунния календар и се очакваше почти 400 милиона души да пътуват при близки и приятели. С транспортни блокади, въвеждани по време на празниците, не е ясно колко от тях ще успеят да се върнат навреме на работните си места. Ето какво е известно за случващото се досега: - заразени са над 2000 души, повечето от тях са в Китай - починалите са 56 души в Китай - тревогата се създава от това, че още не се знае колко опасен е в действителност и колко лесно се разпространява от човек на човек - понеже вирусът е нов, хората не са успели да изградят имунитет срещу него - китайската комисия за здравеопазване заяви, че заразените ще продължат да се увеличават, тъй като, изглежда, вирусът се предава все по-лесно - Китай забрани в цялата страна търговията с животни по пазари, супермаркети, ресторанти и платформи за електронна търговия - предполага се, че вирусът тръгва от животно (най-вероятно змия), което незаконно е било продадено на пазар за животни в Ухан - Пекин вече спря автобусите извън столичния район, затворен за туристи е Вечният град и близката част от Великата китайска стена - няколко държави от Азия, Европа и Америка съобщиха за регистрирани случаи на заразени - Пекин отложи отварянето на детстите градини, училищата и университетите за след празниците - Тайван забрани влизането на хора от Китай с изключение на бизнесмени и някои други категории пътуващи - Световната здравна организация обяви, че вирусът е създал извънредна ситуация за Китай, но не и за света - два отделни научни анализа на епидемията показват, че всеки заразен пренася вируса на други двама или трима души - най-засегнатите са възрастните и хора с отслабен имунитет - три екипа работят за откриване на ваксина, като надеждите са тя да се появи до 3 месеца - някои експерти казват, че вирусът не е толкова опасен, колкото SARS от 2002-2003 г., убил почти 800 души по света, и по-смъртоносния MERS, отнел от 2012 г. насам живота на повече от 700 души.", "date": "2020.01.26", "title": "Провинцията около Пекин драстично ограничи обществения транспорт заради вируса"}
{"url": "https://www.dnevnik.bg/photos/2020/01/26/4020961_snimka_na_denia_mitove_prikazki_i_legendi/", "text": "В зоопарка в град Хале, централна Германия беше открит фестивалът \"Вълшебни светлинни светове\", под темата е \"Митове, приказки и легенди\" . Китайски художник с фенери създаде над 300 различни светлинни скулптури в зоологическата градина. Фестивалът може да бъде видян до 15 март 2020 г.", "date": "2020.01.26", "title": "Снимка на деня: Митове, приказки и легенди"}
{"url": "https://www.dnevnik.bg/analizi/2020/01/26/4020919_vik_pernik_simptom_na_hronichen_problem/", "text": "                         Едни от най-травмиращите думи са от задача за 7-ми клас – \"басейн се пълни от две тръби и се изпразва от трета\". Това, което не се казва в задачата е, че водата може и да не стигне за пълненето на басейна по ред причини – суха година, загуби по неподдържаните тръби, кражби и др. Разбира се, тези рискове са разписани подробно в редица национални стратегии и нормативни документи и въпреки това пак се стига до ситуации, като тази с ВиК Перник, в следствие на което правителството решава да създаде ВиК холдинг, който да обедини всички ВиК оператори, в чиито капитал държавата има участие. Това не само че няма да реши проблема, но и най-вероятно ще го влоши. Промяната в планирането, управлението и развитието на ВиК услугите   – условно разделяне на страната на \"обособени територии\"; – създаване на асоциации по ВиК от собствениците на ВиК системи и съоръжения; – асоциациите са отговорни за планиране и управление на ВиК системите и предоставяне на ВиК услуги; – за тази цел асоциациите сключват договор за експлоатация и поддръжка с ВиК оператор; – изготвяне на регионални генерални планове като основен инструмент за планиране на развитието на ВиК системите. Същевременно нормативната уредба в сектора отговаря на добрите европейски практики, но също като опитите за реформа от 2009 г. и последвалите стратегии от 2012 и 2014 г., не се прилага. Част от проблемите, посочени в последната  стратегия от 2014 г . включват: – сложност и несигурност, свързани със собствеността на ВиК инфраструктурата и управлението на активите; – липса на предсказуемост и прозрачност в регулацията на нивата на обслужване и цените; – външна намеса при вземането на решения и в оперативната работа както на ВиК операторите, така също и на Държавната комисия за енергийно и водно регулиране [ ]; – дисбаланс, следствие от факта, че ВиК операторите, които отговарят за изпълнението на изискванията за отпадъчните води, не разполагат със средства за изграждане на необходимата инфраструктура, която да гарантира изпълнението на тези изисквания от тяхна страна. като се търси баланс между размера на дружествата. Ако са твърде малки, не могат да се постигнат необходимите икономии от мащаба, възникват затруднения при наемане на квалифициран персонал, както и за осигуряване на необходимите финансови средства за провеждане на инвестиционната програма на дружествата. Ако са твърде големи, лесно се появява неефективност при управлението им и се създават условия за корупция. С други думи се търси оптимален вариант на размера на новите окрупнени дружества, така че да се избегнат тези проблеми. Примери има и в двете посоки – в страни като Австрия, Германия и скандинавските страни ВиК дружествата обикновено са общински, докато в страни като Италия, Румъния и Холандия дружествата са по-малко на брой и обслужват между 450 и 1700 хил. клиенти. Ако трябва да обобщим – основните проблеми в сектора изглежда се намират по цялата вертикала – от качеството на законодателната рамка, през (не)провеждането на държавната политика, през недостатъци в регулаторната политика, до неефективно управление на компаниите с държавно участие. който да обедини всички дружества с държавно участие в сектора. Напротив, опитът показва, че държавата е много по-строга към частните компании, отколкото към държавните. Крещящ пример в тази посока е задължителната продажба на електрическа енергия на борсата, включително от държавните компании в състава на Българския енергиен холдинг, които до 2018 г. продават на т.нар. OTC пазар. Задължението държавните компании да продават на регулирания борсов пазар де факто е признание за неспособността на държавата (в лицето на принципала им – Министерството на енергетиката) да въведе ефективно управление на държавните дружества и опит това да се случи под натиска на пазарните сили [ ]. Решението е в друга посока и включва няколко стъпки. На първо място, това включва окрупняване на дружествата, за да се постигнат икономии от мащаба, набиране на квалифициран персонал и осигуряване на финансиране за инвестиционната програма на дружествата. За да е възможно това обаче е необходима предвидима и обективна нормативна и регулаторна среда. Казано по-просто – включително и инвестиционните. Окрупняването заедно с предвидимата бизнес среда ще позволи на дружествата да направят инвестиционните си програми банкируеми. При тези обстоятелства се създават възможности за намиране на стратегически концесионер за предоставяне на ВиК услуги, който допълнително да подобри управлението на компанията и да повиши качеството на услугата. Частните компании имат възможности за постигане на по-висока ефективност поради редица фактори, в това число по-голям опит, използване на стимули за постигане на ефективност, по-слаба политическа намеса в корпоративното управление и не на последно място – по-строгото отношение на всички държавни институции, включително регулатора, към частни компании. В последната стратегия \"Софийска вода\" се посочва като добър пример именно по тези причини.", "date": "2020.01.26", "title": "ВиК Перник – симптом на хроничен проблем"}
{"url": "https://www.dnevnik.bg/analizi/2020/01/26/4020921_novoto_nie_destructive_creation_i_edin_naruchnik/", "text": "                         Чувствата на безсилие и безпомощност, че нищо не може да се направи за промяна на българската действителност, защото \"българското дъно няма дъно\" и защото \"няма такава държава\", са състояния, познати на всеки. Но точно обратното казват анонимните създатели на артистичната група Destructive Creation: \"България е супер яка!\" През тази седмица групата организира доставяне на вода за Перник, а преди месец стана ясно, че тя – в буквалния смисъл на думата – организира отопление за роми във \"Факултета\". Мотото на групата звучи като типично заяждане – \"да го беше направил ти\". Посланието е ясно – престани да мърмориш, че можеше да е по-добре, ами действай, възможно е. Другото важно, с което групата печели симпатии, е липсата на морализаторство. Те правят неща, които им харесват, винаги с чувство за хумор и винаги с малко ирония към самите тях. Това са и първите начини за излизане от безпомощността – да действаш, без да се вземаш прекалено сериозно и без да се тупаш в гърдите с резултатите. С една реална, бърза, забавна и ефективна кампания около водната криза в Перник групата показва, че начините срещу безпомощността са много. Ето няколко други примера. От близо 20 години международното будистко движение  Zen Peacemakers  организира социални кампании по света, наречени просто \"Да бъдеш свидетел\". Най-впечатляващата от тях е ежегодното посещение на хора от цял свят в концентрационния лагер  Аушвиц/Освиенцим . Три са принципите за участниците във всяка кампания, развити от създателя на движението Берни Гласман: Не-знание (да оставиш настрана предварителните си фиксирани идеи и представи за себе си, за другите и за света като цяло), да бъдеш свидетел (на радостта и страданията в света, включително да бъдеш свидетел на собствените си чувства и оценки), да предприемеш действие (спонтанно родено, вероятно неочаквано, след предишните два принципa). Сред кампаниите, предприети от членовете на движението по света, има всякакви инициативи – от посещения при бездомните в центъра на Бон, през хилядите нови гробища в Босна след войната, до гробищата в Сицилия, където са погребани удавените през последните години в морето бежанци \"Когато виждаме света като едно цяло, очевидно е, че в момента, в който лекуваме себе си, лекуваме всеки, просто защото вече няма \"други\", казва Берни Гласман, съ-основател на Zen Peacemakers. Общото между Zen Peacemakers и Destructive Creation e преодоляването на разстоянието между \"ние\" и \"другите\", създаването на ново чувство за \"ние\", което не е съществувало преди. Безпомощността е разрушена връзка между \"нас\" и \"другите\". Тя се ражда, когато връзката между нас и другите е постоянно разрушавана, когато нашето страдание не е видяно и признато от другите. Дългата безпомощност е знак за силно травматизирано общество, преживяло редица колективни болки, парализирано в чувствата си (за да се защити от тяхната сила), но именно поради това и неспособно да съчувства на страданията на другите. Тогава \"ние\" става синоним на нещо малко и познато - приятелският кръг, гетото, семейството, етническата група. Това е порочният и парадоксален кръг на безпомощността – тя е зов за помощ към другите, извън нас, на които обаче не вярваме и които също така не познаваме (тъй като сме се затворили в своите стари преживявания и представи). Ще дам един пример - преди България да влезе в ЕС, жени от Северозападна България, работещи като баданте (домашни болногледачки на възрастни хора) в Италия, се чувстваха напълно безпомощни да защитават правата си като работнички. Не знаеха как да изискват почивен ден за себе си, как да се защитят от посегателства и така нататък. Те бяха свикнали с традиционното: че \"трябва да се търпи\". Промяната дойде от наблюдението върху жени от други източноевропейски държави – Русия, Молдова, Полша, които организираха свои синдикати с настоявания за спазване на правата им. Тоест, промяната дойде не от свиването в познатото и традиционно \"ние\", а в разширяването на това \"ние\" към другите, към не-българките. Това \"ние\" никога не го беше имало досега, думата \"права\" беше непозната, познато беше само мотото че \"трябва да се търпи\". Безпомощността, макар да е толкова познато българско състояние, е всъщност нормално човешко състояние и симптом за глобалното състояние на света днес. Дали помагам на планетата с отказа от използване на пластмасови торбички, след като поне една трета от милион и половината сирийски бежанци в Ливан гори пластмасови боклуци, за да може да се отоплява в палатките си през зимата и да оцелява? Този въпрос ще ни засяда на гърлото и ще ни напомня, че светът днес е сложно място на много болка. Но търсенето и създаването на ново \"ние\" е възможно, когато се случва тук и сега. То може да е всичко, което ме вдъхновява и което умея. Може да е просто песен. Немският социолог Хартмут Роза например твърди, че да пееш, означава да имаш успешна връзка със света: нещата около теб престават да бъдат безгласни, ти започваш да чуваш гласа на света и той да резонира в теб. Списъкът може да бъде продължен. И да не забравяме - от безпомощността не можеш да излезеш сам. Някой трябва да те види и чуе. Или казано с думите на Хана Арендт: \"Реалността на другите, които виждат това, което ние виждаме и чуват това, което ние чуваме, ни дава увереност в реалността на света и на нас самите\".", "date": "2020.01.26", "title": "Новото \"ние\". Destructive Creation и един наръчник срещу нашата безпомощност"}
{"url": "https://www.dnevnik.bg/analizi/2020/01/26/4020927_hazart_cigari_porno_durjavata_shte_ni_pazi_ot_poroci/", "text": "                         В сагата с Националната лотария сблъсъкът на олигархически интереси, преплетени с държавата, усили никога не затихващия консервативен рефрен: \"Забранете хазарта в България!\". Стане ли това, от само себе си ще отпаднат въпросите – дали лотарийните талончета не са узаконена измама, кой какви и колко данъци и такси трябва да плаща за тях, кой чий бизнес иска да вземе и т.н. Какво от това, че вместо виновните, така пак ще го отнесе населението, като му се отнеме едно от не многото достъпни удоволствия. При това с претенцията, че е за негово добро. Очакванията, че държавата трябва да го пази от собствената му воля, подхващат на нов глас старата басня за мъдрата държава и простия народ. Както вече стана с тютюнопушенето и днес зависимите от него са една от най-дискриминираните общности. Не стига, че достъпът им до публични места е напълно ограничен и са изкарани да пушат на студа пред офисите си, ами ВМРО изведнъж се сети, че на пушачите им се полага по-кратък платен отпуск от този на непушачите. Както се казва, цялата Мара втасала, че ще трябва хората да се дебнат кой колко пуши в работно време и дали пък тези, които не пушат, не се разсейват с друго. Съвсем основателно се появи подозрението, че така националистите пускат димка в медиите, за да пренасочат вниманието от актуалните заплахи за здравето, дошли от кризата с водата, мръсния въздух и горенето на вносни боклуци, към претоплената тема за вредата от цигарите. Пушенето, пиенето, хазартът, порното сигурно могат да бъдат наречени пороци (етимологически – несъвършенства, недостатъци), но не ме е страх да заявя, че човешките пороци, чието практикуване не е престъпление, са човешко право. Реализират свободата на избор, която именно се гарантира от доктрината за човешките права и ти позволява да следваш убежденията и желанията си, ако не вредят на останалите. Пушачите не могат да одимяват непушачи без съгласието им, но и непушачите не могат да искат от пушачите да бъдат непушачи. При хазартните игри го няма и този проблем – възможните вреди са само за участниците в тях. Не е излишно да се припомни в духа на Паскал, че човешкото битие е драматично по същността си и за да го понесе човек, без да изпада в екзистенциална депресия, трябва да намери начини да се утеши, да се разсее и разпусне. И пороците са най-популярният такъв начин, който създава огромни индустрии. Особено в модерния свят, където религиозните утехи са загубили предишното си влияние. И това е валидно не само за бедните, но и за богатите общества (хазартът, например, е най-масово разпространен в Германия), но за бедните е въпрос на оцеляване. Така че държавата, за да помогне реално на човека, трябва не да го наказва за пороците му и да му ги забранява, а да вложи усилията си за минимализиране на щетите от тях. Вместо крайно рестриктивния и затова слабо ефективен закон срещу тютюнопушенето, да речем, да съдейства на науката и бизнеса за разработването на безвредни устройства за пушене. Каквато тенденция се появи едва напоследък, но по навик бе посрещната от пуританите \"на нож\". Това, което държавата може да направи по отношение на хазарта, е да осигури възможност на хората да залагат по собствено желание, а не под натиска на подвеждаща информация. Това значи забрана не на хазартните игри, а (както при тютюневите изделия) на рекламата им, която ги налага като престижен модел на поведение и внушава фалшиво усещане за лесни печалби. Означава и задължителна информация едно към колко е реалният шанс да спечелиш в дадена игра. При пороците, както и при политическия вот, е важно изборът да е твой и да е информиран. Санкциите срещу порно каналите също са неправдоподобни, защото от страна на държавата са съчетани с отказ от адекватни действия. Създаването и разпространението на такова съдържание у нас продължава да е въведено като престъпление в Наказателния кодекс с разпоредби, останали от времето на соца. Същевременно тези канали, евфемистично наречени \"програми за възрастни\", се предлагат от кабеларките. И няма защо да е иначе в общество без цензура (поне в сферата на забавлението). Въпросът е обаче, че някъде те са в \"общите пакети\" на абонатите, без дори да са кодирани. И тук вече наистина порното става опасно за психическото и моралното здраве на децата, защото деформира представите им за секса, свежда го до телесно упражнение без връзка с любовта и отговорността към другия. Пороците са сложен социо-културен феномен, сходен с отровите във фармацията – балансът между полза и вреда е в количеството и употребата. Тя предполага свободен избор при възрастните, но и максимална защита при децата, тъй като още нямат културна идентичност и социален опит, за да направят такъв избор. Това в обратен ред показва, че склонността към репресии срещу възрастните, заради пороците им, е държавен патернализъм, който гледа на тях като на \"деца с мустаци\". Радичков беше казал, че \"Човек е дълго изречение, написано с много любов и вдъхновение, ала пълно с правописни грешки\". И тези грешки са допуснати от Бога, така че няма как да бъдат поправени от сърдити на човека дидактици и консерватори.", "date": "2020.01.26", "title": "Хазарт, цигари, порно. Държавата ще ни пази от пороци?"}
{"url": "https://www.dnevnik.bg/sport/2020/01/26/4020907_ti_glupav_li_si_ili_zashto_nik_kirios_se_iadosa_na/", "text": "Австралийският тенисист Ник Кириос е познат с буйния си нрав на корта и извън него. Няколко дни след  опита си да се подиграе на Рафаел Надал , 24-годишният състезател отново беше под светлината на прожекторите в събота. Кириос стигна до епичен успех в пет сета срещу руснака Карен Хачанов , но момент от мача засенчи зрелищния дуел. При точка в края на четвъртия сет австралиецът реши да отиграе топката с удар между краката, при който нарани ръката си. Съдията не видя това и впоследствие отправи предупреждение за бавене на времето. Кириос реагира веднага, хвърли ракетата си и отиде при рефера. Австралиецът обясни, че е искал сам да остави окървавената си кърпа, вместо да го направи някое от момчетата, които подават топките. \"Ръката ми кървеше. Какво искаш да направя. Имаше кръв навсякъде по кърпата и затова казах на момчето да не я пипа. Това е всичко\", каза Кириос.   Австралиецът получи отговор и допълни: \"Какво, ти глупав ли си? Тогава върни решението. Защо ме наказваш за това\". Впоследствие Кириос размаха кърпата си, за да докаже на съдията за нараняването. След края на гейма австралиецът получи медицинска помощ и продължи да спори с рефера.", "date": "2020.01.26", "title": "\"Ти глупав ли си\", или защо Ник Кириос се ядоса на съдията"}
{"url": "https://www.dnevnik.bg/sport/2020/01/26/4020935_da_vkarash_sedem_gola_perfektnata_vecher_na_atalanta_v/", "text": "Италианските отбори се славят като майстори на защитната игра, затова когато в мач от Серия А един тим вкара седем гола, това винаги е събитие. 25 януари 2020 г. ще остане паметна дата в историята на \"Аталанта\", след като отборът от Бергамо постигна най-голямата победа в клубната си история - 7:0 над \"Торино\", при това като гост. Отборът на Джанпиеро Гасперини беше много по-добър, като с хеттрик се отчете Йосип Иличич, два пъти вкара Луис Муриел, а по веднъж се разписаха Робин Госенс и Дуван Сапата. В историята си \"Торино\" никога не беше получавал седем гола като домакин. \"Биковете\" завършиха и с двама души по-малко.", "date": "2020.01.26", "title": ""}
{"url": "https://www.dnevnik.bg/evropa/2020/01/26/4020005_zavrushtane_na_salvini_regionalen_vot_moje_da/", "text": "Лицето на антиимигрантската политика в Италия може би се готви за завръщане на фона на днешните избори в северния регион Емилия-Романя, пише CNBC. Матео Салвини, лидер на крайнодясната \"Лига\",  внезапно напусна италианското правителство  през лятото на 2019 г., след като се сблъска с коалиционния си партньор – Движение \"Пет звезди\". Салвини реши да предложи вот на недоверие към премиера Джузепе Конте. Но ходът му, смятан от критици за опит да управлява Италия сам,  доведе до коалиция  между \"Пет звезди\" и Демократическата партия. Това предотврати предсрочните избори и попречи на Салвини да сформира правителство. На фона на  днешните регионални избори  обаче анализатори се чудят дали Салвини няма скоро да се върне в управлението. \"Регионалните избори в Емилия-Романя на 26 януари са досега най-важното политическо събитие, което може да определи продължителността на правителството\", коментира в средата на месеца Волфанго Пиколи, съпредседател на фирмата за изследвания Teneo. Районът Емилия-Романя, който включва емблематичния град Болоня, традиционно подкрепя леви партии. Социологически проучвания обаче показват, че кандидатът на антиимигрантската \"Лига\" може да спечели вота и да даде на партията девета поредна  победа на регионални избори  от последните национални избори през 2018 г. досега, отбелязва \"Ройтерс\". \"Салвини води кампания в региона от ноември, обещавайки да го \"освободи\" от левицата. Поражение на Демократическата партия от \"Лига\" на Салвини ще лиши лявоцентристката партия от символичната ѝ крепост и вероятно ще предизвика вътрешна конфронтация\", добавя Пиколи. Ако \"Лига\" победи на регионалния вот, и Демократическата партия, и \"Пет звезди\" ще бъдат под натиск, който може да сложи край на коалицията им. \"Рисковете (от изборите) са значителни, защото една загуба може не само да окуражи Демократическата партия да напусне коалицията си с \"Пет звезди\", докато търси нова идентичност, но може и да доведе до срив на \"Пет звезди\", коментира Ерик Джоунс, преподавател по европейски науки в университета \"Джон Хопкинс\" в Италия пред CNBC. \"Пет звезди\" обикновено не се представя добре на регионални избори и в момента в социологическите проучвания получава само около 8% в региона. Но това е и регионът, от който \"Пет звезди\" започна и този, в който партията за пръв път влезе в местното управление.\", смята още Джоунс. ДПА отбелязва, че всъщност левите центристи загубиха в Емилия-Романя общите избори през 2018 г., както и на изборите за Европейски парламент през 2019 г. \"Лига\" е завладяла селските райони и малките градове, докато Демократическата партия продължава да е силна в регионалната столица Болоня и големите градове. В Болоня настроението \"но пасаран\" бе подсилено от анти-Салвини  Движението на сардините , основано през ноември в града. \" Сардините \" изпълват площадите в Италия с лозунги против десния популизъм.      Регионалният вот ще засили натиска върху управляващата коалиция, в момент, когато се обсъждат плановете за промяна на конституцията,  за да намалят броя на членовете на парламента  с една трета (на депутатите до 400 от 630 и на сенаторите до 200 от 315). \"Пет звезди\" настояваше за промяната, твърдейки, че депутатите са твърде много. Някои членове на Движение \"Пет звезди\" обаче са против. По-рано тази седмица положението за \"Пет звезди\" още повече се усложни, след като лидерът ѝ Луиджи Ди Майо  подаде оставка . Решението показа сериозното разделение в партията. Министър-председателят Джузепе Конте (близък до \"Пет звезди\") изключи възможността за правителствена криза в случай на победа на \"Лига\", като заяви, че изборите се отнасят само до региона на Емилия-Романя и затова нямат никакво влияние в национален план посочва \"Франс прес\". Наблюдателите обаче смятат, че ако \"Лига\" надделее, напреженията в управляващото мнозинство ще се увеличат, като Демократическата партия вероятно ще упрекне Движение \"Пет звезди\", че е отказало да бъде издигнат общ кандидат, като по този начин е разделило гласовете срещу Салвини. В случай на победа на неговия кандидат, Салвини предупреди, че на следващия ден ще отиде в двореца Киджи в Рим, официална резиденция на министър-председателя, за да връчи \"известие за изгонване\" на Джузепе Конте, Луиджи Ди Майо и Никола Дзингарети (ръководител на Демократическата партия).", "date": "2020.01.26", "title": "Завръщане на Салвини? Регионален вот може да предизвика политически трус в Италия"}
{"url": "https://www.dnevnik.bg/sviat/2020/01/26/4019606_nato_si_kupi_luji_v_socialnite_mreji_za_300_dolara_a/", "text": "Само за триста евро си купихме 3500 коментара, 25 хил. харесвания, 20 хил. импресии и 5000 последователи от 11 руски и 5 европейски компании. Всичко това е фалшива активност. Социалните мрежи не предприеха почти нищо. Така  Центърът за стратегически комуникации на НАТО  обяви резултатите от свой експеримент, извършен миналата година. Целта му е била да изпробва доколко големите социални мрежи успяват да предовратят разпространението на този тип съдържание, след като проблемът съществува вече от няколко години. Организацията не е част от командните структури и не се финансира директно от Алианса, но е акредитирана от него. Тя разчита на участници от гражданския, военния, частния и академичния сектор, за да прави анализите си. Това е и един от т.нар. Centres of Excellence - международни отбранителни организации, които обучават и подготвят лидери и специалисти от страните от НАТО и партньорите му. Част от дейността им е чрез експерименти да подпомагат разработването на доктрината на алианса, да правят изводи, да подобряват съвместните операции и възможности и да тестват и потвърждават валидността на различни концепции. Конкретният експеримент е развит като подкрепа за Европейския план за действие срещу дезинформацията (повече за него -  тук ) и Кодекса за поведение на социалните мрежи, с който те доброволно се ангажираха пред Брюксел да се борят с пропагандата по платформите си (повече за него -  тук  и  тук ) В основата на тази практика е един процъфтяващ пазар, доминиран от доставчици на манипулационни услуги, базирани в Русия. Те обикновено продават \"ангажираност\" в социалните мрежи под формата коментари, кликове, харесвания и споделяния. Центърът е купил тази услуга за 105 различни публикации във \"Фейсбук\", \"Инстаграм\", \"Туитър\" и \"Ютюб\" през 11 руски компании, една полска, две германски, една френска и една италианска. Постовете са били поне на шест месеца и са съдържали аполитични послания – например \"Здрасти\", \"Благодаря\" или поздравления за Нова година. Нарочно е избрано време, което да съвпада с провеждането на избори – тогава платформите би трябвало да са особено бдителни. Тоест, този експеримент показва най-добрия сценарий за това как те спират пропагандата. А именно – недостатъчно добре. Повече търговия, отколкото политика 90% от купените реакции се използват с търговска, а не с политическа цел, показва експериментът. А според други скорошни проучвания фалшивият маркетинг в сферата на  инфлуенсърите  струва 1.3 млрд. долара годишно на рекламодателите. Но инструментите за лъжа в рекламната индустрия могат да се ползват и за намеса в сигурността и политиката. Изследователите са открили 18 739 акаунта, използвани за манипулация. Четири седмици след покупката, 4 от всеки 5 неавтентични реакции все още са били онлайн. Три седмици след като част от  фалшивите акаунти  са били докладвани на социалните мрежи, 95% от тях още са били активни. Това означава, че манипулираното съдържание, купено от други хора или институции, също не е било забелязано или свалено. От Центъра са открили 721 политически страници и 52 официални правителствени страници, купили такова съдържание – сред тях официалните акаунти на двама президенти, официалната страница на европейска политическа партия и многобройни по-нископоставени политици в Европа и САЩ. Саморегулацията не работи Според оценката на центъра четирите компании се затрудняват да спрат тези практики. Справят се с това да блокират създаването на фалшиви регистрации и да премахват фалшиви последователи, но не толкова с това да се борят с лъжливите коментари и гледания. \"Саморегулацията не работи. Манипулационната индустрия се разраства всяка година. Не виждаме признаци да е станало по-скъпо или по-трудно да се извършват мащабни манипулации в социалните мрежи\", пишат изследователите. Четири важни извода Мащабът е по-голям от очакваното – инфраструктурата за развитие и поддръжка на манипулиращ софтуер е обширна. Руските доставчици доминират пазара – буквално всички доставчици на софтуер и инфраструктура, идентифицирани от центъра, са с руски произход. Размерът на индустрията е притеснителен – стотици доставчици, някои от които имат многобройни служители и сериозни доходи. Откритостта на индустрията е удивителна – това не е сенчест подземен свят, а лесно достъпен пазар, до който се стига през всяка онлайн търсачка. А доставчиците открито се рекламират и в големите платформи.", "date": "2020.01.26", "title": "Как да си купиш лъжи в социалните мрежи за 300 долара, а реакция - никаква"}
{"url": "https://www.dnevnik.bg/sport/2020/01/26/4020941_djokovich_stigna_chetvurfinalite_na_australian_open/", "text": "Седемкратният шампион на Australian Open Новак Джокович продължи с увереното си представяне от началото на турнира и се класира на четвъртфинал. Сърбинът постигна чиста победа над 14-ия в схемата Диего Шварцман 6:3, 6:4, 6:4 за 2.07 часа. Вторият в световната ранглиста загуби само един сет от началото на надпреварата, като това се случи в първия кръг. Джокович проби четири пъти подаването на Шварцман, реализира шест аса в двубоя и беше много стабилен на начален удар, като спечели над 70% от точките, разиграни при първи сервис. Сърбинът завърши с 38 уинъра и 31 непредизвикани грешки. За 46-и път Джокович ще играе на тази фаза в турнир от Шлема, като той е втори след Роджър Федерер с 56 участия. В четвъртфиналите той ще срещне Милош Раонич, който за втора поредна година стига до тази фаза на турнира. За пети път канадецът ще играе на четвъртфинал в Мелбърн, но дотук само веднъж е преодолявал тази фаза. След като отстрани Стефанос Циципас, Раонич постигна победа над още един труден съперник като Марин Чилич - 6:4, 6:3, 7:5. При дамите денят донесе отпадане на 15-годишната Кори Гоф. Американката, която отстрани последователно Винъс Уилямс и Наоми Осака, загуби от сънародничката си София Кенин след 7:6 (5), 3:6, 0:6. Двубоят продължи 2.11 часа. Напред продължава и 78-ата в света Онс Жабер, която победи Цян Ван с 7:6 (4), 6:1.      Напред се класира Петра Квитова, обърна Мария Сакари - 6:7 (4), 6:3, 6:2 след 2.16 часа. Чехкинята ще играе своя 12-и четвъртфинал в Шлема, а преди година достигна до финала в Мелбърн. Дотук при дамите само три от първите 10 в схемата достигат до втората седмица - Квитова (7), Симона Халеп (4) и Кики Бертенс (9). По-късно това може да направи и водачката Ашли Барти.", "date": "2020.01.26", "title": "Джокович стигна четвъртфиналите на Australian Open"}
{"url": "https://www.dnevnik.bg/razvlechenie/2020/01/26/4020099_cherniiat_kuntri_rapur_i_novacite_koi_sa_favoritite_za/", "text": "От Били Айлиш до \"Бон Ивер\" и испаноезичната Росалиа - фаворитите за наградите \"Грами\" обръщат с главата надолу традиционните музикални жанрове и правят изумителни музикални смесици. Тийн сензацията Айлиш, певицата Лизо, която залага на \"позитивно отношение към тялото\" и черният кънтри рапър Lil Nas X имат най-много номинации. Целият списък дава превес на жени и новаци, вместо на вече утвърдени звезди като Тейлър Суифт, Ед Шийрън и  Брус Спрингстийн. През 2017 г. рапът и аренби стилът надминаха рока като доминиращи жанрове в САЩ. Но номинациите за най-важните награди - за албум, запис, песен на годината и най-добър нов изпълнител - са съставени от артисти, които не се придържат към етикети. Пример е  18-годишната Айлиш , която рязко набра популярност с албум, записан заедно с брат ѝ в спалнята ѝ в Лос Анджелис. \"Тя забърква алтърнатив, рок, поп и алт-поп. Попада в онзи странен неопределим жанр на много различни елементи\", коментира изпълнителният директор на \"Билборд\" Мелинда Нюман. Айлиш има шест номинации - за албум, запис и песен на годината, най-добър дебютант и солово поп изпълнение. 31-годишната Лизо води със своите осем номинации в категориите ърбан, аренби и поп, а 20-годишният Lil Nas X разби класацията на \"Билборд\" с хита си Old Town Road, записан с Били Рей Сайръс (бащата на Майли Сайръс). За албум на годината ще се бори и Norman F***ing Rockwell на  Лана Дел Рей , която преплита стилове от оркестрален поп до психеделичен рок. А в I,I на \"Бон Ивер\" участват общо петдесетина музиканти.", "date": "2020.01.26", "title": "Черният кънтри рапър и новаците: кои са фаворитите за \"Грами\" тази вечер"}
{"url": "https://www.dnevnik.bg/sviat/2020/01/26/4020946_identificiraneto_na_vsichki_zaginali_v_aushvic_vse/", "text": "На 27 януари се навършват 75 години от освобождаването на последните оцелели в лагера Аушвиц от съветските войски. Когато войниците влезли в лагера откритили ужасяващи неща - човешки тела, газови камери и хиляди изнемощели хора. Една от най-трудните задачи била идентифицирането на жертвите. Отстъпващите нацисти унищожили не само лагера, но и всички регистри. Години наред историците се опитвали да съберат информация за загиналите в лагера. Транспортните листове помогнали за идентифицирането на 900 000 души. За съжаление, все още е невъзможно да бъдат посочени имената на всички намерили смъртта в Аушвиц.", "date": "2020.01.26", "title": ""}
{"url": "https://www.dnevnik.bg/bulgaria/2020/01/26/4020974_kakuv_anekdot_razkaza_kristalina_georgieva_v_davos/", "text": "Управляващият директор на МВФ Кристалина Георгиева в интервю за БНР припомни свой анекдот, посрещнат с овации при закриването на срещата в Давос. \"Причината да използвам тази история е, че ние много повече говорим за климатичните промени като за лоша новина и за политиките за приспособяване към тези изменения като за лоша новина\", каза Георгиева. Тя призова да си сменим мисленето, защото \"това е огромна възможност за трансформация, която ще даде не само бъдеще на планетата, но и бъдеще за хората, които искат по-добра работа, по-добра икономика и по-динамичен живот.\" Какво каза още Георгиева в интервюто за зелените политики и мястото на България четете  тук. ", "date": "2020.01.26", "title": "Какъв анекдот разказа Кристалина Георгиева в Давос"}
{"url": "https://www.dnevnik.bg/bulgaria/2020/01/26/4020888_nai-chetenoto_v_dnevnik_partiiata_na_slavi_trifonov_i/", "text": "Вижте кои бяха най-четените статии в \"Дневник\" през изминалата седмица. Справката е направена към 19.30 ч. на 25 януари. 1.  В България ще бъде обявена национална грипна епидемия   - 67066 прочитания. 2.  След отказа за регистрация Слави Трифонов обяви нова партия  - 30277 прочитания 3.  \"А ако настъпи водна криза и в София?\" – реакции за спасителния план за Перни к  - 20358 прочитания 4.  Би Ти Ви обяви кой заменя Слави Трифонов като водещ на вечерното шоу   - 19839 прочитания 5.  Джонсън: Имиграционната система след Брекзит ще постави хората пред паспортите  - 19802 прочитания 6.  Метеорологът Антон Петров: Най-чистият въздух в София обичайно е в западните квартали   - 19504 прочитания 7.  Васил Божков пред феновете: Ако няма лотария, няма да имам пари за \"Левски\"   - 19275 прочитания 8.  Бащата на Меган Маркъл я обвини, че е печалбарка, която не знае какво иска  - 16086 прочитания 9.  \"Уизер\" пуска директни полети София – Санкт Петербург  - 14376 прочитания 10.  Тази \"малка дяволска страна\" в Европа вбеси Иран    - 14266 прочитания", "date": "2020.01.26", "title": "Най-четеното в \"Дневник\": Партията на Слави Трифонов и грипът"}
{"url": "https://www.dnevnik.bg/sport/2020/01/26/4020978_federer_dade_set_na_ungarec_no_produlji_napred_v/", "text": "Роджър Федерер се класира за 15-ия си четвъртфинал на Откритото първенство на Австралия, след като победи унгареца Мартон Фучович след обрат - 4:6, 6:1, 6:2, 6:2. Двубоят продължи два часа и 13 минути. След като започна с две чисти победи, шесткратният шампион в Мелбърн за втори пореден мач имаше колебания. В срещата с Фучович те продължиха само един сет, след който Федерер доминираше на корта. Швейцарецът постигна трета победа над унгарския си съперник в три срещи. Федерер прескача осминафинала, след като преди година отпадна на тази фаза. В следващия кръг той ще играе с Тенис Сандгрен. Американецът отстрани 12-ия поставен Фабио Фонини (7:6 (5), 7:5, 6:7 (2), 6:4), за да достигна за втори път до четвъртфиналите след 2018 г. Развоят от срещата означава, че Федерер няма да има поставен съперник преди полуфиналите. \"Трудно начало на мача, имах проблеми и ми отне време, докато вляза в ритъм. След добрия ми старт във втория сет вече беше по-лесно. Днес времето беше по-хладно, което направи играта по-различна\", каза Федерер след мача. В срещата Маестрото постигна пет аса и не допусна нито една двойна грешка. Той вкара 61% първи сервис и спечели 76% от точките. Швейцарецът добави и 44 уинъра срещу 36 непредизвикани грешки. \"Със сигурност ме чака интересен мач в следващия кръг. Играл съм много тенис през живота си, но никога срещу Тенис\", пошегува се след двубоя носителят на 20 титли от Шлема.", "date": "2020.01.26", "title": "Федерер даде сет на унгарец, но продължи напред в Мелбърн"}
{"url": "https://www.dnevnik.bg/kultura/2020/01/18/4013296_otkus_ot_grima_i_dorkas_na_teri_pratchet/", "text": "                         \"Грима и Доркас\" – годината започва с Тери Прачет! Ново издание на трилогията на Тери Пратчет, която започна с романа \"Масклин\", продължава нататък с втора част от приключенията на номите \"Грима и Доркас\". Какво правиш, когато си не по-висок от педя в свят, направен за гиганти? \"Грима и Доркас\", втора част от трилогията за номите на любимия на цял свят Тери Пратчет, дава начало на книжната година с дори повече от обичайната доза абсурден хумор и невъзможни приключения. Общоизвестна истина е, че през лето 1905 Арнолд Брос е създал своя универсален Магазин с едничката цел да го направи обитаем за мъничките, високи около една човешка педя същества, наречени номи. В Магазина всички неща се намират под един покрив. Такова нещо като Отвънка просто не би могло да съществува. Или поне така си мислят номите, докато една тъмна нощ в Магазина не пристига малка група пришълци. Те изглеждат като номи, държат се като номи и се наричат номи. Но твърдят, че извън Магазина има още много, много неизследвани земи. И най-притеснителното от всичко – че Магазинът ще бъде разрушен! Няколко месеца по-късно номите са организирали епично бягство от Магазина и са се заселили в изоставена мина край пътя. Нова Ясна Зора очаква бегълците. Само дето не ще и дума, че повечето номи не са и виждали зора – ясна или неясна. Защото, ако бяха виждали, щяха да знаят, че проблемът с новите ясни зори е следният: обикновено след тях се задават облачни дни. Въздухът прави резки движения, топлината от небето намалява. А като че ли това не е достатъчно – скоро се появяват и човеци. Големи, тромави, глупави човеци, които само прецакват нещата. Искат да отворят мината наново. Как могат номите да опазят новия си дом? Сър Тери Пратчет е не само един от най-продаваните съвременни автори в цял свят, но и сред най-обичаните имена във фентъзи жанра на всички времена. С пословичното си чувство за хумор и способност да смесва фантазия с абсурдния буквализъм на нашата собствена действителност, Тери Пратчет създава всеобхватния Свят на Диска, любим на читатели от всички възрасти. Автор на над 100 романа, Тери Пратчет е носител на десетки награди и е приет за един от основоположниците на фентъзи жанра. В началото... ... Арнолд Брос (създаден в 1905) отворил Магазина. Или поне така вярвали хиляди номи, които по¬коления наред* (*За номските поколения става дума. Номите живеят десет пъти по-бързо от човеците. За тях десет години вече са дълбока старост.) живели под подовете на Арнолд Брос (създаден в 1905) – стар, уважаван универсален магазин. Магазинът бил техният свят. Свят с покрив и стени. Вятърът и Дъждът били просто легенди от древността. Денят – също. Нощта – и тя. Тук съществували пожарните пръскачки и климатичните инсталации. Между часовете на Отваряне и на Затваряне тиктакали трескавите минутки на късичкия номски живот. Редели се сезоните: Януарски Разпродажби, Пролетни Модни Колекции, Летни Намаления, Коледни Панаири. Начело с Абата и Канцелариите – техните свещеници, вярвали в Арнолд Брос (създаден в 1905) – по един такъв кротък и ненатрапчив начин, тъй че да не го притесняват много-много. Той според тях бил създателят на Всичко – което ще рече на Магазина и стоката вътре. Някои номски родове, сдобили се с богатство и власт, приели имената – е, кажи-речи – на отделите, под които живеели: Дел Икатеси, Железарии, Галантерии... И тогаз от каросерията на един камион в Магазина се изсипали последните номи от Навънка. Те зна¬ели що е туй вятър и дъжд. Знаели и още как! Нали тъкмо от тях бягали. Сред тях бил Масклин, ловецът на плъхове, а също и баба Моркий, и Грима – ама то те не се броят, нали са жени. И, разбира се, с тях дошло и Нещото. Никой всъщност не знаел какво е туй Нещо. Пле¬мето на Масклин си го препредавало от векове – мно¬го било важно, толкова знаели за него. И щом се до-ближило до електрическите кабели в Магазина, то заприказвало. И рекло, че било мислеща машина от някакъв си кораб, с който преди хиляди години номите били дошли от далечен Магазин – май се наричал \"Звезда\". Рекло също и че чува как токът говори, и наред с другото споменало, че след три седмици ще разрушат Магазина. И Масклин бил онзи, който предложил на номите да избягат от Магазина с камион. Открил обаче – да видиш ти! – че да разбереш как се карат тия ми ти грамадни камиони било най-лесното. Мъчното било да накараш хората да повярват, че могат да се спра¬вят с това. Той не бил вожд. Би му се харесало да бъде вожд. Те, вождовете, какво правят – току си вирват носа и се впускат в някое храбро дело. А пък какво трябвало да прави Масклин – да се кара на хората, да се пъне да ги навива за едно-друго, че и да послъгва понякога, ама само мъничко! И открил, че често е по-лесно да накараш хората да направят нещо, ако ги оставиш да мислят, че идеята е тяхна. Идеи! Ами да, тъкмо в тях била работата. Идеи им трябвали, и още как! Трябвало да се научат да ра¬ботят заедно. Трябвало да се научат да четат. Трябвало да свикнат да смятат номките за... е, да речем, почти също толкова умни, колкото са и номите. (Макар че последното си било пълен абсурд, всеки го знаел това. Ако насърчиш една жена да мисли твърде мно¬го, на нея є прегрява мозъкът.) Както и да е, но работите взели, че потръгнали. Камионът напуснал Магазина (тъкмо преди той по незнайни причини да лумне и да изгори) и след като не успял да повреди сериозно почти нищичко, се юрнал из полята. Номите открили запустяла каменна кариера, скътана под един хълм, и се нанесли в порутените бараки. И тогава решили, че оттук нататък всичко вече ще е Съвсем Наред. Щяла да изгрее – тъй били чули – Нова Ясна Зора. Не ще и дума, че повечето номи не били и виждали зора, ясна или неясна, защото, ако бяха виждали, щяха да знаят, че проблемът с новите ясни зори е следният: обикновено след тях се задават облачни дни. Че и по някой и друг дъжд се излива чат-пат. Минали се шест месеца... Това е историята на Зимата. Историята на Великата Битка. Това е историята за пробуждането на Джекуб, Драконът от Хълма, с очи-очища и глас-гласище, и зъби, ама зъби, ви казвам. Но историята не свършва дотук. Нито пък оттук започва. Хали в небето бушуваха. Вихри в небето върлуваха. Вятърът бе се превърнал в твърда степа, която се носеше из полето. В гигантски парен чук, който удряше ли, удряше земята. Дребните дървета се огъваха, високите се прекършваха. Последните есенни листа се мятаха из въздуха като заблудени куршуми. Опустя купчината боклук край чакълените ями. Чайките, дето я наобикаляха, намериха другаде подслон. И все пак край нея кипеше движение. О, кипеше и още как! Вятърът се вряза в купчината, все едно имаше нещо кой знае какво против вехтите кашони от прах за пране и съдраните патъци. Консервни кутии с печално дрънчене се търкулнаха в браздите, а разни по-леки боклучета се издигнаха нагоре и се вляха в небесната ярост. И още, и още дълбаеше вятърът. Прошумоляваха хартии и отхвърчаха свирепо встрани. Най-накрая едно парче, плющяло в урагана часо¬ве наред, се откъсна и се зарея из тътнещия въздух. Приличаше на голяма бяла птица с източени надлъж криле. Погледнете го – пропада надолу... Закача се за някаква ограда, но само за миг. Поло¬винката се откъсва и сега, олекнало сякаш, то кръжи из браздите там долу в полето... И тъкмо беше понабрало скорост, отпреде му щръкна някакъв плет и го заклещи като муха.", "date": "2020.01.26", "title": "Откъс от \"Грима и Доркас\" на Тери Пратчет"}
{"url": "https://www.dnevnik.bg/bulgaria/2020/01/26/4020982_priemni_roditeli_preminaha_7-mesechno_obuchenie_za/", "text": "За да отговорят на националното законодателство в социалната сфера и да помагат на семейства в риск, приемни родители преминаха 7-месечно обучение в Центъра за професионално обучение на Българската стопанска камара и придобиха професионална квалификация \"Сътрудник социални дейности\". Проектът обхваща 9 региона. Моделът на родителска взаимопомощ ще бъде приложен към семейства, в които децата живеят в бедност и имат здравословни, социални или образователни трудности. С приоритет приемните родители ще подпомагат самотни майки на бебета, родители на деца с увреждания и възрастни хора, които гледат внуците си, поради миграция на техните родители. Свидетелствата за завършеното обучение бяха връчени на церемония от председателя на БСК Радосвет Радев и министъра на труда и социалната политика Деница Сачева. \"Наше общо задължение, не само на институциите, но и на приемните родители, е да представяме повече добри примери и добри хора. Защото страховете виреят от съмненията дали има добри хора в приемната грижа. Тревожа се като министър и като човек, че тук не говорим за недоверие към институциите, а за това, че става дума за недоверие един към друг като общество. Инициативата, която правите като родители и асоциация на приемните родители – да помагате на семейства, които имат нужда от подкрепа, е стъпка напред по отношение на истинската мисия и роля на приемния родител – да подкрепя семейството, да дава консултации и съвети, да служи като навигатор на семействата в социалната, здравната и образователната система.\", каза пред завършилите обучението министърът на труда Деница Сачева. Председателят на БСК Радосвет Радев подчерта, че с грижите си приемните родители намаляват инвестицията, която обществото би плащало, ако децата станат зависими от социалната система. Програмата Родители + ще подкрепи 200 семейства чрез Мобилния център за информиране, консултиране, обучение и подкрепа на пълнолетни лица в риск, който е регистриран в Регистъра на доставчиците на социални услуги към Агенцията за социално подпомагане.", "date": "2020.01.26", "title": "Приемни родители преминаха 7-месечно обучение за социални сътрудници"}
{"url": "https://www.dnevnik.bg/bulgaria/2020/01/26/4020955_kratki_novini_verijna_katastrofa_zatvori_otbivkata_ot/", "text": ". Варненци протестираха срещу застрояването на парк Десетки варненци протестираха срещу презастрояването на парка в района на паметника на българо-съветската дружба с плакати \"Стоп\", съобщи БНТ. Повод е подготовката на терен за построяване на поредната многоетажна жилищна сграда в парка, който е един от най-старите в града. Потестиращите поискаха местен референдум срещу презастрояването и оставката на главния архитект Виктор Бузев. Полицията отне 15 шофьорски книжки при проверки тази нощ Полицията проведе спецакция за пътна безопасност от 21 часа снощи до 6 часа тази сутрин и откри много нарушители и на закона за движение, и на закона за личните документи, съобщи МВР. Проверени са 272 автомобила и 496 лица. Иззети са 15 свидетелства за правоуправление за неплатени глоби и едно за липса на застраховка \"Гражданска отговорност\". Съставени са 4 акта за шофиране в нетрезво състояние, задържани са 2 лица, образувано е едно досъдебно производство и е дерегистриран един автомобил. Верижна катастрофа затвори отбивката от \"Марица\" към Свиленград  Временно е спряно движението по магистрала \"Марица\" при отбивката за Свиленград, в посока Турция. Причината е верижна катастрофа в условията на гъста мъгла. Сигналът е получен около 10.05 часа. Съобщено е било за няколко леки автомобила, ударили се в спрял на опашката за граничния пункт тир. Към момента няма данни за загинали, вероятно има пострадали, съобщи МВР. Леките автомобили се пропускат през Свиленград по стария път за граничния пункт, а товарните се отбиват още при Пловдив и Стара Загора. В 15 ч. движението беше възстановено. Цените на храните на едро скочиха с близо 5% за седмица Индексът на тържищните цени /ИТЦ/, който отразява цените на хранителните стоки на едро, скочи през последната седмица с 4.72 на сто, съобщава Държавната комисия по стоковите борси и тържищата, цитирана от БТА. От началото на годината повишението е със 7.47%. Оранжерийните домати са поевтинели с 3 процента до 2,60 лева за килограм, а краставиците са поскъпнали с 13.3 на сто до 3,40 лева за килограм. Картофите поевтиняват с 4% до 0.72 лв./кг. Кравето сирене поскъпва с 0.2% до 6.26 лв./кг; кашкавалът \"Витоша\" върви по 10.46 лв./кг. ", "date": "2020.01.26", "title": "Кратки новини: Варненци протестираха срещу застрояването на парк"}
{"url": "https://www.dnevnik.bg/sviat/2020/01/26/4020984_bulgarin_s_kokain_v_stomaha_e_hvanat_na_letishteto_v/", "text": "Българин е бил задържан с 46 пликчета кокаин в стомаха в Доминиканската република, съобщи местното онлайн издание \"Доминикан тудей\". Той бил арестуван на международното летище на Пунта Кана, където минавал проверка, за да се качи на полет за Белгия. Според изданието той се е идентифицирал с името Todorov Svetoskavmar. Българинът бил откаран в болница, където кокаинът бил изваден от стомаха му. Властите в Доминиканската република смятат, че той е бил използван като \"муле\". От началото на годината на летища в карибската страна са били задържани общо 13 наркотрафиканти. Преди време в Доминиканската република е била разбита наркотрафикантска мрежа, вербувала чужденци, за да ги използва като \"мулета\" за пренасяне на дрога в различни държави, предимно в Европа, припомня онлайн изданието./БТА", "date": "2020.01.26", "title": "Българин с кокаин в стомаха е хванат на летището в Пунта Кана"}
{"url": "https://www.dnevnik.bg/bulgaria/2020/01/26/4020989_kadur_na_kabineta_oresharski_poema_prescentura_na/", "text": "Веселин Иванов, който беше медиен съветник на вицепремиера и министър на правосъдието в кабинета \"Орешарски\" - Зинаида Златанова, а последно - главен редактор на пропрокурорския сайт \"Правен свят\", е новият шеф на пресцентъра на главния прокурор Иван Гешев, съобщава  \"Капитал\".  Иванов идва на мястото на досегашния шеф на преслужбата на прокуратурата Малина Александрова, която по информация на \"Капитал\" ще последва Сотир Цацаров в новота му амплоа на председател на антикорупционната комисия КПКОНПИ. Новото нацначение засега не е оповестено официално от прокуратурата, но в карето на \"Правен свят\" името на Иванов като главен редактор не фигурира. След смяната на собствеността преди малко повече от две години сайтът \"Правен свят\" зае редакционна линия, която е в синхрон с политиката и тезите, налагани от предишния главен прокурор Сотир Цацаров и верижно ретранслирани от медиите на депутата от ДПС Делян Пеевски, припомня изданието. Пред \"Капитал\" Веселин Иванов заяви, че не вижда необходимост да се оповестява официално за назначаването на шеф на една дирекция във върховната прокуратура, понеже такава новина не е обществено значима. Това става на фона на заявеното от главния прокурор желание да работи в условията на медийна прозрачност.", "date": "2020.01.26", "title": "Кадър на кабинета \"Орешарски\" поема пресцентъра на прокуратурата"}
{"url": "https://www.dnevnik.bg/sport/2020/01/26/4020991_fotogaleriia_nai-dobrite_snimki_ot_svetovnata_kupa_po/", "text": "Три състезания и безброй емоции донесе Световната купа в Банско. В продължение на три дни българският курорт прие елита при дамите в алпийските ски.", "date": "2020.01.26", "title": "Фотогалерия: Най-добрите снимки от Световната купа по ски в Банско"}
{"url": "https://www.dnevnik.bg/bulgaria/2020/01/26/4021005_politicite_niamat_telefona_na_noviia_shef_na_radioto/", "text": "Нито политиците, нито който и да било друг няма телефона на новия шеф на радиото Андон Балтаков. Единствената връзка с него е през фейсбук - месинджър като негово е решението дали да отговори или не. Това съобщи самият Балтаков в интервю за Би Ти Ви. Предшественикът му Светослав Костов се раздели с поста си след като  непрозрачно свали от ефир водещ журналист , известен с критичната си позиция, без да успее да разсее съмненията, че това е станало под политически натиск. Още за конфликтите в радиото четете  тук.  Балтаков беше избран за генерален директор на БНР миналата седмица. (Повече за избора -  тук ). Той се връща в България след 20 години в чужбина, обучение в Йейл и кариера в световни медии. Започва новинарската си кариера като водещ в софийското радио \"Витоша\" през 1994 г., а по-късно става част от новинарския екип на БНР. Работил е за агенция \"Асошиейтед прес\" в Ню Йорк, където е заемал ръководни позиции в отдела за дигитални продукти и стратегическо планиране. Бил е старши директор бизнес операции в CNN Digital и е отговарял за монетизирането на новинарския уебсайт и съпътстващите програми на CNN за мобилни платформи, като е управлявал и бизнеса за синдикирани видеопродукти. . В момента има консултантска компания в САЩ. Балтаков каза, че целта му е БНР да еволюира в съвременна обществена медия, а приоритет номер едно е подобряването на микроклимата в радиото. Това, по думите му, ще стане като има пълна яснота и прозрачност как се взимат управленските решения и как се разпределя общественият ресурс. Нямам политически багаж, подчерта новият директор. Той каза, че не е вярвал, че ще бъде избран, макар че е бил убеден в силата на концепцията си. Имал билет за връщане в САЩ за днес следобед, но не го използвал. ", "date": "2020.01.26", "title": "Политиците нямат телефона на новия шеф на радиото"}
{"url": "https://www.dnevnik.bg/zelen/2020/01/26/4021010_zamursiavaneto_s_plastmasa_na_marica_e_bilo_16_puti/", "text": "Залпово замърсяване с пластмасови мленки - продукт от преработка на полиетиленови отпадъци, се оказа причинител на масовото измиране на риба в Марица вчера. Това установи официално регионалната инспекция по околна среда в Пазарджик. След проверка на всички предприятия в района е установено, че причинител е компанията за оползотворяване на отпадъци \"Екоинвест\", работеща в промишлената зона на Пазарджик. Установено е превишение в пъти над пределно допустимите концентрации (ПДК) на вещества в производствените отпадъчни води на обекта. При показателя \"химическа потребност от кислород\" (ХПК) – при норма 700 mg/l, пробите показват 2322 mg/l, или превишение от 3 пъти. Нормата за неразтворени вещества е превишена 16 пъти. При норма 200 mg/l, са измерени 3140 mg/l. Високи стойности на тези показатели са установени и в градския колектор, който отвежда отпадъчните води от \"Екоинвест\"ЕООД / ХПК - 2940 mg/l и нерезтворени вещества - 5392 mg/l/. Анализът на данните сочи за преминало залпово замърсяване от този обект. От вечера следобед \"Екоинвест\"ЕООД преустанови производствената си дейност, свързана с формиране на отпадъчни води. След като вчера дружеството е преустановило дейностите, свързани с формирането на отпадъчни води, замърсяването е преустаяновено, информира екоинспекцията. Тази сутрин са взети нови проби от канализационните колектори и река Пишманка. Резултатите от пробите сочат, че замърсяването е преустановено. Показателите от Градски колектор-1 са: ХПК - 128 mg/l и неразтворени вещества – 209 mg/l, а от Градски колектор-2: ХПК - 49 mg/l и неразтворени вещества – 29 mg/l. Бяха взети водни проби от отпадъчните води на инсталация за преработка на отпадъци в промишлената зона на Пазарджик, от двата градски колектора на ул. \"Заводска\" и от отпадъчните води на предприятия за преработка на хартия в село Главиница, община Пазарджик. Проверени са още три промишлени обекта в индустриалната зона, за които се установи, че в момента не заустват отпадъчни води в канализационната система с водоприемник река Пишманка, локализирана като участък на замърсяването. Прокуратурата от вчера разследва случая. Областният управител на Пловдив Дани Каназирева все пак призова гражданите да не купуват риба от нерегламентирани места, да не ловят и да не допускат домашни животни вблизост до реката. По думите й Изпълнителната агенция по рибарство и аквакултури е проверила течението на Марица до Първомай и не е установила другаде умряла риба.", "date": "2020.01.26", "title": "Замърсяването с пластмаса на Марица е било 16 пъти над нормата, източникът е установен"}
{"url": "https://www.dnevnik.bg/sport/2020/01/26/4021011_cska_zapisa_vtora_poredna_zaguba_v_kontrolite/", "text": "ЦСКА записа втора поредна загуба в зимните си контроли от лагера в испанския курорт Марбея. Червените отстъпиха с 0:1 срещу японския \"Шонан\". Единственото попадение в двубоя отбеляза Кейсуке Сака в 71-ата минута. Съперникът на червените игра плейоф за оставане в елита на Япония през миналия сезон. В първата си контрола ЦСКА  загуби от \"Нюрнберг\" с 0:5 .  ЦСКА игра добре през първата част и имаше положения, с които затрудни \"Шонан\". Раул Албентоса и Денис Давидов обаче пропуснаха най-изгодните ситуации за червените. След почивката ЦСКА не показа почти нищо в атака, а \"Шонан\" беше по-опасен. В 71-ата минута централният защитник на японците Кейсуке Сака беше изпуснат от Жеферсон и с глава се разписа във вратата на червените. \"Доволен съм от първото полувреме, създадохме положения, не дадохме на японците да направят нищо. Но не мога да кажа същото за второто полувреме. Не съм доволен от футболистите, които влязоха през втората част. Имахме проблем в организацията\", обясни Крушчич след срещата пред \"Диема спорт\". Треньорът на ЦСКА добави, че не е притеснен от поредните поражения в контролите. \"Ако исках да бием в контролите щях да правя по-леки тренировки и да сме готови за приятелските мачове. Моята цел обаче е да сме готови за шампионата\".", "date": "2020.01.26", "title": "ЦСКА записа втора поредна загуба в контролите"}
{"url": "https://www.dnevnik.bg/video/2020/01/26/4021030_bania_da_bude_ili_da_ne_bude/", "text": "Днес граждани изписаха с телата си \"БАНЯ\" пред централния вход на сградата в София в знак на протест срещу намерението на кмета Йорданка Фандъкова да заличи Централната минерална баня, което според тях би означавало да унищожи \"най-значимия и отличителен символ\" на града.  Гражданите напомнят, че вместо да възроди този \"храм на водата\", като съвременен градски балнеоложки комплекс, в края на 2018 г. Столичната община изрази намерение да превърне и северното крило на Банята в музей и зали за събития. За настоящата 2020 г. от бюджета на общината са предвидени 50 000 лв. за \"изработване на концепция за социализация на северното крило на Централна минерална баня\". С тази акция гражданите посочват, че терминът \"социализация\" е неясен и питат дали Столичната община няма концепция за бъдещето на северното крило или целенасочено заблуждава обществото какви са намеренията ѝ. ", "date": "2020.01.26", "title": ""}
{"url": "https://www.dnevnik.bg/bulgaria/2020/01/26/4021032_nai-komentiranoto_v_dnevnik_-_prevodut_na_pod_igoto_i/", "text": "Вижте кои са десетте най-коментирани статии в \"Дневник\" през изминалата седмица. Справката за броя на коментарите е направена към 19.30 ч. в събота. Към най-четените заглавия можете да се върнете  тук.  1.  \"Преводът\" на \"Под игото\" се оказа незаконен, тиражът може да бъде унищожен   - 236 коментара 2.  Домашното насилие в България е убило 25 жени за година   - 232 коментара 3.  Полша реагира остро на руски обвинения за избити евреи и украинци през Втората световна война   - 225 коментара 4.  Посолството на САЩ поздрави властите за мерките срещу злонамерените руснаци  - 223 коментара 5.  България отново е най-корумпираната страна в ЕС   - 215 коментара 6.  България се превърна във вносител на ток  - 203 коментара 7.  Русия има ново правителство, Лавров и Шойгу запазват постовете си  - 195 коментара 8.  След отказа за регистрация Слави Трифонов обяви нова партия   - 192 коментара 9.  \"Икономист\": Българската демокрация спря да се развива преди 3 години  - 192 коментара 10.  С пари за наем и детегледачка държавата ще се опита да върне българите от чужбина |- 191 коментара", "date": "2020.01.26", "title": "Най-коментираното в \"Дневник\" - \"преводът\" на \"Под игото\" и домашното насилие"}
{"url": "https://www.dnevnik.bg/sport/2020/01/26/4021043_tretodivizionen_otbor_prepuna_livurpul_v_kupata_na/", "text": "Третодивизионният \"Шроузбъри таун\" сътвори една от изненадите в четвъртия кръг от турнира за Купата на футболната асоциация (ФА къп), измъквайки 2:2 срещу фаворита \"Ливърпул\". Аутсайдерът зарадва запалянковците на своя \"Грийнхоус медоу\", като навакса изоставане от две попадения. \"Шроузбъри\" заема 16-о място в Лига 1, като е две нива под \"Ливърпул\". Червените, които са в серия от 40 мача без загуба във Висшата лига, обаче сгрешиха. Домакинът отправи шест точни удара в двубоя, а \"Ливърпул\" само четири. Заради равния резултат ще има доиграване, което ще бъде на \"Анфийлд\". Тази среща обаче допълнително ще сгъсти програмата на мърсисайдци. Мениджърът на \"Ливърпул\" Юрген Клоп заложи на много резерви, като единствено Деян Ловрен, Жоел Матип, Дивок Ориги и завръщащият се след контузия Фабиньо, започнаха сред титулярите. \"Ливърпул\" поведе в 15-ата минута с гол на Къртис Джоунс, който се разписа и в предишния кръг на ФА къп. В началото на втората част Доналд Лов си вкара автогол и увеличи аванса на мърсисайдци.      С две попадения на резервата Джош Къминг в 65-ата и 75-ата минута обаче третодивизионният тим изравни. Домакините дори поискаха дузпа в края при игра с ръка на Фабиньо. \"Ливърпул\" потърси гол, за да може да избегне преиграване, но дори появата на Мохамед Салах и Роберто Фирмино не помогна. Безпроблемно към петия кръг продължиха двата тима от Манчестър - \"Юнайтед\" и \"Сити\". \"Гражданите\", които са носител на трофея, победиха \"Фулъм\" с 4:0 с попадения на Илкай Гюндоган, Бернардо Силва и два гола на Габриел Жезус. \"Юнайтед\" разгроми \"Транмиър\" като гост с 6:0, а точни бяха Хари Магуайър, Диого Далот, Джеси Лингард, Фил Джоунс, Антони Марсиал и Мейсън Грийнууд.", "date": "2020.01.26", "title": "Третодивизионен отбор препъна \"Ливърпул\" в Купата на Англия"}
{"url": "https://www.dnevnik.bg/sport/2020/01/26/4021049_snimka_na_denia_bitkata_i_emociite_v_derbito_na_rim/", "text": "С два недоволни тима завърши дербито на Рим, след като \"Рома\" и \"Лацио\" направиха 1:1 в мач от 21-ия кръг на Серия А. Мачът беше белязан от две груби вратарски грешки при попаденията.", "date": "2020.01.26", "title": "Снимка на деня: Битката и емоциите в дербито на Рим"}
