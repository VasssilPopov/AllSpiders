{"url": "https://www.dnevnik.bg/sviat/2018/06/29/3208860_bratovchedite_rotshild_se_dogovoriha_kak_da_se/", "text": "Френска и швейцарска банка от две разклонения на династията Ротшилд се договориха в петък да прекратят продължаващият от години спор как да се използва фамилното име. Споразумението, свързано и с плащане на десетки милиони евро, е, че никоя вече няма право да се нарича просто Rothschild. През 2015 г. швейцарската банка \"Едмон дьо Ротшилд груп\" (Edmond de Rothschild Group), ръководена от Бенжамен, сина на Едмон, и съпругата му Ариан, предявиха съдебен иск срещу парижката \"Ротшилд и ко\" (Rothschild & Co), начело на която е Алекзандр, племенник на Бенжамен. Бенжамен и Ариан обвиниха роднините си, че създават объркване с използването само на бранда \"Ротшилд\" и че това потенциално носи щети на останалите членове на фамилията. Според договореното в петък двете страни приемат да използват до фамилното име елементи, които правят ясно разпознаваема разликата между двете банки. \"Ротшилд и ко\" спира да използва и интернет сайта  www.rothschild.com  и ще запази името \"Ротшилд Мартен Морел\" (Rothschild Martin Maurel) за частното си банкиране във Франция, Белгия и Монако. Инвестиционните операции във Франция ще продължат под името \"Ротшилд и ко\". Употребата само на фамилията не допадаше на някои членове, които имаха опасения, че така се върви към консолидиран бранд с възможност той да бъде продаден на външен купувач и така бъдещите поколения да изгубят възможност да печелят от него. Сега двете страни се споразумяха да работят за защита на името в банковия сектор. Династията е основана през XVIII век от Майер Амшел Ротшилд и е работила по някои от най-големите сделки в историята, като например финансирането на войната на Великобритания срещу Наполеон. Част от споразумението е двете компании да прекратят да контролират части от другата. В резултат на това \"Ротшилд и ко\" ще плати на Едмон дьо Ротшилд 75 милиона евро в брой.", "date": "2018.06.29", "title": "Братовчедите Ротшилд се договориха как да се използва прочутата фамилия"}
{"url": "https://www.dnevnik.bg/biznes/2018/06/29/3208865_gerb_predlaga_cenata_na_stikovete_za_iqos_da_se_vdigne/", "text": "Цената на стиковете за бездимното тютюнево изделие IQOS ще се увеличи от 5.50 на 10 лв. Вдигането е заради предложение за законова промяна от група от 64 депутата от ГЕРБ, начело с председателя на бюджетната комисия Менда Стоянова, съобщи  \"Капитал\". В проекта е записано, че акцизът на стиковете за бездимни изделия се изравнява с тези на обикновените цигари от 1 октомври. Ако поправката бъде приета, България ще бъде единствената държава в ЕС, която облага бездимните изделия като конвенционални цигари, коментира изданието. От цигарения бранш коментираха, че ако това се случи, единствената компания, която е регистрирала и продава бездимни изделия – Philip Morris, ще бъде принудена да промени плановете си за България, включително и най-крайната - изтегляне от пазара. Глобално стратегията на компанията е до 2024 г. 30% от клиентите й да преминат към бездимна алтернатива. Концернът смята, че бездимните продукти са бъдещето на индустрията и инвестира единствено в тях. Вносителите не обосновават причините за увеличаването на акциза. Те изтъкват само, че тъй като пазарът на тези продукти все още е незначителен, законодателството за облагането им в ЕС не е хармонизирано и съответно всяка държава разполага със свободата да определи собствена акцизна ставка. Европейската комисия пък смята, че нагреваемите тютюневи изделия не са цигари. В междинен доклад от началото на 2018 г. преди преразглеждането на директивата за акцизите върху тютюна, ЕК коментира, че предвид факта, че този пазар е нов и развиващ се, на този етап ще е изключително трудно да се изготви ясна дефиниция, която покрива тези продукти.", "date": "2018.06.29", "title": "ГЕРБ предлага цената на стиковете за IQOS да се вдигне до 10 лв. за кутия"}
{"url": "https://www.dnevnik.bg/sport/2018/06/29/3208862_cska_shte_predstavi_otbora_za_noviia_sezon_na_7_juli/", "text": "Сребърният медалист в Първа лига ЦСКА ще представи отбора си за новия сезон на 7 юли. Тогава червените ще изиграят контрола с втородивизионния \"Царско село\" на стадион \"Българска армия\". Мачът започва в 16.00 ч., а представянето ще е непосредствено преди това. За срещата ще бъде отворен само сектор А. При по-голям интерес към контролата ще бъдат пускани фенове и в сектор Г, съобщиха домакините на официалния си сайт. Това ще бъде последната проверка за ЦСКА преди старта на евротурнирите.  Червените ще играят с латвийския \"Рига\"  в първия предварителен кръг на Лига Европа. Първата среща е в София на 12 юли, а реваншът в Рига е седмицата по-късно. До момента ЦСКА привлече петима нови играчи - вратаря Данте Стипица,  защитниците Борис Секулич  и Стивън Перейра, полузащитника  Жанио Бикел Фигейредо да Силва  и  крилото  Жорже Фернандо Барбоса Интима . Червените успяха да привлекат за постоянно и Енрике Рафаел, който миналия сезон игра под наем на \"Българска армия\" от \"Атлетико минейро\". От тима заявиха, че искат да привлекат и един нападател. Сред спряганите за трансфер в ЦСКА е българският национал Андрей Гълъбинов.", "date": "2018.06.29", "title": "ЦСКА ще представи отбора за новия сезон на 7 юли срещу \"Царско село\""}
{"url": "https://www.dnevnik.bg/video/novinite_na_bnt/2018/06/29/3208877_video_drugite_novini/", "text": "От \"Файненшъл таймс\" подготвят технологичен офис в София От есента учебното съдържание се дигитализира Влакчето на Мъск - от центъра на Чикаго до летището за 12 минути Рапърът Дрейк включва неиздавана песен на Майкъл Джексън в албума си 59 тона сцена и трибуна пред Народния театър Халби от Месопотамия", "date": "2018.06.29", "title": "Видео: Другите новини"}
{"url": "https://www.dnevnik.bg/razvlechenie/2018/06/29/3208873_tretiiat_sofiiski_kvartal_festival_shte_e_prez/", "text": "Третото издание на  \"квАРТал фестивал\"  ще преобрази карето между бул. \"Мария Луиза\", бул. \"Раковски\", бул. \"Сливница\" и бул. \"Левски\" в София на 14, 15 и 16 септември, съобщиха организаторите от \"квАРТал колектив\". Културата, архитектурата и историята на творческата зона ще са в основата на тазгодишното издание на фестивала, чието мото е \"РЕстарт: квАРТал отвръща на времето\". Затова организаторите канят всички артисти, архитекти, урбанисти и изобщо хората, които имат отношение към изкуството, историята и архитектурата, да се присъединят към фестивала. За целта е необходимо да подадат проектно предложение за артистична или друга тематично свързана изява в рамките на фестивала, което интерпретира и осмисля градската среда на \"квАРТала\". Описание на проекта, както и кратко CV могат да се изпращат на имейл  kvartal.kolektiv@gmail.com  до 30 юли 2018 г. Всички изпратени кандидатури ще минат селекция от членовете на \"квАРТал колектив\" и избраните ще бъдат включени в програмата на събитието.", "date": "2018.06.29", "title": "Третият софийски \"квАРТал фестивал\" кани участници"}
{"url": "https://www.dnevnik.bg/sviat/2018/06/29/3208849_dushteriata_na_himler_e_rabotila_za_germanskoto/", "text": "Германското външно разузнаване обяви в петък, че дъщерята на един от най-високопоставените нацистки функционери, Хайнрих Химлер, е работила за германското външно разузнаване (BND) през 60-те години, макар тя никога да не се е разграничавала от нацизма и да е отричала холокоста, предаде агенция \"Ройтерс\". Гудрун Бурвиц почина на 88-годишна възраст през май, а след това германският таблоид \"Билд\" писа, че тя е работила за BND. Разузнаването впоследствие потвърди информацията и подгря дебат за толерантността на властите във Федерална република Германия към фигури от нацисткия режим и негови привърженици през Втората световна война. Химлер - командир на могъщата паравоенна организация \"Шуцщафел\" (SS) и считан за \"втория човек\" след Адолф Хитлер - е ключова фигури в изтребването на шест милиона евреи. Самоубива се през 1945 г. Ръководителят на историческия отдел към BND Бодо Хехелхамер обяви \"г-жа Бурвиц е била член на BND няколко години до 1963 г. под друго име\". По думите му моментът, в който тя е спряла да работи за организацията, \"съвпада с началото на промяна в разбирането как трябва да се действа със служители, свързани с нацистите\". Разкриването на информацията е изключение заради смъртта ѝ, а агенцията няма навика да коментира настоящи или бивши служители. Според \"Франкфуртер алгемайне цайтунг\" става въпрос за периода от края на 1961 г. до есента на 1963. Смята се, че десетилетия наред е била активна в крайнодесни кръгове. В последните години разузнавателната служба все по-често бива критикувана, че крайнодесни екстремисти са били нейни членове в годините след войната. Самият ръководител на BND по времето, когато Бурвиц е била там, е бившият командир от нацисткото военно разузнаване Райнхард Гелен, заемал поста до 1968 г. Заради тези \"петна\" от миналото съществува и изследователската група \"История на BND\", която е звено към службата и на която Хехелхамер е говорител. На дневен ред е и фактът, че в поне няколко институции, свързани със сигурността,  включително армията , все още има поддръжници на крайната десница. Въпросът стана особено болезнен през миналото десетилетие покрай процеса срещу групата \"Националсоциалистически ъндърграунд\", убивала чужденци между 2000 и 2007 г. Процесът, започнал през 2013 г., извади на показ латентни расистки настроения сред представители на контраразузнаването.", "date": "2018.06.29", "title": "Дъщерята на Химлер е работила за германското разузнаване след войната"}
{"url": "https://www.dnevnik.bg/bulgaria/2018/06/29/3208890_vodeshtite_firmi_v_bransha_iskat_da_stroiat/", "text": "Осем фирми са кандидатите да строят Софийския околовръстен път от разклона за магистрала \"Тракия\" до кв. \"Младост\", съобщава Агенция \"Пътна инфраструктура\" (АПИ). Отсечката е с дължина над 6 км. Индикативната стойност на проекта е 123 млн. лв. без ДДС и ще се финансира с държавни пари. Отворените оферти по реда на постъпването им в деловодството на АПИ са на: - Обединение \"Ринг роуд\", в което влизат \"Джи Пи груп\" АД и \"Трансконсулт-22\" ООД; - ДЗЗД АПП СОП, в което попадат \"Пътища Пловдив\" АД и \"Агромах\" ЕООД; - Трейс груп холд\" АД; - \"ИСА-2000\" ЕООД; - \"ГБС Инфраструктурно строителство\" АД; - Обединение \"Геопът СОП Младост\", в което попадат \"Геострой\" АД и \"Пътстрой 92\" АД; - \"ПСТ-СЕТ Младост\" ДЗЗД, в което попадат \"ПСТ груп\" ЕАД и \"СЕТ КЪМПАНИ\" АД. - \"Хидрострой\" АД. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - \"Стар Лозенски път\", Патриарх Герман\", \"Самоковско шосе\" и \"Младост\". Ще бъдат изградени и 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране, а 730 дни - за строителство.", "date": "2018.06.29", "title": "Водещите фирми в бранша искат да строят столичния околовръстен път между \"Тракия\" и кв. \"Младост\""}
{"url": "https://www.dnevnik.bg/sport/2018/06/29/3208826_fifa_niama_da_promenia_spornoto_pravilo_koeto_klasira/", "text": "ФИФА няма намерение да променя правилото за жълтите картони, което  определи единия от участниците в осминафинали те на световното първенство по футбол в Русия. Япония и Сенегал завършиха с равен брой точки, равенство в директния двубой и еднаква голова разлика в група Н. Така битката за второто място беше решена от критерия за феърплей, според който отборът с по-малко картони заема по-предна позиция. Азиатците имаха четири жълти картона, а африканците - шест. Подобен казус имаше и в група G, където Англия и Белгия бяха с по шест точки и голова разлика 8:2 преди последните си мачове. При равенство в директния сблъсък отново критерият за картоните щеше да влезе в сила.  Белгийците все пак спечелиха с 1:0 , завършиха начело в групата и се озоваха в по-силния поток на мондиала. \"Това е първото световно след въвеждането на правилото и очевидно се опитваме да избегнем тегленето на жребий. Вярваме, че отборите трябва да продължават напред заради представянето си. Ще направим анализ след световното, но не виждаме никаква нужда правилото да се променя\", каза изпълнителният директор на ФИФА за световните първенства Колин Смит. Правилото предизвика много дискусии. Мачът между Япония и Полша се превърна в истински фарс. След като изостанаха с 0:1, азиатците се стремяха да убият темпото и действаха предпазливо, за да не получат картон или да допуснат нов гол, тъй като този резултат не им гарантираше продължаване. До голяма степен феърплеят остана на заден план и в мача между Англия и Белгия. Особено явно беше нежеланието на англичаните да спечелят. Те излязоха с изключително дефанзивна схема. След като получиха гол, англичаните направиха някакви опити да стигнат до вратата на съперника, но въпреки това си личеше удовлетворението им от този развой на срещата. \"Това са изолирани случаи, защото те се озоваха в определен сценарий, който зависеше от головата разлика и други критерии. Футболът е състезателна игра. Феновете, които са платили пари да гледат, очакват да видят точно това. И мисля, че го видяха\", каза още Смит.", "date": "2018.06.29", "title": "ФИФА няма да променя спорното правило, което класира Япония за сметка на Сенегал"}
{"url": "https://www.dnevnik.bg/sviat/2018/06/29/3208884_sled_dve_godini_gaz_ot_turski_potok_moje_da_preminava/", "text": "След две години по втората тръба от \"Турски поток\" може да се пренася природен газ, който да продължава през България, Сърбия и Унгария, заяви ръководителят на \"Газпром\" Алексей Милер. Алтернативата е сухопътният участък да продължи през Гърция към Италия. В Сърбия газопреносната мрежа се контролира съвместно от държавата и \"Газпром\", поради което руската компания има интерес да пренасочи в тази посока газ от \"Турски поток\". Но Унгария засега не е особено ентусиазирана от проекта, включително защото се интересува от доставки от Румъния и Централна Европа. Освен това транзитна връзка с Турция (или реверсивно използване на тази, по която се внася през Украйна и България) има смисъл при достатъчно заявен интерес към обеми в Централна Европа. На пресконференция в Санкт Петербург след годишното събрание на акционерите той заяви, че трите страни били влези решения за развиване на националните газопреносни мрежи, които съответстват на действащото европейско законодателство в енергетиката. Благодарение на това в началото на 2020 г. газът от втората част от \"Турски поток\" може да премине през тях, цитира думите му руското издание РБК. Също днес руски медии цитират унгарския министър на външните работи и икономиката Петер Сиярто, според когото страната му не планира да разширява газопреносната си система за приемане на гориво от \"Турски поток\". Обяснението му е, че тя е \"много развита, така че лесно можем да получаваме всяка година [от юг] милиарди кубични метра газ повече от днес\". \"Можем да получаваме от Румъния, Сърбия, Хърватия. Единственият проблем е, че сега никой не доставя. Но ще видим\", казва министърът. По повод идеята на българския президент Румен Радев ръководителят на \"Газпром\" каза, че за газопровод директно до България са нужни 100% гаранции и от страната, и от Европейската комисия. \"Преди време България сама спря такъв проект. Знаете, че понесохме финансови загуби и по този въпрос досега се намираме в арбитражен спор. Разбира се, не искаме ситуацията да се повтори. Затова, дори да е възможно строителство на директна тръба до България през Черно море, несъмнено трябва да има твърди стопроцентови гаранции от Европейската комисия и България.\" Алексей Гривач, зам.-директор на неправителствената организация Фонд за енергийна сигурност, за пускане на газ от \"Турси поток\" през България на \"Газпром\" няма да му се налага да строи допълнителни скъпи мощности. \"Сухопътният участък от втората тръба пресича действащата мрежа на Трансбалканския газопровод. Трябва да има договореност с турската \"Боташ\" за използването му в реверсивен режим, а България - да осигури строителството на своя територия за последващо разпределение на газа\". Милер припомни днес, че експлоатацията на \"Турски поток\" трябва да започне не по-късно от края на 2019 г. и двете тръби ще са с общ капацитет от 31.5 млрд. куб. м годишно. Той обясни, че темпото на растеж на потребление в Турция е такова, че е изключено и двете тръби да доставят газ само за турския пазар. \"Знаете, че миналата година достигнахме рекордните 29 млрд. куб. м годишно. Днес говорим за договори от порядъка на 30 млрд. куб. м., а проектната мощност само на едната тръба на \"Турски поток\" е 15.75 млрд. куб. м. Иначе казано, турският пазар много бързо трябва да се увеличи с 50% [за да поеме пълния обем от новия газопровод], а това са някакви свръх-свръх-свръхоптимистични очаквания.\" Ръководителят на \"Газпром\" коментира още, че не се притеснява от доставки на американски втечнен газ в Европа, защото те са несравними с руските заради цената и близостта на Русия, което се отразява на транспортните разходи. \"Америка никога няма да догони или да изпревари Русия в доставките на втечнен природен газ за европейския пазар. Причаната всъщност е в това, че ключов за потребителя остава въпросът за цената и надежността на доставките.\"", "date": "2018.06.29", "title": "След две години газ от \"Турски поток\" може да преминава през България, заяви шефът на \"Газпром\""}
{"url": "https://www.dnevnik.bg/zelen/2018/06/29/3208896_svilengrad_i_asenovgrad_shte_izgradiat_instalacii_za/", "text": "Общините Асеновград, Първомай, Куклен, Лъки и Садово ще изградят обща компостираща инсталация и инсталация за предварително третиране на битови отпадъци. Община Свиленград пък ще направи компостираща инсталация за разделно събрани зелени и биоразградими отпадъци. Това се разбра днес, след като министърът на околната среда и водите Нено Димов подписа договори с общините, съобщават от пресцентъра на ведомството. Компостиращата инсталация на Асеновград, Първомай, Куклен, Лъки и Садово е с капацитет 12 хил. тона годишно, а съоръжението за предварително третиране е с капацитет до 22 500 тона годишно. Инсталациите ще обслужват 104 хил. жители. Общият размер на инвестицията е близо 13.2 млн. лв., от които 9.8 млн. лв. са европейски пари, като срокът за изпълнение на проекта е 20 месеца. Договорът за изграждане на компостираща инсталация за разделно събрани зелени и биоразградими отпадъци на община Свиленград е за съоръжение с капацитет 3 хил. тона годишно и ще обслужва 22 500 жители. Проектът е на стойност близо 3.6 млн. лв., като европейските пари по него са близо 2.7 млн. лв. Срокът за приключване на дейностите е 19 месеца.", "date": "2018.06.29", "title": "Свиленград и Асеновград ще изградят инсталации за боклук"}
{"url": "https://www.dnevnik.bg/sviat/2018/06/29/3208892_kitai_dade_svoboden_dostup_na_chujdi_investitori_do_15/", "text": "Китай обяви, че ще премахне ограниченията за чуждестранни инвестиции в някои сектори в пореден сигнал за отваряне на китайската икономика на фона на подготовката на азиатската страна за вероятна търговска война със САЩ, предаде \"Франс прес\". Новите мерки за облекчаване на инвестициите ще влязат в сила на 28 юли и ще се отнасят основно за   промишленост,  ,   проекти и   промишленост, съобщи Китайската агенция за икономическо планиране. Тя публикува \"отрицателен списък\", който идентифицира секторите, до които чуждестранните инвеститори нямат свободен достъп. Те са намалени от 63 на 48, като защитени остават някои чувствителни области като културата и националната сигурност. Новината за премахването на ограниченията идва след няколко други облекчения от началото на 2018 г. Те бяха приети като знак за добра воля на азиатския гигант към САЩ и други западни страни, които редовно обвиняват Китай, че пречи на достъпа на компаниите им до китайския пазар. Облекчения и ограничения  Новият \"отрицателен списък\" премахва ограниченията за собствеността на  , в търговията със зърнени култури,   проекти и  . Той облекчава също така инвестициите в автомобилната промишленост,   и  . Отварянето на китайския пазар за чуждестранни инвестиции се случва в момент, когато двете най-големи световни икономики -  Китай и САЩ  - биха могли да наложат идната седмица  вносни мита  за десетки милиарди долари и натрупващите се страхове от унищожителна търговска война. Във Вашингтон членове на администрацията на президента на САЩ Доналд Тръмп обмислят също да ограничат китайските инвестиции и дори броя на китайски студенти в американските университети. Китай повтаря от няколко седмици, че не се стреми към търговска война, но се зарича да отговори по пропорционален начин в случай на американска търговска атака, припомня АФП. /БТА", "date": "2018.06.29", "title": "Китай даде свободен достъп на чужди инвеститори до 15 сектора"}
{"url": "https://www.dnevnik.bg/sport/2018/06/29/3208883_felaini_prepodpisa_s_manchestur_junaited_do_2020_g/", "text": "Манчестър юнайтед\" удължи договора на полузащитника Маруан Фелайни. Белгийският национал преподписа с \"червените дяволи\" до лятото на 2020 г. В контракта е заложена и опция за удължаването му с още един сезон. \"Щастлив съм, че моето приключение в \"Манчестър юнайтед\" ще продължи. Взех това решение, защото съм щастлив тук. Освен това чувствам, че този отбор, под ръководството на Жозе Моуриньо, има още много какво да постигне. Искам специално да благодаря на Жозе за доверието, което винаги е имал в мен\", заяви Фелайни. Белгиецът беше привлечен на \"Олд трафорд\" от \"Евертън\" през лятото на 2013 г. срещу 27.5 милиона паунда. Това беше първият трансфер на Дейвид Мойс, който се задържа по-малко от един сезон начело на рекордьора по титли на Англия. За пет години в \"Юнайтед\" Фелайни изигра 156 мача, в които отбеляза 20 гола. Той не получава много шансове за игра и записа само 23 срещи през миналия сезон. Белгиецът беше свързван с трансфер в турските грандове \"Бешикташ\", \"Фенербахче\" и \"Галатасарай\". \"Радвам се, че Маруaн остава при нас. Винаги съм вярвал в неговото желание да остане в клуба и съм много доволен, че той подписа нов договор\", коментира мениджърът на \"Юнайтед\" Жозе Моуриньо.", "date": "2018.06.29", "title": "Фелайни преподписа с \"Манчестър юнайтед\" до 2020 г."}
{"url": "https://www.dnevnik.bg/politika/2018/06/29/3208901_volia_obeshta_da_pridviji_v_parlamenta_zakonoproekta/", "text": "От партия \"Воля\" обявиха чрез съобщение до медиите, че се ангажират да придвижат в парламента законопроекта на омбудсмана Мая Манолова за личната помощ. Днес тя внесе в Народното събрание своите предложения. От политическата сила подчертават, че ще \"припознаят\" законопроекта като свой. Депутатите на партията вече работели по неговото придвижване като лично председателят на парламентарната група Гергана Стефанова се занимава с казуса. \"Подкрепяме напълно исканията на майките на децата с уврежданията и ще направим всичко възможно законопректът да се гласува най-скоро в пленарна зала, за да могат да се приберат по домовете си и да се прекратят опитите на някои партии да политиканстват на техен гръб\", заяви Гергана Стефанова. По-рано днес  предложението на БСП парламентът да не почива през август , за да приеме Закон за хората с увреждания, не беше одобрено. Мотивите за предложението на лидера на левицата Корнелия Нинова бяха, че социалното министерство ще бъде готово с проект за закона в края на юли и след това трябва да бъде приет възможно най-бързо.", "date": "2018.06.29", "title": "\"Воля\" обеща да придвижи в парламента законопроекта на Мая Манолова за личната помощ"}
{"url": "https://www.dnevnik.bg/politika/2018/06/29/3208441_vtoriia_vot_na_nedoverie_za_tretiia_kabinet_na_boiko/", "text": "Вторият вот на недоверие към третото правителство на Бойко Борисов ще бъде гласуван днес. Вотът бе внесен от БСП с мотив - провал в сектора на сигурност. Дебатът по вота беше проведен на извънредно заседание на парламента във вторник, което ще се запомни с  почти отсъстващия дебат по същество . Заседанието продължи по-малко от час и половина, а същинската му част се изнесе в кулоарите на парламента, където министрите и депутатите от ГЕРБ  решиха да отговорят на упреците на БСП , вместо в пленарна зала. При четенето на мотивите за вота на недоверие лидерът на БСП Корнелия Нинова каза, че управляващите приватизират сектор \"Сигурност\", като го прехвърлят в частни ръце. Нинова критикува и мерките в местата за изтърпяване на наказания и лишаване от свобода. \"От най-охранявания затвор двама опасни престъпници бягат през централния вход посред бял ден и ги преследва само чистачката. Разбира се, два месеца МВР ги издирва\", каза Нинова и припомни, че  те са се изпозастреляли в Ботевград . Това е вторият вот на недоверие, внесен от БСП, за третия кабинет на Бойко Борисов. Предишният беше за провал на политиката за борба с корупцията и  бе гласуван на 25 януари . Той бе подкрепен от ДПС. ДПС ще подкрепи БСП и при днешното гласуване. Ако коалиционните партньори ГЕРБ и \"Обединени патриоти\" осигурят присъствието на всичките си депутати в залата, правителството ще оцелее, тъй като двете партии имат 122 места от 240 в пленарната зала. По всяка вероятност те могат да разчитат и на депутатите от партията на Веселин Марешки - \"Воля\", които са 12.", "date": "2018.06.29", "title": "Парламентът ще гласува втория вот на недоверие за третия кабинет на Бойко Борисов"}
{"url": "https://www.dnevnik.bg/sport/2018/06/29/3208227_koi_sreshtu_kogo_i_koga_programa_za_prekite_eliminacii/", "text": "Световният шампион е детрониран, но кой ще го наследи? 16 отбора напуснаха надпреварата, 16 остават в играта. Груповата фаза на мондиала в Русия приключи и сега предстои най-вълнуващата фаза. Днес е първият почивен ден, а в събота започват преките елиминации. Началото ще бъде поставено с вероятно най-очаквания мач. На терена в Казан излизат два от претендентите за трофея - Франция и Аржентина. И двата отбора не впечатлиха в групите. Французите продължиха напред с много пестелива игра, а южноамериканците, които играха финал преди четири години в Бразилия, бяха на минути от отпадането. С осминафиналите картината се променя и настъпва време за нови надежди. В същия поток попаднаха петкратният първенец на планетата Бразилия, двукратният носител на трофея Уругвай, европейският шампион Португалия и вълнуващият тим на Белгия. В долната половина, определяна като доста по-слабата от двете, се събраха световният шампион от 2010 г. Испания, домакините от Русия, Хърватия, Дания, Швеция, Швейцария, Колумбия и Англия.", "date": "2018.06.29", "title": "Кой срещу кого и кога: програма за преките елиминации на световното"}
{"url": "https://www.dnevnik.bg/bulgaria/2018/06/29/3152642_hristiianite_chestvat_svetite_apostoli_petur_i_pavel/", "text": "Православната църква днес почита светите апостоли Петър и Павел. Денят е известен още като Петровден. Свети апостол Петър е един от дванадесетте ученици на Исус. Роден е в град Бетсаида в семейството на Йонас и Йоанна. Рожденото му име е Симон, а после е наречен Петър (от гръцки – камък) от Исус Христос заради силната му вяра. Бил е беден рибар. Брат му Андрей го запознава със Спасителя и Петър става негов най-приближен ученик. По време на съда над Исус Петър се отрича от него три пъти, но после се разкайва и Божият син му прощава. Св. Петър проповядва учението на Христа на много места по света. Умира в Рим през 67 г., разпнат на кръст от император Нерон. Бил е на 75 години. След това Савел се покръстил, сменил името си на Павел и започнал да проповядва. Също като св. Петър той е разпнат на кръст на 29 юни 67 г. Поверието е, че празненствата на Петровден са за предпазване от огън, пожар, гръмотевица и град. Традицията е да се заколи жертвено животно в чест на светците - обикновено петел. Рано сутринта жените носят в църквата колак и ябълки, които се освещават и носят здраве. Според народно поверие св. Петър е ключарят на райските порти. На 29 юни се отбелязва и празникът на българските занаятчии.", "date": "2018.06.29", "title": "Християните честват светите апостоли Петър и Павел"}
{"url": "https://www.dnevnik.bg/zelen/2018/06/29/3207780_otslabena_zashtita_na_vodoiztochnici_na_piteina_voda/", "text": "Отслабена защита и значително свиване на площта на защитните пояси около водоизточници за питейни нужди залага  проект за промени в Закона за опазване на околната среда и водите. Поправки в преходните и заключителните разпоредби, засягащи Закона за водите, отварят възможности за сечи и строителство върху площи в близост до водосбори, където в момента действат строги забранителни режими в три защитни пояса - А, Б и В, с различна степен на защита. За това предупреждават от \"Демократична България\". Кабинетът предлага съществуващите сега три задължителни защитни зони около вододайните съоръжения да се сведат само до една, а за останалите две зони оставя възможност за пожелателно въвеждане на мерки за защита, които обаче не са задължителни. Проектът на практика намалява най-рестриктивната защитна зона А, а другите зони и защитни мерки ще бъдат набелязани едва през 2021 г. Ако бъдат гласувани поправките, през тези три години е твърде вероятно бреговете на редица приватизирани язовири да бъдат застроени. Целта на инициираните от кабинета промени в закона е да се облекчи административната тежест за бизнеса, се обяснява в мотивите на проекта. С изменението на Закона за водите се променят изискванията за опазване на водите в зони за защита на водите, предназначени за питейно-битово водоснабдяване, и на минералните води, използвани за лечебни, профилактични, питейни и хигиенни нужди.  Документът  вече е в деловодството на Народното събрание и предстои да влезе за обсъждане в парламентарната комисия за опазване на околната среда и водите, преди да бъде гласуван в пленарната зала на първо четене.  Министерство на здравеопазването не приема голяма част от тези поправки и изразява опасения, свързани именно с намаляването на обхвата на защитните пояси, се вижда в справка по съгласуването на проекта с другите ведомства. \"За да се гарантира запазване нивото на защита на водоизточниците и водоземните съоръжения, а оттам и качеството на водата и здравето на хората, считаме за нужно границите и размерите на защитените пояси да бъдат регламентирани в наредба, а не да се определят произволно без критерии от собствениците или стопаните на съоръженията\", посочват от Министерство на здравеопазването. Поправките предвиждат от трите защитни пояса с различна степен на рестрикции да остане на практика само част от защитния пояс А – около самото водовземно съоръжение, където не е позволена никаква дейност. Този защитен пояс е задължителен според Рамковата директива за водите. Според същата европейска директива държавите могат, но не са задължени да създадат допълнителни охранителни зони около тези водоизточници. С поправките се подменя терминологията и вместо досегашните санитарно-охранителни зони и пояси ще остане само защитен пояс около водовземните съоръжения, а с плановете за управление на речните басейни ще се определя дали да има охранителни зони и зони за защита на водите след 2021 г. По-широките защитни зони с по-слаби рестрикции и режими на защита - например 500 м покрай течението на реката и 500 м около водохващанията, да отпаднат, гласи проектът на МС. Оттам предвиждат режимите по защита на водите в тези по-широки пояси да се регламенитрат в плановете за управление на речните басейни на по-късен етап – след три години (през 2021 г.) В плановете обаче ще има само определени мерки на защита, а не защитни зони. ", "date": "2018.06.29", "title": "По-слаба защита на вододайни зони предвиждат законови поправки"}
{"url": "https://www.dnevnik.bg/sviat/2018/06/29/3208436_zashto_indiia_tursi_iadreno_gorivo_za_trilioni_dolari/", "text": "Индийската космическа програма се надява да е първата в историята с мисия в южната част на Луната, където да провери дали би могла да добива материал за производство на ядрена енергия за трилиони долари,  пише \"Блумбърг\" . През октомври Индия ще започне да изследва непозната засега територия на повърхността на Луната. Тя ще търси както вода, така и изотопа Хелий-3. За него се смята, че е достъпен на Луната в количества, в които може да задоволи световната нужда от енергия за 250 г. напред. Поне на теория. Според К. Сиван, който оглавява Индийската организация за космически изследвания (ISRO), целта на Индия е не просто да участва в преноса на този материал към земята, а да го ръководи. Това ще е една от стъпките, които организацията предприема за развитие на индийската космическа програма - тя също така ще изведе космическа станция в орбита и може да изпрати астронавти на луната, но не е определено кога да се случи това. От началото на века Китай е единствената страна, изпратила апарат на Луната (през 2013 г.), но се надява и  повтори начинанието по-късно тази година . Тръмп наскоро също подписа документ, с който иска \"връщане\" на американски астронавти на луната в началото на идното десетилетие. Бюджетът на ISRO е под една десета от предложения за НАСА за тази година (който е 19 млрд), но индийската агенция се справя успешно с липсата на средства над 50 г. За предстоящата мисия са заделени едва 125 млн. долара, пише \"Блумбърг\". Луноходът, захранван от слънчева енергия, която ще е част от мисията \"Чандраяан-2\" (\"Чандраяан-1\" е първият индийски кораб, изстрелян до Луната преди 10 г.), ще събира информация в продължение поне на 14 дни и ще покрие район с радиус 400 м. Впрочем именно \"Чандраяан-1\" бе първият, открил молекули вода на повърхността на Луната. Основната цел ще е да се търсят залежи Хелий-3, попаднали на Луната вследствие на слънчев вятър (заради магнитното поле на Земята това е много по-трудно). За съществуването на този изотоп се знае още от мисиите \"Аполо\". Според Европейската космическа агенция този изотоп, който не е радиоактивен и не създава опасни отпадъци, би могъл да предоставя възможност и за безопасна ядрена енергия. Смята се, че количството Хелий-3 на Луната е около милион метрични тона ,но едва около четвърт може да се донесе на Земята, казва Гералд Кулсински от Университета в Уисконсин-Медисън, който е бил член и на Консултативния съвет на НАСА. По думите му дори тези запаси биха стигнали да се отговори на търсенето на енергия за поне два века, а може би дори пет. Ако един тон Хелий-3 струва 5 млрд., 250 хил. тона биха стрували трилиони, изтъква той. На дневен ред остават въпроси като логистиката, свързана с материала, и трудностите пред добива му в космоса. В момента няма и международен договор, който да регламентира тези въпроси, и процесът ще заприлича на рболов в международни води, смятат експерти ,цитирани от агенцията. Единственият астронавт на Индия същевременно не споделя ентусиазма на страната си за евентуалното превръщане на Луната в място за правене на бизнес. \"Не можеш да отидеш на Луната и да нарисуваш граници,\" казва Ракеш Шарма, прекарал почти 8 дни на борда на руски кораб през 1984 г. Според него държавите и компаниите трябва да работят заедно с разработката на човешки колонии там, където на Земята ѝ свършват ресурсите. \"Искам Индия да покаже, че сме способни да използваме космическата технология за доброто на хората.\"", "date": "2018.06.29", "title": "Защо Индия търси ядрено гориво за трилиони долари на Луната"}
{"url": "https://www.dnevnik.bg/sviat/2018/06/29/3208223_imigracionnata_politika_na_avstraliia_model_za/", "text": "В Европа и САЩ антимигрантски настроените популисти днес се чувстват силни, а Австралия се гордее с драконовската си политика - с оспорвана, но ефикасна стратегия, внушила на мигрантите да стоят далеч от бреговете ѝ. Откакто управляващите консерватори възприеха тази твърда линия към нелегалните - вече пет години Канбера получава и похвали, и остри критики. Преди това отчаяни мигранти от Афганистан, Шри Ланка и Близкия изток, отплавали от Индонезия, акостираха почти всекидневно по северното крайбрежие на огромната страна. Около 1200 корабокрушенци се издавиха в тези води и правителството обяви  нулева толерантност  с мотива, че се бори срещу каналджиите и трябва да разубеди преселниците, рискуващи живота си. Корабите с мигранти редовно бяха връщани от австралийски военни кораби; тези операции в открито море се пазеха в най-дълбока тайна. Успелите все пак да минат между капките бяха пращани в отдалечени бежански лагери в Тихия океан - в Науру и Папуа-Нова Гвинея. Дори да определят като основателни молбите им за убежище, властите не ги допускаха на австралийска земя. Тази политика се увенча с успех, доколкото броят на пристигащите се сви като шагренова кожа, но тя раздели общественото мнение и влоши репутацията на страната в чужбина. Правозащитниците и ООН започнаха остро да критикуват богатата страна, обърнала гръб на уязвимите. От лагерите изтичаха данни за  насилие срещу държаните там,  за случаи на депресии и самоубийства. \"Добра идея\" В Европа и САЩ обаче редица представители на популистката десница взеха да сочат Австралия за пример. Ръководителката на френския Национален сбор (бившия Национален фронт) Марин льо Пен, британският националист с антиимигрантска нагласа Найджъл Фараж и новият италиански вътрешен министър от крайната десница Матео Салвини са казвали, че Австралия е пример, достоен за подражание.  Малко след встъпването си в длъжност американският президент Доналд Тръмп проведе труден разговор по телефона с австралийския премиер  Малкълм Търнбул . Но що се отнася до имиграцията, двамата откриха допирни точки. \"Това е добра идея. Трябва да го направим и ние. Вие сте по-лоши от мен\", подхвърлил според \"Вашингтон пост\" на събеседника си стопанинът на Белия дом. Аналитиците отбелязват, че Канбера е успяла да сложи край на мигрантския наплив, но е трудно да се следва нейният модел. Австралия е остров-континент, разположен в опасни води, а голяма част от вътрешността на страната е много негостоприемна. \"Разликата е много голяма. Европа и САЩ имат сухопътни граници и е много трудно да попречиш на желаещите да влязат\", изтъква Стивън Касълс, експерт по международна миграция от Университета на Сидни. \"Австралия безспорно е давана за пример от САЩ и някои европейски ръководители. Фактически обаче Австралия нарушава ангажиментите си в областта на човешките права, а е подписала конвенциите на ООН (за бежанците)\", обясни той за АФП. Официални програми Международната общност заклейми Канбера. ООН разкритикува \"наказателната\" ѝ политика спрямо мигрантите, \"накърняваща човешките им права\". Лагерът на остров Манус в Папуа-Нова Гвинея бе закрит, след като съдебната система в тази страна го обяви за противоконституционен. Неговите 600 обитатели бяха прехвърлени в три разпределителни центъра.  В момента 255 души - повечето семейства с общо 22 деца, са задържани в Науру, сочат последните данни. Мнозина мигранти бяха изпратени в трети страни. По ирония на съдбата някои заминаха за САЩ, както предвижда споразумение, сключено с бившия американски президент Барак Обама. И темата изчезна от първите страници на австралийския печат.  Австралийското правителство отдавна изтъква, че нулевата толерантност към нелегалните мигранти спасява живота на мнозина и му дава възможност да проявява повече съчувствие към кандидатите за убежище, избрали законния път. Границите може да са непробиваеми, подчерта Търнбул миналата седмица, но пък хуманитарните и бежанските програми са щедри. \"Защото решаваме ние, австралийското правителство решава от името на австралийския народ кой да дойде в Австралия, а не каналджиите\", каза той. Някои са против тази щедрост. Но консервативното правителство няма намерение да промени нещата. Това ясно бе заявено през последния уикенд от вътрешния министър Питър Дътън. Той каза, че каналджиите все още действат в Индонезия, където се смята, че чакат за кораби близо 14 000 мигранти. \"Основното е хората да осъзнаят, че успехите от последните години, постигнати с упорита борба, може да бъдат сринати с един-единствен жест на съчувствие, ако прехвърлим в Австралия 20 души от Манус - предупреди той. - Корабите изчезнаха и ако един-единствен стигне все пак до Австралия, новината бързо ще се разпространи\". /БТА", "date": "2018.06.29", "title": "Имиграционната политика на Австралия: модел за подражание или позор"}
{"url": "https://www.dnevnik.bg/sport/2018/06/29/3208279_grupovata_faza_na_svetovnoto_pokritite_favoriti_novite/", "text": "Първата фаза от световното първенство по футбол в Русия е вече в историята, a в борбата за титлата останаха 16 от 32-та отбора. Мачовете в осемте групи предложиха много вълнуващи моменти, а интрига имаше до последно. Груповата фаза даде частичен отговор на най-важния въпрос за разпределението на силите и състоянието на големите фаворити. Нито един от тях не убеди с представянето си, че може да спечели безпроблемно световната титла. Всички големи претенденти показа колебания, а един от тях отпадна по-рано от предвиденото. Най-звучен беше  крахът на действащия шампион Германия . Бундестимът пристигна в Русия с амбицията да стане едва третият отбор, защитил световната си титла, след Бразилия през 1962 г. и Италия през 1938 г. За трети пореден път и за четвърти в последните пет мондиала обаче  носителят на трофея беше елиминиран още в груповата фаза . Германците записаха най-ранното си отпадане от турнира от 80 години насам след две загуби от Мексико и Южна Корея. Изстраданата победа срещу Швеция във втория мач не можа да вдъхнови бундестима да обърне ситуацията в своя полза. И в трите срещи тимът на Йоахим Льов показа безидейна игра и с едва два отбелязани гола заслужено си тръгва от турнира като последен в групата си. \"Към цялата нация - съжалявам, че ви разочаровахме. Заедно сме от 2006 г. и не ми е никак приятно, че не успяхме в това наше начинание. Загубихме и натъжихме всички, извинявам се още веднъж\", разкая се  селекционерът Льов  след разочарованието. Въпреки колебанията  фаворит за титлата остава Бразилия , която се класира за елиминациите за 13-и пореден път. \"Селесао\" потегли колебливо с равенство срещу Швейцария (1:1), но постепенно набра скорост след трудна победа в края срещу Коста Рика (2:0) и  безпроблемен успех срещу Сърбия (2:0) . Бразилците имат потенциал в резерв, множество варианти на почти всички постове и тепърва от тях ще се очаква да покрият ролята на основен фаворит за трофея. Слабата форма на Неймар е нещото, което буди най-големи притеснения у \"селесао\". Друг от претендентите за титлата - Испания, вероятно не можа да се отърси от треньорската рокада ден преди началото на турнира. \"Фурия роха\" започна със зрелищно равенство срещу Португалия (3:3), което даде поводи за оптимизъм, но впоследствие само  късметът покри отбора да завърши на първо място в група B  след неубедителните изяви срещу Иран (1:0) и Мароко (2:2). \"Имахме късмет, трябва да сме честни. Това, което направихме, не беше начинът да минем през този мач. Дадохме прекалено много свобода на нашите противници и те ни наказаха\", каза  селеционерът на испанците Фернандо Йеро  след инфарктния двубой срещу Мароко, в който отборът му изравни резултата в добавеното време. Франция завърши спокойно на първото място в група С, но отборът не убеди. Победи с един гол разлика срещу Австралия и Перу и скучно нулево равенство с Дания дадоха повод за повече размисли за Дидие Дешан, отколкото успокоение, че отборът продължава напред. Първия си тест \"петлите\" ще срещнат още в осминафиналите, където играят с Аржентина.  Южноамериканците се промъкнаха през иглени уши до елиминационната фаза  след драматична победа в края срещу Нигерия. Представянето на Аржентина показа, че отборът има пробойни във всяка зона, като тимът е зависим и ще продължи да разчита много на звездата Лионел Меси. Хърватия и Белгия са готови за пробив Хърватия е един от отборите, които впечатлиха най-много с представянето си. За пръв път тимът спечели групата си на световно първенство и за втори се класира за елиминационната фаза. При предишният хърватите стигнаха до бронзовите медали във Франция 1998. Отборът изглежда готов да направи пробив в турнира. С балансиран състав и силна средна линия, движена от Лука Модрич и Иван Ракитич, хърватите могат да изненадат всеки от големите фаворити. Отборът прикова погледите с три победи в групата срещу Нигерия (2:0), Аржентина (3:0) и Исландия (2:1). Предпоставка за стигане далеч в надреварата е наглед по-лесния поток, в който са хърватите. Те срещат Дания в осминафинала, а на четвърфинал ги очаква евентуален сблъсък със световния шампион от 2010 г. Испания, който ще се изправи срещу домакина Русия. Със силното си представяне в груповата фаза белгийците дадоха заявка, че ще бъдат фактор в турнира. С талантливото си поколение \"червените дяволи\" ще търсят да надградят представянето си от световното преди четири години и Евро 2016, когато стигнаха до четвъртфиналите. Белгия разполага с изключителна мощ в атака с Дрийс Мертенс, Ромелу Лукаку и Еден Азар. Всеки от тях е способен да направи разликата, а креативността на Кевин де Бройне ще бъде ключова при създаването на голови положения за тримата в атака. Световно на дузпите Световното в Русия влезе в историята, след като се превърна в шампионата с най-много отсъдени дузпи. До момента бяха изпълнени 24 наказателни удара, което задмина скоростно досегашния рекорд от 18, а тепърва предстоят завързаните двубои от елиминационната фаза. Рекордният брой дузпи стана факт до голяма степен заради въвеждането на технологията за видеоповторения (VAR). В момента голяма част от спорните положения в наказателните полета се преглеждат, като остава човешката грешка и субективният човешки фактор при оценката. Мненията за ползата на видеоповторенията остават разнопосочни. Но дори и с по-чиста игра VAR няма да намали споровете. \"Камерите работят добре, но тези, които ги контролират, са много зле. Това е живата истина. В някои ситуации, в които има предпоставка за преглеждане, се казва на съдията да продължи. В други той не взима решение. Когато има съмнения, се преценява и кой отбор е отсреща. Това ме навежда на мисълта, че четиримата, които са вътре, не са на ниво тогава, когато трябва\", каза анализаторът на БНТ за световното първенство Христо Стоичков. \"Най-доброто световно\" Русия стартира с увереност, че ще организира едно от най-добрите световни първенства по футбол. Страната беше амбицирана да се покаже по възможно най-добрия начин пред света чрез най-големия футболен форум. Притесненията на организаторите включваха евентуални безредици, породени от хулиганство и дискриминация. До големи скандали до момента не се стигна, като мнозина фенове и официални лица бяха впечатлени от организацията на турнира. \"Русия е политическа, икономическа и спортна сила. 88 години след първото световно виждаме най-добрият шампионат в историята. Доволни сме от гостоприемството и се запознахме с руската култура\", каза министърът на спорта в Уругвай Фернандо Касерес. Най-голям беше страхът за конфронтации между английски и руски фенове по подобие на сблъсъците по време на европейското във Франция преди две години. Притесненията се увеличиха след безредиците с руски ултраси през пролетта, при които се стигна до смъртта на един полицай. Част от руските ултраси бяха заявили, че са специално обучени за действие в улични боеве и сблъсъци със сигурност ще има по време на световното. Строгите мерки срещу хулиганството и малкото английски фенове, които пътуваха за Русия, допринесоха за липсата на размирици.", "date": "2018.06.29", "title": "Груповата фаза на световното: покритите фаворити, новите герои и дъждът от дузпи"}
{"url": "https://www.dnevnik.bg/evropa/2018/06/29/3208095_kogato_mama_niama_rabota_kakvo_se_sluchva_s_bednite/", "text": "Институтът за проучване на трудовия и професионален пазар (IAB) стига до извода, че разпространеният предимно в Западна Германия семеен модел, при който само мъжът работи, а майката се грижи за децата и домакинството, е един от факторите, водещ до тази бедност. Според учените доходът на майката е от решаващо значение за това дали детето ще расте в бедност или не. \"Действително бяхме изненадани да установим колко силно финансовата ситуация на децата зависи от наличието на трудова дейност на майката\", казва ръководителят на изследването Сара Мене от фондация \"Бертелсман\". Според проучването почти всички деца са финансово подсигурени, ако майката работи на пълен или поне на половин работен ден. Когато майката задълго остава извън професионалния живот, почти една трета от подрастващите трайно изпадат в \"положение на бедност\". То настъпва, когато семействата са принудени да преживяват с по-малко от 60 процента от средните нетни доходи за домакинство или когато живеят от социални помощи. За изследването са проучени информации за 3180 деца в продължение на пет години. Разкъсани между възпитанието на децата и работата Положението при самотните родители е още по-тежко. Майката трябва да работи поне по 30 часа седмично, ако не иска децата ѝ да растат в крайна бедност. Точно в това обаче се състои проблемът на самотните майки: грижите за децата много често не им позволяват да работят на пълен работен ден. Поне една пета от децата на самотни майки, работещи на непълно работно време, живеят в бедност, а когато самотната майка е безработна, децата са просто обречени на недоимък. Тези резултати са шокиращи. \"Самотните майки все още имат неравностойно положение в обществото\", казва Нина Олмайер за Германския фонд за защита на децата. Тя настоява за повече данъчни облекчения за самотните майки и за увеличаване на минималната надница. \"Самотните майки често упражняват типично женски професии, които не са добре платени. И в това отношение трябва нещо да се промени\", казва тя. Детската бедност има много тежки последици. Много често подрастващите се чувстват изолирани. \"Децата, които живеят дълго в бедност, имат по-малко приятели. Те почти никога не членуват в спортни клубове, рядко ходят на кино, не могат да се отдадат на други хобита или да канят приятели у дома\". Който е беден, остава без приятели Подобни деца имат много малко социални контакти и се чувстват изолирани от обществото\", казва Сара Мене от фондация \"Бертелсман\". \"Растящите в бедност деца отрано забелязват, че имат много по-малко шансове за развитие в обществото в сравнение с децата на по-заможните родители. Затова настояваме за промени в социалното законодателство. Защото сегашната ситуация е такава, че детските надбавки се приспадат от социалните помощи. Всъщност парите за децата би трябвало да се насочват към онези семейства, които най-силно се нуждаят от тях\", казва Мене.", "date": "2018.06.29", "title": "Когато мама няма работа: какво се случва с бедните деца в Германия"}
{"url": "https://www.dnevnik.bg/sport/2018/06/29/3208162_fotogaleriia_nai-dobrite_momenti_ot_grupovata_faza_na/", "text": "Англия се развихри за 6:1 срещу Панама за най-голямата си победа на световни финали.", "date": "2018.06.29", "title": "Фотогалерия: Най-добрите моменти от груповата фаза на световното по футбол"}
{"url": "https://www.dnevnik.bg/na_put/2018/06/29/3189762_trun_kani_na_praznik_na_kiseloto_mliako/", "text": "Празник на киселото мляко ще се състои на 30 юни в Трън, съобщиха от общината. Времето се очаква да се подобри, дъждът да намалее, слънчевите часове да са повече, а температурите - по-високи.  Поканени са местните фермери, майстори на художествени занаяти и на домашната кухня. В празника ще се включат и представители на съседни общини от България и Сърбия. Ще има конкурси за домашно приготвени кисели млека, сирена, кашкавали и други ястия и десерти с кисело мляко.  За гостите и участниците в празника са организирани дегустации на млечни продукти, ястия и десерти, фолклорна програма.  Посетители ще приема и Музеят на киселото мляко в с. Студен извор, близо до родната къща на д-р Стамен Григоров - откривателят на \"лактобацилус булгарикус\".  Музеят е открит на 29 юни 2007 г. и освен историята на киселото мляко разказва и за откритието на д-р Стамен Григоров - бактерията, която предизвиква квасенето на млякото и специфичния му вкус. Експозицията включва предмети, използвани за приготвянето и съхранението на кисело мляко и млечни продукти в домашни условия. Сред тях са \"рукатка\" - гърне от глина с дръжка, което е служело за пренасяне на ръка. Друг интересен съд е \"бучката\", в която се е биело масло. Част от експозицията на първия етаж са и женски носии от района на Трън, а също и предмети от бита, характерни за ХІХ в.", "date": "2018.06.29", "title": "Трън кани на празник на киселото мляко"}
{"url": "https://www.dnevnik.bg/politika/2018/06/29/3208526_kabinetut_borisov_3_ocelia_i_pri_vtoriia_vot_na/", "text": "Кабинетът \"Борисов 3\" преодоля и втория вот на недоверие към него и в отсъствието на министър-председателя, който е в Брюксел. Вотът, внесен от БСП, бе подкрепен от 104 народни представители, против бяха 131, въздържали се нямаше. За вота гласуваха депутатите от БСП и ДПС, против бяха от управляващата коалиция ГЕРБ и \"Обединени патриоти\", както и народните представители от партия \"Воля\". За да е успешен вотът, той трябва да бъде подкрепен от 121 депутати. Да говорим днес за срив на сигурността е измислен аргумент, коментира след гласуването председателят на парламентарната група на \"Обединени патриоти\" Волен Сидеров в отрицателен вот по вота на недоверие. \"Можеше да се постараят колегите от БСП малко по-сериозно, но освен че нямаше аргументи от тяхна страна, има контрааргументи в международен план\", обяви Сидеров. Той обърна внимание, че по време на българското европредседателство е нямало мнение от страна на гостите, което да е било отрицателно. \"Всички повтаряха, че България е стабилна. Чухме само похвали за нашето правителство в това отношение\", каза още лидерът на \"Атака\".  БСП не може да бъде алтернатива, а по тема сигурност- това е просто смехотворно, обяви на свой ред Цветан Цветанов, председател на парламентарната група на ГЕРБ.  \"По темата сигурност трябва да се търси широк дебат. Когато се правят мотиви, които не обслужват не националните, а тясно партийните интереси, популизмът се явява най-сериозната заплаха за националната сигурност\", заяви той. \"Дебатите трябва да се водят по същество, да се дават предложения и алтернативи\", изтъкна Цветанов. \"С усилията си правителството успя да получи висока оценка за председателството\", каза още той. \"Това, което постигна кабинетът \"Орешарски\" е да ни прати във втора група, под особено наблюдение, да ни направи като Боливия, Антигуа, Габон, Гвинея, Камбоджа, Конго, Намибия. Там ли искате да ни върнете отново\", коментира Цветан Цветанов. \"Намерихме мястото, което заслужаваме\", обяви той. \"Сега отново сме с признание - на този Министерски съвет и парламентарното мнозинство\", заключи той. Това е вторият вот на недоверие, внесен от БСП, за третия кабинет на Бойко Борисов. Предишният беше за провал на политиката за борба с корупцията и  бе гласуван на 25 януари . Той бе подкрепен от ДПС.", "date": "2018.06.29", "title": "Кабинетът \"Борисов 3\" преодоля и втория вот на недоверие (допълнена)"}
{"url": "https://www.dnevnik.bg/bulgaria/2018/06/29/3208531_v_sadovo_sa_navodneni_hiliadi_dekari_ima_zastrasheni/", "text": "В община Садово, област Пловдив, са наводнени хиляди декари, има и застрашени от водата къщи заради двете скъсани диги на река Чая  Най-тежко е положението със земеделски земи около с. Катуница, продукцията е унищожена, съобщава БНТ. Обявеното  вчера частичното бедствено положение остава в сила . Залят е общински път, има опасност водата да достигне и републиканския път Е-80 за Свиленград. Застрашен е и мостът на входа на Катуница. Създадена е организация за евакуация на хората, които живеят до реката. Няма информация за бедстващи хора. Заместник-кметът на Садово Петър Георгиев коментира пред \"Фокус\", че една от причините за преливането на реката е, че коритото й не е било почиствано от години. \"Ситуацията в района бавно се нормализира\", каза той. В област Пловдив са получени 51 сигнала за наводнение къщи, дворове, улици и подлези и паднали дървета. Обстановката беше усложнена и в област Смолян. Там са обработени 32 сигнала за наводнени къщи и улици. Повечето от тях са около коритото на река Черна, която поради обилния дъжд излезе извън коритото си. В Бургас и Пазарджик са обработени около 25 сигнала за щети от силния дъжд. Няма съществени материални щети.", "date": "2018.06.29", "title": "В Садово са наводнени хиляди декари, има застрашени къщи"}
{"url": "https://www.dnevnik.bg/photos/2018/06/29/3208548_snimka_na_denia_igra_na_svetlinite_v_ierusalim/", "text": "Портата \"Дамаск\", която се намира в стария град на Йерусалим, е огряна от светлини.", "date": "2018.06.29", "title": "Снимка на деня: Игра на светлините в Йерусалим"}
{"url": "https://www.dnevnik.bg/evropa/2018/06/29/3208551_es_triabva_da_otgovori_na_protekcionistkite_turgovski/", "text": "Европейският съюз е готов да отговори на протекционистките търговски мерки, заявиха днес европейските лидери, след като обсъдиха търговските отношения на блока, включително засилващото се напрежение със САЩ, предаде ДПА, цитирана от БТА. Американският президент Доналд Тръмп наложи мита  върху вноса  на стоманени и алуминиеви продукти от ЕС по-рано този месец, като  заплаши с мита  и европейските автомобили. В отговор ЕС по-рано този месец  наложи мита за стоки от САЩ на стойност 2.8 млрд. евро . \"ЕС трябва да отговори на всички действия от явно протекционистко естество\", заявяват европейските лидери в декларация. Според тях вносните мита, наложени на европейските стомана и алуминий, не могат да бъдат оправдани. Те изразяват пълна подкрепа за ответните мита, обявени миналата седмица от Брюксел в отговор на американските тарифи, както и за всички други мерки, подготвени от Европейската комисия в защита на европейския пазар. В заключенията се посочва, че Европа трябва да продължи да преговаря за амбициозни споразумения за свободна търговия с партньорите си след предварителните сделки, постигнати през изминалите 12 месеца  с Япония  и Мексико. Някои моменти обаче показват, че ЕС иска да защити собствената си индустрия и да задържи технологиите в лицето на нечестната конкуренция. Китайските компании са основната цел на европейските мерки срещу дъмпинга и нечестните субсидии, въпреки че в съвместния текст Китай не се споменава изрично. Европейската комисия предложи миналата година да се разреши наблюдение на чуждестранните инвестиции на фона на засилващите се опасения от китайските придобивания на континента. Европарламентът, който настоява за по-строг надзор, и 28-те държави членки договориха общ подход преди взаимните си преговори, които се очаква да започнат следващия месец и да продължат поне до края на годината. Лидерите на ЕС призовават възможно най-скоро да се приеме законодателно предложение. Държавите членки освен това се ангажираха с реформа на Световната търговска организация, която да гарантира, че търговията е свободна и честна. Очаква се на продължаващата днес двудневна среща на върха  да бъде обсъдена реформата на еврозоната , подкрепяна от Франция и Германия, която обаче среща силна съпротива сред северните членки на валутния съюз. Миналата седмица на среща с френския президент Еманюел Макрон в резиденция Мезеберг германският канцлер Ангела Меркел  за пръв път изрично подкрепи  предложението му за единен бюджет на еврозоната. Днес обаче Макрон вероятно  ще срещне значителни трудности  в усилията си да убеди европейските лидери да приемат тази идея, коментират експерти.", "date": "2018.06.29", "title": "ЕС трябва да отговори на протекционистките търговски мерки, заявиха европейските лидери"}
{"url": "https://www.dnevnik.bg/evropa/2018/06/29/3208553_latviiskata_prokuratura_obvini_centralniia_banker_vuv/", "text": "На латвийския централен банкер Илмарс Римшевичс му бяха повдигнати обвинения в искане и приемане на подкуп след 4-месечно разследване, съобщи вчера службата на главния прокурор, цитирана от \"Ройтерс\". Римшевичс отхвърли  обвиненията, че е приел подкуп  от най-малко 100 хил. евро. Ако бъде признат за виновен, той може да получи присъда до 11 години затвор. Прокуратурата обяви решение за започване на съдебно преследване срещу управителя на централната банка на Латвия, съобщи говорител на прокуратурата в имейл до \"Ройтерс\". Тя допълни, че подробности ще бъдат дадени на пресконференция днес. Главният антикорупционен орган на страната разследва твърденията от февруари и предаде делото на прокуратурата миналата седмица. Римшевичс е централен банкер от 2001 година, а също така е  член на управителния съвет на Европейската централна банка (ЕЦБ) . Латвийските власти му забраниха да изпълнява служебните си задължения като централен банкер, докато се води разследването, и той няма възможност да участва в заседанията на управителния съвет на ЕЦБ. /БТА", "date": "2018.06.29", "title": "Латвийската прокуратура обвини централния банкер във взимане на подкуп"}
{"url": "https://www.dnevnik.bg/sviat/2018/06/29/3208561_koi_e_djarod_ramos_-_ubiecut_na_jurnalistite_v_merilend/", "text": "Задържаният за убийството на петима журналисти в редакцията на американския в. \"Кепитъл газет\" Джарод Рамос е имал отдавнашна вражда с медията. Снощи той е  нахлул с огнестрелно оръжие в нюзрума  и започнал да стреля напосоки, разказват свидетели. Полицията веднага определи нападението като нарочна атака срещу вестника, а мъжът бе ранен и арестуван от силите на реда, но преди това успя да убие петима души. Според източници на телевизия CBS той не сътрудничи на полицията и дори е увредил пръстите на ръцете си, за да не може да бъде идентифициран по отпечатъците, така че властите са използвали софтуер за лицево разпознаване. През 2012 г. Рамос е завел дело за клевета срещу бившия колумнист Ерик Хартли и тогавашният редактор Томас Маркард, но три години по-късно вторият най-висш съд в Мериленд е потвърдил оправдателните присъди срещу медията, пише агенция \"Ройтерс\". Според съдебните документи във вестника е било написано, че Рамос е тормозил жена по \"Фейсбук\" и че се е признал за виновен в тормоз – информация, за която съдът твърди, че е акуратна и се базира публично достъпни документи. Вестникът е разказал как през 2011 г. Рамос е добавил във \"Фейсбук\" своя някогашна съученичка и в продължение на месеци ѝ е пращал съобщения и имейли, молейки за помощ, обиждайки я и нареждайки ѝ да се самоубие. Писал е също на работодателя ѝ в опит да го накара да уволни жената. Двамата не са се били срещали на живо от завършването си насам, докато пострадалата не е започнала дело срещу Рамос, в което той се е признал за виновен, разказва електронното издание Heavy.com. Пострадалата твърди, че е предупредила полицията, че \"този ще бъде следващият масов убиец\", и въпреки делото ѝ се е наложило да се мести в нов апартамент три пъти, да смени името си и сега спи с оръжие подръка. В туитър акаунта си Рамос е написал, че се регистрира в социалната мрежа, за да защити репутацията си, и е казвал, че съди хора, за да \"направи корумпираните кариеристи и корпоративните институции на трупове\". В многобройни публикации той обижда двамата журналисти, които е опитал да съди, и предупреждава, че Ерик Хартли го очаква \"журналистическия ад\". Нюзрумът изглеждаше като военна зона, казва репортерът Фил Дейвис, който е оцелял от нападението. По думите му след известно време Рамос е спрял да стреля и се е скрил под бюро, където е бил открит от полицията. Властите за сигурност разглеждат атаката като местен инцидент, който не е свързан с тероризъм. \"Кепитъл газет\" издава многобройни вестници от редакцията си в Анаполис и сред тях е един от най-старите вестници в САЩ - \"Газет\", който излиза още от 1727 г. Медийната група процъфтя, залагайки на местните новини, в конкуренцията си с \"Вашингон пост\" и \"Балтимор сън\".", "date": "2018.06.29", "title": "Кой е Джарод Рамос - убиецът на журналистите в Мериленд"}
{"url": "https://www.dnevnik.bg/sport/2018/06/29/3208562_zabavnoto_svetovno_golut_na_turnira_ili_kak_mishi/", "text": "Груповата фаза на световното първенство завърши със 122 гола в 48 мача, или средно по 2.54 на двубой. Цели 18 oт тях паднаха от дузпи, рекордно много бяха и автоголовете - девет, но междувременно имаше и доста впечатляващи попадения. Нито едно от тях обаче не предизвика толкова реакции в социалните мрежи, колкото нелепата проява на Миши Батшуай след гола на Аднан Янузай, който донесе  победата на Белгия срещу Англия (1:0)  и първото място в група G. След като топката попадна във вратата, нападателят на \"Челси\" я взе в ръце и в радостта си я изрита с всичка сила. Тя обаче се отби в гредата, върна се към 24-годишния играч и го удари здраво в лицето. С действията си Батшуай си навлече много подигравки в социалните мрежи. Мнозината обявиха изпълнението му за гола на турнира. Други съзряха нов нестандартен начин за изразяване на радост след гол. Самият футболист също коментира ситуацията след двубоя. \"Знаех какво следва, още щом си видях известията. Защо съм толкова глупав\", написа Батшуай в профила си в \"Туитър\". Бeлгийският нападател допълни, че станалите много популярни във футбола празнувания, вдъхновени от играта \"Фортнайт\", са доста надценени и е трябвало да измисли нещо ново.", "date": "2018.06.29", "title": "Забавното световно: Голът на турнира, или как Миши Батшуай покори интернет"}
{"url": "https://www.dnevnik.bg/evropa/2018/06/29/3208374_kak_izglejda_bulgarskoto_evropredsedatelstvo_v_chisla/", "text": "На 30 юни България ще предаде ротационното председателство на Съвета на ЕС на Австрия. Министърът за българското председателство Лиляна Павлова заяви при представянето на резултатите, че  от 105 наследени досиета  от Естония България е затворила 78, а  страната е била посетена  от неочаквано голям брой чужди делегати. Ето как изглежда председателството в числа: Хората България е била посетена от 36 465 делегати и 4738  журналисти . За подпомагането на европредседателството са работили 150  доброволци . Общо 1550 служители от 35 български институции са работили по председателството. Повече от 2000 души са били отговорни за логистика, организация и сигурност. Общо 70 служители са работили в Министерството за българското председателство на Съвета на ЕС. Срещите В България са били проведени 284 събития, 12 неформални съвета, пет събития във формат  Парламентарно измерение . В Брюксел и Люксембург са се провели 101 заседания на Съвета на ЕС и 1523 работни срещи и други заседания с повече от 94 000 участници. Медиите и посланията Европредседателството има 18 хил. последователи във фейсбук, 10 хил. в туитър и 1300 в инстаграм. Били са създадени 300 видеа и 5 хил. снимки във връзка с председателството. Отчетени са 450 хил. гледания на видео, 1 500 000 видеогледания във фейсбук, 800 хил. гледания на снимки и 350 хил. импресии.", "date": "2018.06.29", "title": "Как изглежда българското европредседателство в числа"}
{"url": "https://www.dnevnik.bg/sport/2018/06/29/3208571_pulev_i_milur_sa_se_razbrali_za_mach_v_bulgariia_na_1/", "text": "Кубрат Пулев и Джарел Милър са постигнали договорка да се боксират в България на 1 септември. Това обяви мениджърът Ивайло Гоцев от американската промотърска компания Epic Sports, която  спечели търга за организиране на двубоя. Международната боксова федерация (IBF) насрочи търг за елиминационен мач между Пулев и Уайт, който да излъчи претендент за световната титла на Антъни Джошуа. 37-годишният българин и 29-годишният американец са съответно първи и втори в ранглистата на IBF след световния шампион. Epic Sports предложи 2.11 милиона долара, а следващото най-висока оферта беше 1 милион. Ако се стигне до провеждането на двубоя, Пулев ще получи 75% от наградния фонд. За Уайт ще останат 25%, или 528 хиляди долара, което ще е рекордна сума в кариерата му. \"В постоянен контакт съм с хората на Милър. Обсъждахме вариант двубоят да е в САЩ, но Милър все още не е толкова голямо име и спортните канали и боксовите мрежи в страната не са заинтересовани от отразяването му. Така че двубоят ще е в България на 1 септември\", каза Гоцев, цитиран от \"Меридиан мач\". По думите му промотърът на Милър е заявил пред IBF, че искат този двубой и американският боксьор е на разположение. Гоцев допълни, че договорите вече са били изпратени и е \"време да направим тази битка\". \"Червеният килим ще бъде опънат пред Милър и хората му в София и те ще усетят гостоприемството на българите и красотата на тази страна\", каза още българският промотър. Пулев също приветства Милър на българска земя. \"Това ще бъде възможност да направим един вълнуващ мач в тежка категория пред невероятни фенове на бокса\", написа българският боксьор в личния си сайт. До насрочването на търг за този мач се стигна, след като пропадна първоначалният вариант - двубой между Пулев и Дилиън Уайт. Тогава отново имаше наддаване, което беше спечелено от Epic Sports & Entertainment с оферта от 1.5 млн. долара. Промотърът на британеца - \"Мачрум\", предложи 831 хил. долара, а представляващата българина компания - \"Зауерланд\", подаде оферта на стойност 801 хил. долара. Пулев обяви, че мачът ще е през август и с 95% сигурност  ще е в България.  Уайт обаче реши да се боксира с доскорошния шампион  на Световната боксова организация (WBO) Доузеф Паркър. По думите на промотъра му Един Хърн този мач ще отвори много повече врати за клиента му, отколкото ако срещне Пулев, и ще му донесе седемцифрена сума вместо 375-те хиляди долара, които щеше да спечели от евентуален двубой с българина. Милър е непобеден на професионалния ринг, като има 21 победи, 18 от които с нокаут. В актива му има и едно равенство. Последният двубой на американеца беше срещу французина Йоан Дюапас на 28 април и завърши с победа по точки. През ноември той се справи с поляка Мариуш Вах след технически нокаут в деветия рунд, а през лятото на миналата година надигра сънародника си Джералд Уошингтън след отказване след осмия рунд. Пулев не се е боксирал повече от година. Последният мач на българина беше победата по точки срещу американеца Кевин Джонсън в зала \"Арена Армеец\" на 28 април 2017 г. Преди това той имаше още един мач в България - нокаута в третия рунд срещу нигериеца Самюел Питър в края на 2016 г.", "date": "2018.06.29", "title": "Пулев и Милър са се разбрали за мач в България на 1 септември"}
{"url": "https://www.dnevnik.bg/zelen/2018/06/29/3208568_sobstvenikut_na_imota_krai_koral_predupredi/", "text": "В специално изявление до медиите испанската фирма \"Ибердрола Инмобилиария\", собственик на планирания за застрояване имот на плажа \"Корал\", предупреди участниците в планирания за утре протест там да се държат по \"мирен и цивилизован начин\" и напомни, че \"всяка дейност на вандализъм срещу частната собственост е престъпен акт и е предмет на наказателна отговорност\". Природозащитници се събират в събота вечер, за да посрещнат с концерт-протест Джулай морнинг - първото утро на месец юли на плажа. Събитието е организирано в социалната мрежа \"Фейсбук\" от сдружението \"Да запазим \"Корал\". То идва след поредна седмица на напрежение около един от трите обявени от държавата за защитени екоплажове заради  поставената преди началото на сезона дървена ограда  около имота на \"Ибердрола Инмобилиария\", затваряща общински път,  последвана от насип с пръст . Природозащитници реагираха на оградата с аргумента, че тя не позволява свободен достъп на всеки желаещ до плажа, както изисква българската Конституция. Министърът на туризма Николина Ангелкова обяви незабавно, че е  извършена проверка и достъп има , а опонентите й сезираха прокуратурата с искане да провери дали изобщо е проверявана оградата. Няколко дни по-късно на оградата на имота се появи  табела, според която преминаващите ще бъдат снимани с фотокапани  и предадени на полицията.  От компанията отрекоха  те да са поставяли капаните. Според изявлението на \"Ибердрола Инмобилиария\" до фирмата стигнали съобщения, че една от целите на протеста е да бъде разрушена оградата, която компанията е поставила по периметъра на своята собственост. От фирмата не назовават организаторите, но ги определят като \"т. нар. екологическа организация, която предприема действия, за да поддържа бизнеса си с незаконно къмпингуване с години на плаж \"Корал\". В съобщението се подчертава, че оградата е поставена по искане на община Царево, тъй като предишни години там бил изсипван боклук, заради което инвеститорът бил глобен. Компанията декларира, че е осигурила няколко входа за свободен достъп до плажа и уточнява, че желаещите имат възможност да отсядат в легалните къмпинги на плажа. \"Компанията апелира към хората, които искат да присъстват на организирания протест тази събота, да разберат, че става въпрос за защита на правото на частната собственост и не бива да позволяват да бъдат манипулирани от организация, чиято цел е да продължи с нелегалния си бизнес, като вече е доказала незаинтересованост към опазване на околната среда\", се посочва в съобщението. От \"Ибердрола Инмобилиария\" изразяват учудване, че в страна от Евросъюза, която спазва законите, са представени \"като виновни, а не потърпевши от създалата се ситуация в общественото пространство\" и надежда, че летуващите \"да разбират тяхната ситуация\". (Не)законното къмпингуване Изявлението на компанията-собственик на имота съвпада до голяма степен с  позицията на кмета на Царево Георги Лапчев , който от години обвинява природозащитниците, че обслужват политически проекти, а свободно къмпингуващите - че нарушават закона. Тази година акциите на Лапчев срещу къмпингуването започнаха още преди началото на сезона. Той беше подкрепен от министъра на туризма Николина Ангелкова, която заяви, че и това лято  основният проблем на Черноморието ще бъдат свободно къмпингуващите . Тезата на Ангелкова е, че по закон къмпингуването извън регламентираните за това места е забранено. Природозащитниците защитават обратната позиция. Те се позовават на Закона за устройството на Черноморското крайбрежие, според който в зона А - плажната ивица и на 100 м за нея, се разрешава къмпингуването извън категоризираните къмпинги \"при условия и по ред, определени в Закона за туризма и специфичните правила и нормативи, предвидени в други закони\". Правилата обаче все още не са подготвени и приети, поради което не са в сила.  В концерта за Джулай морнинг ще участват музикантите Валди Тотев и Тони Серкеджиев от Delta Roosters, Васо Гюров и Деян Драгиев - Даката от \"Ревю\", политологът Евгений Дайнов с групата си \"Магистри\", певците Миленита и Кристиян Костов и др. Насловът на събитието е \"Корал завинаги\", а началото му е обявено за 18 ч. По закон \"Корал\" Иракли и Карадере са обявени за плажове за природосъобразен туризъм и там строителството и стопанската дейност са силно ограничени.", "date": "2018.06.29", "title": "Собственикът на имота край \"Корал\" предупреди протестиращите да са внимателни (допълнена)"}
{"url": "https://www.dnevnik.bg/bulgaria/2018/06/29/3208572_shefut_na_specializiranata_prokuratura_shte_stava/", "text": "Ръководителят на специализираната прокуратура Иван Гешев, който в последните две години се радва на динамично развитие в кариерата си, е на път да достигне до една от най-високите позиции в системата. Главният прокурор Сотир Цацаров ще го предложи за негов заместник на заседанието на прокурорската колегия следващата седмица, става известно от дневния ѝ ред. Така Гешев ще стане третият заместник-главен прокурор към Върховната касационна прокуратура. Мястото на заместник на Цацаров се освободи, след като Борислав Сарафов беше избран за ръководител на Националната следствена служба. Тогава главният прокурор заяви, че няма да посочва нов свой заместник. В началото на юни обаче той поиска от прокурорската колегия откриването на нов трети щат за заместник. Тогава той обяви, че новият заместник ще отговаря за осигуряване на методическо ръководство на Специализираната прокуратура и Апелативната специализирана прокуратура. Гешев стана ръководител на специализираната прокуратура малко след като делото за източването на КТБ беше преместено там. Това се случи след двeгодишно разследване, когато обвинителите откриха, че има организирана престъпна група начело с бившия мажоритарен собственик на банката Цветан Василев. Преди това той беше наблюдаващ прокурор по разследването. След като я оглави, в специализираната прокуратура бяха преместени и делата за корупция. Резултатите от това обаче  са по-скоро катастрофални за прокуратурата , като голяма част от внесените там дела са или прекратени, или върнати на държавното обвинение. Това означава, че ключовата прокуратура ще остане без титуляр и ще бъде обявен конкурс за нов неин началник. Кой е Иван Гешев Гешев завършва право в Академията на МВР и през 1994 г. започва работа като оперативен работник в 5 РПУ в София, където остава по-малко от година. След това започва работа като следовател и през 2006 г. става районен прокурор в София. Няколко години по-късно той е командирован в градската прокуратура, където по-късно става и редови прокурор. Преди време в. \"Капитал\" писа как Гешев е един от прокурорите, които отказват да подпишат обвинения срещу собственика на \"Риск инженеринг\" Богомил Манчев (по досъдебно производство срещу неизвестен извършител, присвоил 18 млн. лв. в полза на \"Уорли Парсънс\" - фирма, изпълнител по договора с НЕК за АЕЦ \"Белене\"). Впоследствие той е преместен за няколко месеца в прокуратурата в Перник. ", "date": "2018.06.29", "title": "Шефът на специализираната прокуратура ще става заместник на Цацаров (обновена)"}
{"url": "https://www.dnevnik.bg/biznes/2018/06/29/3208580_zavodskite_ceni_sa_se_povishili_s_57_za_godina_v/", "text": "Производствените цени са се повишили с 1.4% за месец и с 5.7% за година, съобщи Националният статистически институт. Данните за май сочат, че месечното повишение в добивната промишленост е с 2.7%, а в преработващата промишленост - с 1.8%. В енергетиката е отчетено намаление с 0.2%.", "date": "2018.06.29", "title": "Заводските цени са се повишили с 5.7% за година, в енергетиката - с 8.9%"}
{"url": "https://www.dnevnik.bg/sviat/2018/06/29/3208522_sled_9_chasa_vecheria_liderite_na_es_se_sporazumiaha/", "text": "Лидерите на страните от Европейския съюз се споразумяха за създаване на доброволна основа на центрове за мигранти на своя територия, повече помощ за страните с външна граница и за районите, от които основно пристигат търсещите убежище или по-добър живот. Това стана след продължила цяла нощ работна вечеря, а според \"Ройтерс\" постигнатият компромис е толкова общ като формулировки, че по-скоро разкрива колко дълбоки остават различията между страните членки по политиката към мигрантите. Срещата се проведе в атмосферата на политическа криза. Германският канцлер Ангела Меркел  е подложена на засилен политически натиск у дома , а новото евроскептично правителство на Италия  снощи заплаши  да блокира сделката, ако не бъдат изпълнени изискванията му за миграцията. Италия остана доволна \"Ройтерс\" коментира, че крайното изявление е написано много общо, за да задоволи различните гледни точки. Лидерите се съгласиха да създадат съвместни центрове за мигранти и да ограничат техните движения в блока, но дадоха да се разбере, че на практика всичките им обещания ще се изпълняват на доброволна основа от държавите членки. Те освен това се споразумяха да укрепят външните граници и да увеличат финансирането за Турция, Мароко и други северноафрикански страни, за да предотвратят миграцията към Европа. С видими сенки под очите Меркел говори пред репортери около шест часа българско време и опита да придаде позитивен нюанс на резултатите, като каза, че е добър знак, че лидерите са успели да договорят общ текст по спорния въпрос за миграцията. Тя обаче призна, че блокът все още трябва да свърши много работа, за да сближи различните гледни точки. Не е ясно дали сделката ще бъде достатъчна, за да успокои коалиционния партньор на Меркел Християнсоциалния съюз, който заплаши да затвори границата на Бавария за мигранти. Тя съобщи, че европейските лидери са се споразумели за по-строги проверки на движението на кандидатите за убежище в пределите на ЕС. Меркел заяви, че е ясно, че всеки трябва да се придържа към правилата и че нито един кандидат за убежище не може да избира европейската страна, в която да кандидатства за защита. Италианският премиер Джузепе Конте заяви, че \"Италия вече не е сама\". Той отбеляза, че Италия ще реши по-късно дали да създаде центрове за прием на мигранти на територията си. Конте каза, че Италия не е притисната спешно да вземе това решение. Конте съобщи, че ЕС е поел ангажимент за финансиране на фонд за помощ на африканските страни. Това бе едно от исканията на Рим към ЕС. Премиерът отбеляза и, че лидерите на ЕС са се договорили да реформират Дъблинското споразумение за мигрантите. \"Установява се нов всеобхватен принцип за оказване на прием и спасяване на мигрантите. И се признава главния принцип - всеки пристигнал в Италия пристига в Европа\", каза Конте. За операциите за спасяване на мигранти Конте каза, че сега те почиват на принципа на разделяне на отговорността и ще бъдат координирани от страните съвместно. Всички кораби са длъжни да уважават законите и да не месят в операциите на либийските служби за брегова охрана, каза Конте, цитиран от БТА, подчертавайки, че това трябва да се спазва най-вече от корабите на неправителствените организации. Френският президент Еманюел Макрон подчерта, че европейското сътрудничество е победило. \"Европа ще трябва да живее с мигрантски натиск дълго време. Ние трябва да успеем да се справим с това предизвикателство, оставайки верни на ценностите си. Солидарността, която я дължахме на страните, в които първо влизат мигранти, бе задействана на тази среща на върха\", добави той. Какво точно се договориха В основните елементи на договореността, разпространени от агенцията, се казва, че се потвърждава, че предварително условие за функционираща политика на ЕС е цялостният подход, комбиниран с . По този начин още веднъж се изтъква, че лидерите са против това отделни държави да предприемат едностранни мерки, включително да затварят границите си за мигрантите, което предизвиква ефект на доминото за всички останали по пътя, по който хората са пристигнали. ЕС декларира решителността си да не допуска повторение на кризата от 2015г. с безконтролни потоци от хора, движещи се през неговите граници и територия. Европейският съвет припомня необходимостта държавите членки да гарантират ефективен контрол на външните граници на ЕС с финансова и материална подкрепа на съюза, както и нуждата значително да ускорят ефективното връщане на нелегални мигранти. Според европейските лидери по отношение на вътрешната ситуация в ЕС вторичните движения на търсещи убежище между държавите членки рискуват да поставят в риск цялостта на общата система за търсещи убежище и шенгенското законодателство. Държавите членки трябва да вземат всички необходими вътрешни законодателни и административни мерки, за да се противопоставят на такива движения и тясно да си сътрудничат по между си за тази цел. Що се отнася до реформата на новата Обща европейска система за предоставяне на убежище, се казва, че е бил постигнат доста напредък. Трябва да се намери , за да бъде реформиран на основата на баланса между отговорността и солидарността, взимайки предвид хората, които са докарани след спасителни и издирвателни операции. Отровна атмосфера Дипломати описаха напрегнатата среща, по време на която малки групи от лидери са се събирали в отчаяни опити да преодолеят блокажа и да избегнат унижението, което би ги чакало в страните им, ако се върнат без сделка. Рано сутринта Меркел и Конте са провели 45-минутен разговор, който бил прекъснат, след като италианският лидер отхвърлил предложенията на канцлера, разказват дипломати. След като снощи Конте блокира съвместното изявление на 28-те държави, предвидените за вечерта пресконференции на председателя на Европейския съвет и на Жан-Клод Юнкер, председател на Европейската комисия, бяха отменени. \"Толкова е отровно. Те влизат в стаята, сблъскват се, излизат гневни, връщат се отново, отново се сблъскват. Няма изгледи за край\", разказа друг дипломат. Канцлерът на Австрия Себастиан Курц каза, че ЕС е успял да съгласува въпроса за създаване на центрове за мигранти извън ЕС. Курц разказа, че дискусията е била дълга и припомни, че много страни настояват за намаляване на притока на мигранти към Европа. Курц припомни, че подобно искане имат не само страните от Вишеградската четворка но и Холандия, Дания, България, всички, които се обявяват за силна и действаща външна граница. \"Радвам се, че за първи път ни се отдаде да разгледаме въпроса за центрове за мигранти извън ЕС. Ние дълго време искахме такива зони за безопасност или центрове за разполагане на мигранти да съществуват извън Европа и тази идея се осъществи и присъства в текста на споразумението\", каза Курц.", "date": "2018.06.29", "title": "След 9 часа вечеря лидерите на ЕС се споразумяха за доброволни \"центрове за миграция\" (допълнена)"}
{"url": "https://www.dnevnik.bg/biznes/2018/06/29/3208589_biznes_klimatut_se_vloshava_v_stroitelstvoto_i_uslugite/", "text": "През юни 2018 г. общият показател на бизнес климата намалява с 0.9 пункта в сравнение с предходния месец заради влошаване в строителството и услугите. Като цяло мениджърите не планират да вдигат цените с изключение на търговците, които имат такава нагласа.", "date": "2018.06.29", "title": "Бизнес климатът се влошава в строителството и услугите"}
{"url": "https://www.dnevnik.bg/bulgaria/2018/06/29/3208585_bedstvenoto_polojenie_v_obshtina_smolian_e_otmeneno/", "text": "Бедственото положение в община Смолян  е отменено. Причината е подобряване на метеорологичната обстановка и намаляване на новото на реките, съобщават от общината. Близо 21 военнослужещи от състава на Сухопътните войски са се включили в оказването на помощ на населението на Смолян. Те ще участвали в разчистване на наводнените улици в кв. \"Райково\". В периода от полунощ до шест часа тази сутрин екипите на пожарната служба са се отзовали на 146 сигнала за наводнени дворове, подлези, улици, приземни етажи на частни и обществени сгради, паднали дървета. Оказано е и съдействие на граждани от засегнатите райони, съобщиха от пресцентъра на МВР. Сигналите са били предимно територията на Столичната община, областите Пловдив, Пазарджик, София, Смолян, Бургас.  Най-сложна е била обстановката в областите Пловдив, Бургас и Смолян . Към момента на повечето места обстановката се нормализира, няма бедстващи хора.", "date": "2018.06.29", "title": "Бедственото положение в община Смолян е отменено"}
{"url": "https://www.dnevnik.bg/bulgaria/2018/06/29/3208587_kratki_novini_izticha_srokut_na_udostovereniiata_na/", "text": "Община Роман обяви частично бедствено положение То е валидно за града и селата Средни рът, Караш и Хубавене по поречието на река Малък Искър заради усложнената метеорологична обстановка. Със заповед на кмета Валери Ролански се създава общински щаб с 24-часов режим на работа. Всички кметове и кметски наместници на населените място и длъжности лица на всеки час трябва да предават информация зa изменение на ситуацията, а бедстващите населени места по поречието на реката трябва да бъдат захранвани е водоноски от водопроводната мрежа. Изпраща се техника зa изкопни работи, а движението на превозни сердства в района на бедствието се забранява. Арестант на 15 г. избяга във Враца  Младежът бил доведен от полицейски патрул в сградата на управлението тази сутрин по подозрение за извършена кражба на малка сума пари, информира БНТ. Докато служителите оформяли документите за 24-часовото му задържане, непълнолетният успял да се измъкне. Предприето е издирване. Назначена вътрешна проверка ще изяснява пропуските в работата на служителите на реда. Преди ден на властите се предаде избягалият на 26 юни от районното управление в Пловдив арестант Петър Петров. Изтича срокът за удостоверенията на таксиметровите шофьори Законовият срок на старите удостоверения на таксиметровите водачи изтича до края на месеца. Заявленията за преиздаване на удостоверенията ще бъдат приемани до 15.00 часа на 30 юни във всички офиси на Изпълнителна агенция \"Автомобилна администрация\", които ще работят извънредно, съобщават от Министерството на транспорта. Тези, които не са подменили удостоверенията си в определения срок, ще трябва да се явяват отново на изпит за придобиване на право да упражняват професията.", "date": "2018.06.29", "title": "Кратки новини: Община Роман обяви частично бедствено положение"}
{"url": "https://www.dnevnik.bg/evropa/2018/06/29/3208588_liderite_na_es_obeshtaha_poveche_pari_za_obshta_otbrana/", "text": "Европейският съюз трябва да подсили отбраната си, да влага повече средства и да бъде способен да действа независимо от САЩ. Това казаха в изявление от  срещата си лидерите на ЕС  днес, предаде \"Ройтерс\". Обещанието дойде, след като лидерите се срещнаха с генералния секретар на НАТО Йенс Столтенберг в четвъртък и включва ангажимент за повече разходи за отбрана след години на съкращения. Това е основно искане на американския президент Доналд Тръмп, който ще участва в срещата на НАТО през юли в Брюксел. \"Европа трябва да поеме по-голяма отговорност за собствената си сигурност и да подчертае ролята си на надежден актьор и партньор в областта на сигурността и защитата\", се посочва в декларация от срещата. В нея се затвърждава и ангажимента към  европейския отбранителен пакт , подписан през декември и насочен към съвместно развитие на оръжия и разполагане на войски след години на дублиране и конкуренция между военните структури. \"Съюзът предприема стъпки за укрепване на европейската отбрана, увеличавайки инвестициите в отбрана, развитието на способности и оперативната готовност. Тези инициативи подсилват стратегическата автономност, като в същото време допълват и подсилват дейностите на НАТО\", се казва още в изявлението. Все още не е ясно как Великобритания ще сътрудничи с европейските агенции за сигурност и разузнаване, след като напусне блока. По време на вечерята на лидерите британският премиер Тереза Мей е поискала отстъпки за Лондон и достъп до базата данни на ЕС. Тя е подчертала, че свободното споделяне на информация помага за разкриването на сериозни престъпления и за предотвратяването на атаки. \"Нашата способност да правим това е в риск\", е казала Мей според високопоставен британски дипломат.", "date": "2018.06.29", "title": "Лидерите на ЕС обещаха повече пари за обща отбрана"}
{"url": "https://www.dnevnik.bg/kultura/2018/06/29/3204571_otkus_ot_brijit_makron_-_intimno_na_mael_brjun/", "text": "Брижит е твърде различна от всички свои предшественички в Елисейския дворец, в който десетилетия наред се случват изневери и разводи. А днес до президента стои най-любящият и верен човек и най-близкият му съратник. Какво характеризира тази нова по рода си първа дама? Освен широко коментираната възрастова разлика между нея и съпруга й, влечението й към роклите на \"Луи Вюитон\" и близостта й с хайлайфа? Френската журналистка Маел Брюн разкрива жената зад привидностите в първата биографична книга, посветена на първата дама на Франция - \"Брижит Макрон – интимно\". Любопитният том излиза на български с логото на издателство \"Милениум\". Като се позовава на над петдесет проведени от нея или цитирани интервюта, авторката ни представя многопластовата личност, от която се интересуват всички световни медии. Слухът и позорът Слухът обаче започва да се разпространява. Семейството производители на шоколад вече знаят всичко. Получават анонимни писма. Същото се случва и в \"Ла Провиданс\". Близък до фамилията дори говори за \"храчки по вратата\", което също трябва да понесат. Преувеличена или не, със сигурност ситуацията е изключително напрегната и семейство Троньо са скандализирани. Отношенията с най-малката дъщеря дотолкова охладняват, че години наред никой не контактува с нея в Туке. \"Любящите ѝ и сплотени\" братя и сестри я забравят, както самата тя ги описва. В семейното завещание родителите на Брижит ѝ оставят вила \"Монежан\", която тя толкова обича. Ала там тя също е в изолация – дори на плажа, където кабините на братята и сестрите са едни до други, никой не разговаря с нея. Но най-тежко е положението на Брижит в собствения ѝ дом. Когато съпругът ѝ научава истината, реакцията му е изключително остра. Да бъде заменен заради съученик на дъщеря му, тийнейджър, когото при това толкова често приема в дома си? Такава рана трудно може да бъде излекувана. И банкерът – слабо податлив на чувства според събраните свидетелства – без никакво колебание напуска семейния дом. Разводът им става официален едва десетина години по-късно, през януари 2006 г., тъй като има много формалности и детайли за доизчистване. Но раздялата е незабавна. Поразен от случилото се, господин Озиер напуска къщата на ул. \"Сен Симон\" и никога повече не се връща там. \"Не го видяхме повече. Като че ли се беше изпарил\", отбелязват с учудване двама от съседите им тогава. \"За него това беше непростима обида! – коментира една от познатите им. – Трябва да го разберем. Предполагам, че и впоследствие никак не му беше лесно да гледа как децата му започват да уважават Еманюел\". Според журналистката Силви Бомел Андре-Луи Озиер не присъства дори на погребението на собствената си майка от страх да не срещне бившата си съпруга. \"Този човек явно просто не иска да общува с никого след всичко, което му се е случило\", анализира тя. Брижит остава в къщата в \"Анривил\" заедно с трите си деца и продължава да преподава в \"Ла Провиданс\", където колегите ѝ вече знаят всичко за личните ѝ терзания. \"Тя беше наистина смела – търпелива и решителна! – възхищава ѝ се Еманюел Макрон в \"Революция\". – Имаше съпруг и три деца, а аз бях просто ученик и нищо повече. Не се влюби в мен заради положението, комфорта или сигурността, нито заради пари или други удобства. Напротив – отказа се от всичко това заради мен. Но никога не престана да се грижа за децата си, не се опита да им се наложи, просто с голяма нежност им показа, че и немислимото може да се случи\". Прочитът на Брижит по този въпрос е по-нюансиран. \"Осъзнавам, че причиних огромна болка на децата си. Именно за това се упреквам най-много – признава тя пред \"Ел\". – Но не можех да не го направя. Има моменти в живота, когато човек трябва да взема жизненоважни решения. За мен това беше точно такъв момент\". Но дори и след раздялата със съпруга ѝ отношенията с Макрон не са напълно нелегитимни, а още по-далеч са от това да бъдат приети. Макар и първата дама да твърди, че не възприема тази любов като престъпление, на практика тя се държи точно така. Въпреки че рядко някой се осмелява да ѝ постави въпроса открито, тя достатъчно се самообвинява и дори си налага самоизолация. В \"Ла Провиданс\" нямат желание ситуацията да се коментира излишно и се задоволяват само с подигравателно шушукане, неодобрителни погледи и нескрита неохота, когато някому се наложи да общува с Брижит. Приятелките и колежките ѝ изведнъж стават прекалено заети, за да обядват или да излизат с нея. Самата тя не настоява за подобни срещи. Когато среща познати на улицата, избягва погледите им. \"И към семейство Макрон се отнасяха като към чумави. Затова и те в крайна сметка започнаха да се държат като такива\", анализира техен близък. Брижит е много дискретна по темата, трудно ѝ е да говори за това, рядко се отпуска. По-късно признава, че по онова време е загубила всичките си приятелки – всички, с които преди е излизала на кафе или е ходела на почивки, вече не са искали дори да разговарят с нея. Раздялата с Андре-Луи Озиер за Брижит е раздяла с всичко – с обществената среда, с приятелския кръг, със стила на живот, който води до онзи момент. И все пак няма как да започне всичко отначало, в по-голяма анонимност, заедно с бившия си ученик, тъй като децата ѝ учат в Амиен, а тя все още работи в \"Ла Провиданс\". През следващите години двамата поддържат отношения от разстояние. След като успешно полага държавния си изпит с научен профил с много добра оценка, Еманюел Макрон продължава образованието си, но този път се мести в малък апартамент, който родителите му купуват на \"Рю дьо ла Санте\". Прекарва първата година от подготвителния клас и подготвителната година за Висшето педагогическо училище, завършва магистърска програма и получава Диплома за по-задълбочено обучение (DEA) по философия в университета в Нантер. Следва Институтът по политически науки в Париж, а след него прекарва три години и в Националното висше училище по администрация (ENA) в Страсбург, като в този период преминава и шестмесечен стаж във френското посолство в Нигерия. Продължава да сменя постовете и да създава нови контакти. Именно в Елзас той се обвързва с онези, с които впоследствие най-често се среща по върховете на държавната власт. Сред тях са Гаспар Ганзер, бъдещ съветник по комуникацията на Франсоа Оланд; Матиас Вишра, комуто предстои да стане началник на екипа на парижките кметове Бертран Делано и Ан Идалго; както и дипломатическият съветник в Елисейския дворец Орелиен Льошевалие. Между 2002 г. и 2004 г. обаче тези бъдещи влиятелни личности са само приятелски кръг, който се събира веднъж-дваж в седмицата за по питие в Академията на бирата или по караоке баровете. Самият Еманюел Макрон не е винаги изцяло на разположение да води подобен студентски живот, тъй като уикендите бърза да се прибере при Брижит. \"Докато някои преговаряха в Страсбург, той предпочиташе да се връща в Туке – спомня си Гаспар Ганзер. – Всеки петък, след часа по испански език, той тичаше към гарата и скачаше във влака\". Според някои именно заради този двоен живот той на два пъти се проваля на изпита за \"Екол Нормал\". Еманюел Макрон при всички положения обаче вижда бъдещето си начертано далеч напред. А Брижит остава в Амиен, измъчвана от \"провинциалните клюки\", които непрестанно трябва да опровергава.", "date": "2018.06.29", "title": "Откъс от \"Брижит Макрон - интимно\" на Маел Брюн"}
{"url": "https://www.dnevnik.bg/politika/2018/06/29/3208604_parlamentut_shte_izleze_vuv_vakanciia_niama_da_gleda/", "text": "Предложението на БСП парламентът да не почива през август за да приеме закон за хората с увреждания не беше одобрено. \"За\" отмяна на ваканцията гласуваха 69 депутати от БСП и 1 от ГЕРБ. 101 народни представители се въздържаха. За последните 20 години депутатите не са почивали през август само през 2006 г., преди приемането на България в ЕС. Мотивите за предложението на лидера на БСП Корнелия Нинова бяха, че социалното министерство ще бъде готово с проект за закон за хората с увреждания в края на юли и законът трябва да бъде приет колкото се може по-скоро. Дебатите се превърнаха в размяна на обвинения между партиите надпревара за популистки изказвания. \"Трябваше да го изпипате, да предложите промяна. Тогава щях да се съглася\", каза лидерът на \"Атака\" и групата на \"Обединени патриоти\" в парламента Волен Сидеров. Той предложи, ако се приеме отмяна на ваканцията, да се обсъди признаването на Крим за част от Руската федерация, да паднат новините на турски и да бъде прекратен договорът за наем на американските бази в България. Вигенин да си каже за Крим, призова Сидеров. Веселин Марешки добави, че още сега може да бъде гледано развалянето на договорите за базите. \"Г-н Сидеров, обичате да се упражнявате по тази тема, но вие натиснахте копчето  и подкрепихте правителството , което удължи санкциите преди няколко часа\", отговори Кристиан Вигенин, който, като външен министър в правителството \"Орешарски\", посети Украйна в дните около анексирането. По-късно Сидеров уточни, че не е гласувал във вота на недоверие, но само защото не му работел пултът. \"Този закон е чакан дълго време и трябва да бъде направен както трябва. Ако трябва, и през август може да дойдем да гласуваме\", върна се на темата Николай Сираков (ГЕРБ). \"Законите за хората с увреждания ще стоят в парламента цяло лято, както и майките на деца с увреждания в палатките, а ние през това време ще почиваме\", каза Корнелия Нинова. Тя добави, че днес омбудсманът Мая Манолова ще внесе законови промени след разговорите с майките на деца с увреждания. Тя уточни, че ако те отговарят на исканията на майките, оглавяваната от нея партия ще припознае промените. \"Нямали сте били материал за работа - ето ви един материал\", каза Нинова. Тя призова управляващите да бъдат честни и откровени и да кажат, че не искат да работят през август. \"Можехте да поискате отмяна на лятната ваканция и по друг начин, да стане без панаир. Г-жо Нинова, вие сте лидер на столетницата. Една столетна партия не й отива да подскача, защото може да получи инфаркт\", каза депутатът от ГЕРБ Тома Биков. \"Когато една столетна партия започне да подскача, можем да се усъмним, че е болна, дементно болна и не се държи адекватно\", добави той. Г-жо Нинова, не чупете парламента един ден може да ви потрябва, призова Биков.", "date": "2018.06.29", "title": "Парламентът ще излезе във ваканция, няма да гледа закона за хората с увреждания"}
{"url": "https://www.dnevnik.bg/sport/2018/06/29/3208594_purvata_faza_na_svetovnoto_v_rusiia_v_chisla_fakti_i/", "text": "Колебливо представяне на фаворитите, порой от дузпи при дебюта на системата за видеонаблюдение и рекорден брой автоголове. Това бяха част от  тенденциите в груповата фаза на световното първенство по футбол , която завърши в четвъртък. Уругвай, Русия, Испания, Португалия, Франция, Дания, Хърватия, Аржентина, Бразилия, Швейцария, Швеция, Мексико, Белгия, Англия, Колумбия и Япония останаха в битката за световната титла. Директните елиминации на мондиала  в Русия започват в събота. Преди последните 16 отбора да започнат най-вълнуващата част от турнира, е време за равносметка на случилото се в груповата фаза.  - Нито един африкански отбор не успя да прескочи груповата фаза на турнира. Това се случва за пръв път от 1982 г. Тогава обаче участниците от Африка са само два - Алжир и Камерун, докато сега бяха цели пет - Египет, Мароко, Нигерия, Сенегал и Тунис.  - Само един мач без отбелязан гол имаше от началото на мондиала. Това е най-малкият брой нулеви равенства в групова фаза, откакто участниците бяха увеличени от 24 на 32.  - За пръв път в историята на световните първенства всеки от участниците отбеляза поне два гола. В четвъртък това направи и дебютантът Панама при загубата с 1:2 от Тунис.  - Само три червени картона бяха показани в груповата фаза на Русия 2018 г. За последно толкова малко е имало през 1982 г., когато мачовете бяха с 12 по-малко. В Бразилия преди четири години бяха вдигнати девет червени картона, в Южна Африка през 2010 г. - 13, а в Германия през 2006 г. - цели 18.  - За четвърти път в последните пет мондиала световният шампион отпада още в груповата фаза. Германия последва съдбата на Испания от 2014 г., Италия от 2010 г. и Франция от 2002 г.  - С пет попадения в два мача Хари Кейн води в класирането при голмайсторите. Той има един гол аванс пред Кристиано Роналдо и Ромелу Лукаку.  - Седем гола бяха отбелязани в най-резултатните мачове от груповата фазa. Любопитното е, че те дойдоха от една група в един и същи кръг - победата на Белгия срещу Тунис с 5:2 и на Англия срещу Панама с 6:1.  - Рекордните девет автогола паднаха в груповата фаза на тазгодишния мондиал.  - Толкова бяха мачовете, които завършиха при резултат 1:0. Това беше най-често срещаният резултат в груповата фаза. Другият беше 2:1, както завършиха 11 от срещите.  - Използването на системата за видеоповторения (VAR) доведе до рекорден брой отсъдени дузпи. С 24-те наказателни удара в груповата фаза мондиалът в Русия драстично подобри предишното върхово постижение - 18 през 1998 и 2002 г.  - Късните голове изобилстваха по терените в Русия. Цели 28 паднаха след 80-ата минута на двубоите. Преди четири години в Бразилия имаше общо 29 такива попадения в целия турнир.  - Вратарят на Египет Есам ел Хадари счупи рекорда за най-възрастен участник в световни футболни финали. На 45 години и 161 дни той подобри драстично предишното върхово постижение, което беше на колумбийския му колега Фарид Мондрагон (43 години и три дни). - Толкова бяха отбелязаните попадения в груповата фаза на световното, или 2.54 средно на мач. Головете са с 18 по-малко, отколкото в Бразилия преди четири години, но със 17 повече, отколкото в Южна Африка през 2010 г.  - Броят на жълтите картони, показани в груповата фаза на турнира. За пръв път в историята на световни първенства картоните се оказаха критерий, който определи участник в директните елиминации. Япония изпревари Сенегал само защото получи един жълт картон по-малко в трите си мача.", "date": "2018.06.29", "title": "Първата фаза на световното в Русия (в числа, факти и графики)"}
{"url": "https://www.dnevnik.bg/detski_dnevnik/2018/06/29/3207395_s_decata_v_pochivnite_dni_30_juni_i_1_juli/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Невероятната история за гладиаторите Приск и Вер, пощадени от император Тит при откриването на Колизеума в Рим, ще разкаже на децата в \"Музейко\" актрисата Йоана Буковска-Давидова. Тя ще влезе в ролата на Музейковец за един ден от 11 часа. - Празник на дивите цветя е организиран в ботаническата градина на БАН. Малки и големи могат да се включат в творческите ателиета \"Цветя от хартия\", \"Балерини от изсушени цветя\", \"Как да си направим хербарии\". Посетителите ще могат да разгледат и оранжериите на Ботаническата градина, в които се отглеждат над 3 300 вида растения от всички континенти.  - Изложба на \"История на изкуството за деца\" ще покаже рисунките на деца от 4 до 10 години, съобщиха организаторите от Детската къща и Градска Художествена Галерия Варна. От февруари до юни малките художници се запознаха с различни стилове и епохи в изкуството и ги пресъздаваха. Заключителната изложба съдържа творби на 15 деца, посещавали ателието. -  Празник на киселото мляко  събира местните фермери, майстори на художествени занаяти и на домашната кухня. В празника ще се включат и представители на съседни общини от България и Сърбия. Ще има конкурси за домашно приготвени кисели млека, сирена, кашкавали и други ястия и десерти с кисело мляко. За гостите и участниците в празника са организирани дегустации на млечни продукти, ястия и десерти, фолклорна програма.  - Празникът на Еленския Балкан ще започне с пешеходен поход в съботния ден. Запалените туристи ще тръгнат от село Мийковци и ще извървят над 10 км преход до хижа \"Чумерна\". За участниците в похода е организиран транспорт от град Елена до селото, който ще тръгне от площад \"Иларион Макариополски\" в града в 9 часа. При хубаво време в следобедните часове на поляните ще има игри и състезания за всяка възраст, ако пък вали спортният дух ще се пренесе в планинската хижа.  В района на село Мийковци ще се състои етап от Европейското първенство по ориентиране за юноши и девойки до 18 години. В състезанията по дълга дистанция ще участват над 400 души. Неделя  - да правят керамични икони са поканени децата в детския център на Националния исторически музей. Посетителите ще научат за иконографията на светите образи, за значението на иконата и за техниката на изработка на релефни керамични икони. Материали, инструменти и модели ще бъдат осигурени от организаторите. Ателието започва в 10:30 ч., и ще продължи до 15:30 ч., като занятията за децата са безплатни, вход за придружители - 3 лв.  - Как да напишем тайно съобщение, което дори родителите ни не могат да разберат? Защо възникват шифрите? От каменните плочи до шифровъчните машини, от 16 часа детският научен център \"Музейко\" кани деца над 8 години в света на секретната комуникация. В работилницата \"Тайнопис за шпиони и контрашпиони\" те ще разберат защо и как е възникнала нуждата от разменяне на тайни съобщения. Ще видят различни техники за кодиране, които после могат да приложат, като напишат сами тайно съобщение с фенолфталеин и проявят с амоняк.  - Плаване със сал и стрелба с требушет ще са сред предизвикателствата на  \"Приключенски многобой – Мездра 2018\" . Събитието ще се проведе от 10 часа в и около археологически комплекс \"Калето\".  - На международния фолклорен конкурс \"Пауталия\" ще се съберат над 3000 участници от България, Сърбия и Македония.", "date": "2018.06.29", "title": "С децата в почивните дни (30 юни и 1 юли)"}
{"url": "https://www.dnevnik.bg/zelen/2018/06/29/3208591_vsichki_durjavi-chlenki_na_junesko_podkrepili/", "text": "Всички държави, които членуват в Комитета по световното наследство на ЮНЕСКО, са подкрепили решението на Министерския съвет от декември 2017 г. за изменения в действащия план за управление на Национален парк \"Пирин\". България е получила зелена светлина да не прави пълна екологична оценка на плана за управление на парка, а само на конкретни инвестиционни намерения, като строителство на втори кабинков лифт, например. Това съобщи вицепремиерът Валери Симеонов на специална пресконференция в Министерския съвет веднага след завръщането на българската делегация от тазгодишното заседание на комитета в Бахрейн. Симеонов оглавяваше  делегация от шестима представители на кабинета,  която лобира за преразглеждането и промените в първоначалния вариант на решението за Пирин. Паркът е включен в списъка на ЮНЕСКО с обекти от световното наследство. Вчера комитетът на ЮНЕСКО гласува  редактирано решение,  в което отпадат заявени опасения за състоянието на парка, смекчен е категоричният тон и  са променени важни препоръки и искания на комитета  към правителството: кабинетът да не прилага спорните изменения в настоящия план за управление на парка, докато не бъде направена пълна екологична оценка на проекта за новия план ( ). Става дума за поправките, гласувани от Министерския съвет между коледните и новогодишните празници, които предизвикаха гражданско недоволство и продължаващи до момента протести заради опасения от масови сечи и презастрояване на парка. Според текста с гласуваните поправки, качен на сайта на ЮНЕСКО обаче, гласуваното решение е смекчено на дипломатична препоръка правителството   от прилагането на тези поправки, преди да бъде направена екологична оценка на плана и произнасянето на Върховния административен съд. Симеонов иска постоянен представител на България в ЮНЕСКО Вицепремиерът обясни, че според него до  първоначалния проект за решение на ЮНЕСКО  се е стигнало, защото България няма постоянен представител в комитета. Затова той ще предложи кабинетът да излъчи такъв представител, който да не позволява на \"псевдозелени организации да въздействат и заблуждават експертите в ЮНЕСКО\". Сред тези зелени организации вицепремиерът назова специално международната организация WWF. Kато следствие от тези \"саботажи на зелените\" се стигало до подобни проекторешения на ЮНЕСКО, които обезсилват български правителствени решения и – по думите му – противоречат на българското законодателство. Според вицепремиера нуждата от пълна екологична оценка на планове за управление ( .) е спекулация. Симеонов наблегна на факта, че решението на Върховния административен съд не е окончателно, защото се обжалва от министъра на екологията Нено Димов. По думите му сегашното решение на ВАС е правен абсурд. Единствената държава, която си позволи открито да лобира срещу опазването на световното наследство е България. Това посочват в отговор на нападките на Валери Симеонов от WWF. Натискът на българското правителство осигури подкрепата на Азербайджан и по този начин беше отслабено решението за Пирин, уточняват от международната организация. Делегацията на WWF на заседанието на Комитета на ЮНЕСКО е участвала като наблюдател, за да подкрепи \"силни решения за природата\", като опазването на резервата Селуз в Танзания, Пирин, Големия бариерен риф на Белиз, Национален парк \"Сочи\" в Западен Кавказ, разясни за \"Дневник\" Владимир Иванов от организацията. Той уточнява, че подкрепата се изразява в общо усилие на правителства и на организации да защитят обектите на ЮНЕСКО, с които разполагат. От WWF напомнят, че обратно на тезата на Валери Симеонов, българското и европейското законодателство изискват на плана за управление да се направи екологична оценка. \"Смисълът й е да се оцени комплексно ефекта от всички дейности на територията на националния парк върху природата, която той опазва. Особено важно е това да се направи при намерения за нови строежи и сечи в парка,\" разясняват еколозите. Те предупреждават, че избягването на подобна оценка и оставянето й на парче за в бъдеще отваря вратата за злоупотреби - с корумпирани служители, с разрешителни, с надхвърляне на площи за строителни дейности. Абсурдът е по-скоро един екоминистър да обжалва решение на Върховния съд в полза на природата, репликират от международната природозащитна организация. Грешките в договора с концесионера \"Юлен\" били технически Запитан как ще реагира правителството на призивът на прокуратурата с концесионния договор с \"Юлен\" с оглед констатираните от главното обвинение редица нарушения при изпълнението му през годините, Валери Симеонов заяви, че Министерски съвет ще добави анекс към договора, с който да се отстранят грубите грешки, които с допуснати заради първоначално сключения договор като подчерта, че тези грешки са технически. ", "date": "2018.06.29", "title": "Всички държави в ЮНЕСКО са подкрепили решението на кабинета за Пирин, твърди Валери Симеонов (допълнена)"}
{"url": "https://www.dnevnik.bg/sport/2018/06/29/3208609_grigor_dimitrov_shte_igrae_s_vavrinka_v_purviia_krug/", "text": "Григор Димитров ще се изправи срещу носителя на три титли от Големия шлем Стан Вавринка в първия кръг на \"Уимбълдън\". Българинът, който игра полуфинал в Лондон през 2014 г., е поставен под №6 в схемата. Вавринка, за когото тревните кортове са най-неудобната настилка, влиза в турнира като №225 в световната ранглиста. 33-годишният швейцарец все още търси предишната си форма, след като заради операция пропусна втората половина на миналия сезон. Трикратният шампион в Големия шлем има само пет победи в 13-те си мача през 2018 г. Той отпадна в първия кръг на \"Ролан Гарос\" и във втория на Аustralian Open, а на тревни кортове изигра три двубоя - победа срещу Камерън Нори (6:2, 6:3) и загуби от Сам Куери (5:7, 7:6, 1:6) и Анди Мъри (1:6, 3:6). Димитров също не се намира в добра форма. След разочароващия сезон на клей българинът започна с големи надежди сезона на трева, но отпадна още във втория кръг на турнира в \"Куинс\" след тежко поражение за 65 минути срещу Новак Джокович. Шампионът от финалите на АТП все пак загря за \"Уимбълдън\" с две победи в демонстративните турнири на трева. Освен това той има предимство срещу Вавринка, като спечели всеки един от последните четири двубоя помежду им. Те имат една среща на тревни кортове - в полуфиналите в \"Куинс\" през 2014 г., когато Димитров се наложи с категоричното 6:2, 6:4, а впоследствие вдигна трофея. Победителят от седмия им двубой ще играе във втория кръг италианеца Томас Фабиано или индиеца Юки Бамбри. Първият поставен, който Димитров може да срещне, е голямата надежда на гръцкия тенис Стефанос Циципс в третия кръг. Потенциални съперници на българина при достигане до осминафиналите са Джон Иснър и Пабло Кареньо Буста, а при евентуален четвъртфинал - миналогодишният финалист Марин Чилич, Милош Раонич и Лука Пуи. Това е втората четвърт на основната схема. Рекордьорът по титли от Големия шлем и \"Уимбълдън\" Роджър Федерер ще започне защитата на титлата срещу сърбина Душан Лайович. 36-годишният швейцарец преследва девети трофей от най-стария и престижен турнир в света. При успех срещу Лайович Федерер ще играе със словака Лукаш Лацко или французина Бенжамен Бонзи. Първото голямо препятствие, което се очертава пред водача в основната схема, е Борна Чорич. Двамата се срещнаха в неделя във финала на турнира в Хале, 21-годишният хърватин неочаквано детронира деветкратния шампион в надпреварата и го свали от първото място в световната ранглиста. Нова среща между двамата е възможна в осминафиналите на \"Уимбълдън\". Четвъртфиналите също крият потенциална опасност за Федерер по пътя към деветата титла в \"Ол Ингланд клъб\". Там швейцарецът може да срещне някого измежду Сам Куери и Кевин Андерсън. Носителят на 16 титли от Големия шлем и двукратен шампион от 'Уимбълдън\" Рафаел Надал ще играе с Дуди Села от Израел. При успех испанецът ще срещне във втория кръг Михаил Кукушкин от Казахстан или Вашек Поспишил от Канада. Първият поставен, който световният №1 може да срещне, е сензацията от \"Ролан Гарос\" Марко Чекинато в третия кръг. В осминафиналите потенциални съперници на Надал са Диего Шварцман и Фабио Фонини. В този поток внимание предизвиква и присъствието на Миша Зверев. Другите поставени в тази най-долна четвърт на схемата са Хуан Мартин дел Потро, Давид Гофен, Джак Сок и Денис Шаповалов. Изключително интригуваща и непредвидима се очертава третата четвърт. Тя предлага няколко страхотни мача още в първия кръг - Новак Джокович срещу Тенис Сандгрен, Доминик Тийм срещу Маркос Багдатис, Ник Кириос срещу Денис Истомин, Фернандо Вердаско срещу Франсис Тиафо и Карен Хачанов срещу Давид Ферер. В тази част на схемата са още поставеният под №4 Александър Зверев, Кайл Едмънд и Кей Нишикори. Германецът и британецът започват турнира срещу австралийски опоненти - Джеймс Дъкуърт и Алекс Болт, а японецът ще срещне Крисчън Харисън от САЩ.", "date": "2018.06.29", "title": "Григор Димитров ще играе с Вавринка в първия кръг на \"Уимбълдън\""}
{"url": "https://www.dnevnik.bg/evropa/evrofinansirane/beneficienti/medii/2018/06/29/3208633_sluchaiat_s_mariia_cherneva_moje_da_suzdade/", "text": "Начинът, по който е обявено  временното отнемане на ресор \"Здравеопазване\" на журналиста Мария Чернева , може да създаде атмосфера на страх, както и съобразяване сред останалите редактори и репортери в програмата на БНТ. Също така е предпоставка за задействане на познати механизми на автоцензура в програмното съдържание. Това е позицията на Асоциацията на европейските журналисти – България (АЕЖ), по повод казуса. Журналистката, която е с близо 30-годишен опит в националната телевизия, обяви, че ще подаде молба за напускане, след като по думите й е била подложена на унизително отношение и й е бил отнет ресор \"Здравеопазване\". \"Чернева посочва пред АЕЖ-България, че на събрание пред целия екип на медията е било обявено, че е отстранена от ресора си вследствие на постъпила жалба във връзка с дейността й като член на обществения съвет към Фонда за лечение на деца в чужбина\", аргументират се журналистите.  Те питат защо ръководството на БНТ не се е запознало с гледната точка на Мария Чернева, преди публично да обяви решението да ѝ се отнеме ресор \"Здравеопазване\". \"Какви професионални аргументи има ръководството за своето решение и как те са свързани с работата на журналистката като здравен репортер\", поставят въпросите си те и питат каква е стратегията на телевизията да гарантира, че нейният представител във фонда и заместникът му ще отстояват единствено обществения интерес и най-добрия интерес на децата. \"Общественият оператор БНТ дължи на своите зрители и на цялата общественост откритост и прозрачност по отношение на решенията си и да отстоява високи професионални и етични стандарти\", завършват от АЕЖ. ", "date": "2018.06.29", "title": "Случаят с Мария Чернева може да създаде автоцензура, смята асоциацията"}
{"url": "https://www.dnevnik.bg/ot_vas/novini_ot_vas/2018/06/29/3207921_na_razhodka_v_gurciia/", "text": "По стълбите за Девически манастир \"Свети Йоан Предтеча\" в гръцкото с. Акритохори.", "date": "2018.06.29", "title": "На разходка в Гърция"}
{"url": "https://www.dnevnik.bg/gradska_sreda/2018/06/29/3208614_preobraziavaneto_na_centura_na_sofiia_zapova_v/", "text": "В понеделник - 2 юли, започват ремонти в района на центъра на София между площадите \"Александър Невски\", \"Народно събрание\", булевардите \"Цар Освободител\" и \"Васил Левски\", градинката \"Кристал\" и улица \"Московска\". Резултатът ще бъде видим догодина в изпълнение на цялостно преобразяване на зоната, който предвижда площадът около катедралния храм да бъде изцяло пешеходна зона. Общата  стойност на проекта е 21.5 млн. лева  (19.5 са европейско финансиране), а изпълнител е строителната фирма \"ПСТ груп\". Миналата година по искане на кмета Йорданка Фандъкова договорите на фирмата с общината за поддръжка на улиците в 5 района на града  бяха прекратени заради некачествено изпълнение . Архитектурният проект е на студиото на Иво Пантелеев, които направиха и проекта за ремонт на улица \"Граф Игнатиев\" и прилежащите й площади,  който ще се изпълнява до края на годината . Проектът предвижда всички кофи за смет да са под земята, да бъдат изградени 5 тоалетни, 3 зарядни станции за електрически автомобили, ремонти на тротоарите и настилките, където се налага, подмяна на лампите. В понеделник ще започне първият етап от проекта - ремонти на бул. \"Васил Левски\" от паметника при кръстовището с бул. \"Янко Сакъзов\" до бул. \"Патриарх Евтимий\", градините \"Кристал\" и \"Климент Охридски\" - пред Националната художествена академия, и улица \"Московска\". Дейностите по булеварда ще приключат до края на този юли, като ще се затваря за движение по едно платно в посока. За другите обекти срокът за приключване е до октомври. През следващата година ще бъдат направени ремонти на бул. \"Цар Освободител\", за което ще се търси лицензирана фирма с право да работи с жълти павета, площадите \"Народно събрание\" и \"Александър Невски\" до улица \"Г.С. Раковски\", като този участък ще бъде изцяло пешеходен. \"Дано да са си взели поука\" Кметът на София описа договора с \"ПСТ груп\", (както и този за 24 млн. лева с \"Джи пи груп\" за \"Граф Игнатиев\") като \"един от най-строгите, който до този момент съм виждала в държавата изобщо\". Гаранцията за всички обекти е 5 години, като фирмата ще внесе и \"банкова гаранция\" от 500 хиляди лева, половината от които общината ще задържи до края на изтичането й. Другите 250 хил. \"ПСТ груп\" ще си получи до издаването на акт 15 на обектите. Глобата за неспазването на сроковете е 180 хил. лева лв за всеки ден пророчие. Санкцията за некачествено изпълнение е 900 хил. лева, а ако нередностите не бъдат остранени от фирмата, ще го направи общината, но ще глоби фирмата с 3 пъти стойността на дейностите. Попитана защо общината сключва договор с фирма, чийто договори е прекратила, Фандъкова каза: \"Дано са си взели поука\" и посочи, че строгият договор е гаранция, че изпълнението на ремонтите ще бъде качествено. Дружеството \"ПСТ груп\" бе основано през 2008 г. като \"Пътностроителна техника\" и беше част от свързаното с бизнесмена Васил Божков \"Холдинг Пътища\". Впоследствие фирмата беше заложена в Първа инвестиционна банка. До момента фирмата е заложена и има два частично вдигнати запора към банката - за по 55 млн. лева всеки, като е собственост на регистрираното в Кипър \"Колвик сървисис лимитид\".", "date": "2018.06.29", "title": "Преобразяването на центъра на София започва в понеделник и ще приключи догодина"}
{"url": "https://www.dnevnik.bg/evropa/2018/06/29/3208645_bulgariia_iska_bankoviiat_sujuz_i_chakalniata_za/", "text": "България иска да влезе в един ден в банковия съюз и в чакалнята на еврозоната. Това се разбра от изказването на премиера Бойко Борисов на втория ден от Европейския съвет в Брюксел,  преди да представи пред Еврогрупата  кандидатурата на страната за чакалнята на еврозоната. \"Това, което на колегите ще кажа – банковият съюз и чакалнята на еврозоната трябва да станат в един ден, готови сме на банковия съюз, но в един ден с подписването и чакалнята на еврозоната\", заяви той. \"Нека да има съответния мониторинг, но да имам и твърда дата, че това ще се случи. Такива са регламентите, такива са правилата\", каза още Борисов. Попитан за посочената от него дата (14 юли) за разговор на финансовия министър Владислав Горанов с колегите му от еврозоната, той заяви: \"Няма да говоря повече за дати и конкретика, защото банкерите са много чувствителни на тези изказвания и много се дразнят, когато някой премиер започне да има дава политически указания през медиите. Може да е било 13-и, ако вас ви заставя да работите по 30 часа на ден, съм сигурен, че и вие ще започнете да бъркате датите, защото все пак всеки човек има биологичен ритъм, обясни той. За споразумението за мигрантите Борисов коментира и резултатите от  разговорите за мигрантите , като многократно се оплака от това, че срещата е продължила изключително дълго: \"До 6 часа българско време беше. Предложих синдикати да направим, профсъюзи, защото такова работно време няма. Тука вчера колегата ме питаше за работно време. Шест часа знаете колко е българско време и сега е 11.\" Всичко, което ние сме предложили, колегите го утвърдиха във всяко отношение. Започваме с повече пари и още повече засилване на работата по външните граници. Подразни ме това, че всички говорят само за Италия, Испания и Гърция, тъй като България си е свършила работата, подчерта Борисов. \"За радост всички приеха, че и вторият транш за Турция, не само първият, но и втория трябва да бъде отблокиран\", каза още премиерът, като изтъкна, че споразумението с Турция работи. Той обърна внимание на договорената солидарност за външните граници с \"допълнителната думичка \"доброволно\" \" и обясни, че на това са държали страните от Вишеградската четворка (Полша, Чехия, Словакия, Унгария). \"Излизането със съответните платформи извън ЕС, защото основната криза идва по море, и тука се споразумяхме да се работи много активно и от съвета, и от комисията и двустранни срещи на тези държави, които имат исторически връзки с Африка, за подписването на подобни споразумения, без от името на тези държави да предопределяме или да говорим от тяхно име.\" Другото важно е преразпределението или вторичното разпределение между държавите членки. Там ключовата дума според Борисов е доброволно. \"Центровете, за които се говори, са доброволни и тези държави, които ги искат.\" Сред другите решения той изтъкна, че въпреки съпротивата е било прието и за Македония, и за Албания да започнат преговори с ЕС през 2019 г., както бе решено  на Съвет по общи въпроси  по-рано тази седмица.  \"Споразумяхме се за общата европейска отбрана. Всички гласуваха за удължаване на санкциите срещу Русия. До една държавите, всички до една държави, включително Италия. Накрая Италия  деблокира предишните точки , защото това, което те предложиха, ние го приехме, защото то е и правилно. Трябва да бъдем солидарни, това е добре и за България, с тези, които географски са на външните граници\", обясни Борисов.  \"България не искат да я споменават\" Попитан по въпроса за приемните центрове за мигранти в ЕС, той каза: \"България буквално не искат да я споменават, а само я дават за пример.\" На въпрос за евентуално двустранно споразумение за връщане на мигранти с Германия, каквито се готвят да сключат други страни от ЕС и за които са били изпратени писма, той каза, че за България не е имало \"колега, който да не започне с това, че това е едно от най-успешните председателства и в най-трудните теми, които имаше възможност, ги включи и се справи. България пази перфектно външните граници, това, което ме е притеснявало, е, че споразумението с Турция можеше да е блокирано, но и за втория транш беше дадено съгласие, ние сме извадени от разговора.\" \"Аз винаги съм бил за солидарност, ако това писмо го бях получил преди три години, щях да кажа прави сте, дайте да подпишем споразумение, защото през нашата граница, имахме само 30 км ограда, не бяхме подготвени, нито униформи имаха като хората. България вложи стотици милиони в охраната на своята граница и след като го направи, имаме нула миграционен натиск. Тук следва въпросът – ние, спазвайки всички международни спогодби, когато бедстващ човек, дали в морето или на сушата, дойде на нашата граница, ние сме длъжни да го регистрираме. В момента, в който го регистрираме, след три месеца той може да тръгне за която си иска страна в Европа и ако го спрат на границата в Германия или Австрия и кажат \"не те искаме\", той би трябвало да се върне към България. Аз не се съгласих... Затова писахме, че Австрия трябва да се справи до края на годината, но Себастиан (Курц – австрийският канцлер – бел. ред.) каза не, това е много тежка задача, да не слагаме срокове.\" Да гледат Тръмп, а не България На въпрос за критики за нехуманно отношение от българските власти към мигрантите, идващи от група френски адвокати, които ще сезират комисията, той коментира: \"Единственото, което ме интересува на първо място, е правата на българските граждани. Аз помня в Харманли какво беше, когато гореше всичко, всичко беше в кръв, и побоищата между групите мигранти вътре. Аз бях там, на дали тези френски адвокати са били, с цялото ми уважение към тях. Българските граждани трябва да могат да спят спокойно.\" \"Спазвайки всички европейски директиви, за които съм се преборил снощи, тези които бягат от война, ние трябва да им помогнем, но за определен период от време и след това да се върнат по населените места, откъдето са дошли. А икономическите мигранти ние нямаме нужда. Ирландецът Лео (Варадкар - бел.ред.) каза - ние имаме нужда и взехме от Малта, взехме от други места... Сега не България, а може би президента Тръмп... трябва да е във фокуса на тези уважаеми френски адвокати и първо с него да се занимават и после с мен. Или с него не им стиска, а дай сега България\", каза още премиерът. На въпрос дали от България се иска да участва финансово в изграждането на центрове в ЕС той отговори отрицателно (\"Не, има толкова пари в еврокомисията, ние си внасяме своя принос там\") и изтъкна, че България влага много пари и усилия. За вота на недоверие Попитан за коментар по  днешния вот  на недоверие, той каза: \"Така почнахме председателството, те искаха така да го завършим. Направиха всичко възможно. Много им е криво, че всички отчетоха, че дори и организационно, това, което най съм се притеснявал, се справихме перфектно, че дори една кола не загасна на пътя на делегацията, от най-елементарното да започнем. И завършихме с близо 2 млрд. повече договорени в новата финансова рамка. Вчера от 25 слезе на 24% външния дълг, което днеска ми е още един допълнителен коз, когато говоря пред колегите за дълг, за дефицит.\"", "date": "2018.06.29", "title": "Борисов иска България да влезе в един ден в банковия съюз и чакалнята на еврозоната"}
{"url": "https://www.dnevnik.bg/zdrave/2018/06/29/3208652_do_sredata_na_2019_g_shte_ima_elektronno/", "text": "Министърът на здравеопазването Кирил Ананиев трябва да представи концепция за развитие на здравното осигуряване и секторните реформи в системата до 30 септември. Това реши парламентът след приключване на разискванията за Националната здравна карта, инициирани от БСП. Депутатите разгледаха две проекторешения - на ГЕРБ и БСП, свързани с разискванията. Беше прието предложението на ГЕРБ, според което концепцията трябва да се представи след проведено широко обществено обсъждане с всички заинтересовани страни, като резултатите от него трябва да се представят на заседание на Комисията по здравеопазване към Народното събрание. Предложението на БСП бе отхвърлено от депутатите. От опозицията предлагаха в срок до 1 август министърът на здравеопазването да предостави коригиран модел на национална здравна карта, като отчете становищата на съсловните организации, както и на Комисията по здравеопазване. От БСП искаха още в същия срок министърът да представи конкретен модел на здравно осигуряване, както и на финансово-административно управление на системата на здравеопазване. Електронно здравеопазване - до средата на 2019 г. \"До средата на следващата година ще трябва да имаме електронно здравеопазване и национална здравна информационна система\", каза Ананиев по време на разискванията по Националната здравна карта. Той посочи, че електронното здравеопазване е само част от националната здравна информационна система. \"Когато с моя екип влязохме е министерството, електронното здравеопазване беше замразено, но ние го вдигнахме на крака\", каза Ананиев. Здравният министър обеща да предложи два алтернативни модела за бъдещето здравеопазване. \"Всички сме убедени, че този модел, който в момента съществува в нашата страна, не може да продължава да се прилага на практика в бъдеще. Имаме необходимост от промяна на модела\", посочи той информира, че Министерството на здравеопазването работи по новия модел. \"Не един, аз ще предложа два алтернативни модела за бъдещето здравеопазване в нашата страна, ще ги поставя на обществено обсъждане\", декларира Ананиев и добави, че така всички ще могат да отчетат плюсовете и минусите. \"И когато влезем в Народното събрание да го гласуваме, да сме убедени, че избираме този модел, който работи за хората\", каза министърът. По думите му този модел не само ще търси оптимизиране на разходите, а и по-добро ниво на здравеопазването на българите.", "date": "2018.06.29", "title": "До края на септември Кирил Ананиев трябва да представи концепция за здравна реформа"}
{"url": "https://www.dnevnik.bg/sviat/2018/06/29/3208631_kitai_opita_da_uspokoi_es_za_sreshtata_s_lideri_ot/", "text": "Китай осъзнава, че сред останалите членки на ЕС има безпокойство заради сътрудничеството на Пекин със страните от Централна и Източна Европа, заяви заместник-министърът на външните работи на Китай Ван Чао преди срещата \"16+1\" в София идната седмица. Той добави, че страната му не се стреми да подкопае устоите на ЕС, съобщи агенция \"Ройтерс\", цитирана от БТА. Азиатският гигант се опитва да спечели страните от Централна и Източна Европа, включително с годишни срещи на върха. Този факт предизвиква загриженост сред западноевропейски столици, където има опасения, че Пекин се опитва да раздели континента, както и недоволството заради желанието на Китай да контролира съвместните инвестиционни проекти. Точно преди заминаването на китайския премиер Ли Къцян за срещата между Китай и страните от Централна и Източна Европа в София (6-7 юли) Ван Чао заяви, че е наясно с безпокойството на западноевропейските лидери, и увери в подкрепата на Китай за европейската интеграция. \"Вярваме, че насърчаването на сътрудничеството 16+1 и насърчаването на връзките Китай - Европа не се изключват взаимно\", каза заместник-министърът на външните работи на Китай и нарече това сътрудничество открито и прозрачно. \"Единен, стабилен и проспериращ ЕС съвпада с интересите на Китай и нашата позиция няма да се промени\", добави той. При сътрудничеството на Китай със страните от Централна и Източна Европа страната спазва законите на ЕС за търговията, инвестициите и други сфери на действие, увери Ван Чао. Загриженост При европейската си обиколка премиерът на Китай ще посети и Германия, където ще се срещне с канцлера Ангела Меркел. Китай се опитва да изгради сътрудничество с ЕС на фона на търговските спорове, които и двете страни водят със САЩ. Азиатската държава ще е домакин и на среща на върха с ЕС по-късно другия месец. ЕС изпитва същата загриженост като САЩ, що се отнася до достъпа до пазара, правата за интелектуална собственост и принудителните трансфери на технологии, но не се присъединява към заплахите на САЩ за наказателни едностранни мита. Китай и ЕС също ще имат среща на върха в средата на юли. Срещите на върха между ЕС и Китай  станаха по-напрегнати през последните години, като двете страни не успяха да постигнат съвместно изявление на последните две срещи на върха заради несъгласия за островите в Южнокитайско море и търговията.", "date": "2018.06.29", "title": "Китай опита да успокои ЕС за срещата с лидери от Източна Европа в София"}
{"url": "https://www.dnevnik.bg/tehnologii/2018/06/29/3208655_ot_shestgodishnoto_do_prezidenta_trump_-_koi_sa/", "text": "Фитнес инструктори, комедианти, президентът Доналд Тръмп и дори едно шестгодишно момче - това са част от най-влиятелните хора в интернет според сп. Time. Медията основава оценката си на глобалния им авторитет и цялостната им способност да диктуват новините. Участниците не са подредени по определени критерии – всички те са оценени като достатъчно влиятелни, за да влязат в списъка. Корейската поп банда BTS Пет години след дебюта си седемчленната група продължава да трупа популярност. През 2018 г. те издадоха най-високо класирания досега албум в жанра k-pop – Love Yourself, който дебютира на върха на класацията \"Билборд 200\". Страстните им фенове се наричат \"армия\" и в рамките на 24 часа направиха повече гледания на видеото Fake Love, отколкото хитът \"Гангнам стайл\" е натрупал за цялата си история. Логан и Джейк Пол Братята Пол са две от най-големите звезди в Youtube и имат противоречива репутация. През 2018 г. платформата се отказа от сътрудничеството си с Логан, след като той снима как открива мъртво тяло в  \"Гората на самоубийците\"  в Япония. Джейк пък бе критикуван, задето използва думата \"негър\" в своя рап песен. Но двамата имат общо 33 млн. последователи в Youtube, 27 млн. в \"Инстаграм\" и 21 млн. във \"Фейсбук\". Риана След като  критикува \"Снапчат\" , че са използвали лицето ѝ в кампания против домашното насилие, компанията изгуби 800 млн. долара от стойността си. А когато пусна снимка от плажа, на която краката ѝ имат лек мъх, тя вдъхнови вълна от последователи да не се стремят да бъдат идеално гладки. Козметичната ѝ линия \"Фенти\" се превърна незабавно в хит. Шарлът и Дейв Уилнър След новините, че администрацията на Тръмп е отделила повече от  2000 деца от родителите им  – нелегални имигранти, семейство Уилнър създава кампания за набиране на средства във \"Фейсбук\" с целта да събере 1500 долара, които да дари на правозащитна група. Събират 20 млн. и парите ще отидат за правна помощ на мигрантски семейства и плащане на гаранции, така че родителите да бъдат пуснати от затвора и да се съберат с децата си. Наоми Уатанабе Със своите 8 млн. последователи в \"Инстаграм\" 30-годишната Уатанабе е най-популярната звезда в социалните мрежи в Япония. Чувството ѝ за хумор и борбата ѝ със стереотипите за японките я изстреляха към славата преди десет години и оттогава тя е била съдия в X Factor, участвала е в местната версия на Saturday Night Live и влезе в модния бизнес. Президентът Тръмп Франклин Делано Рузвелт имаше радиото, Джон Ф. Кенеди имаше телевизията, Тръмп има \"Туитър\", пише \"Тайм\" и посочва как държавният глава използва платформата да обижда несъгласните с него политици, а понякога да подкопава и решенията на собствената си администрация. Даниел Бейкър и Джоел Мартинес (Desus and Mero) Двамата са комедийно дуо, чиито остри шеги натрупаха огромна популярност в \"Туитър\" - общо имат над 1 млн. последователи. Това им откри пътя към участие в подкасти, предавания на MTV2 и късно токшоу, където коментират политиката и поп културата без сценарий. Сиа Купър Създателката на \"Дневникът на една стегната мама\" е фитнес блогърка, но стана известна с коментарите си под снимките на по-големи знаменитости и промените в алгоритъма на \"Инстаграм\" ѝ докараха 80 000 нови последователи, като тя има вече на 1 млн. и печели близо половин милион долара годишно като инфлуенсър. Кание Уест Той се завърна в \"Туитър\" през април след  едногодишна почивка  и обърка феновете си, като нарече президента Тръмп \"брат\" и заяви, че щом някоя раса или етнос е била под робство 400 години, това му звучи повече като \"избор\". Въпреки това новият му албум дебютира директно на върха на \"Билборд 200\" и повече от 28 млн. души го следват. Роланд Шабо Яни или Лоръл? Този 18-годишен ученик от Джорджия счупи интернет, публикувайки в \"Редит\" запис от vocabulary.com, в който някой произнася думата \"Лоръл\", но тя звучи като \"Яни\" и попита потребителите какво чуват. Последвалата буря в социалните може да се сравни само с истерията по  \"онази рокля\" , която подлуди хората, които я виждаха в две различни разцветки. Еман ал Нафжан Тя е една от най-известните саудитски защитнички на  правата на жените  и двуезичният ѝ блог често бе първият източник на информация за чуждестранните журналисти. Но когато властите в  консервативното кралство  започнаха кампанията си за либерализация и промяна на имиджа на страната, те затегнаха контрола върху борците за права и хвърлиха в затвора по неизяснени обвинения много неудобни фигури, сред които и Ал Нафжан. Скот Роговски Роговски е водещият на приложението HQ Trivia – игра на живо с въпроси от обща култура, която обещава парични награди на участниците. Монолозите и хуморът му привлякоха много фенове, а самият той често се отклонява от сценария. Жените от #BabaeAko Хаштагът, който значи #AзСъмЖена, обедини филипинки, на които им бе писнало от сексистките коментари на 73-годишния президент  Родриго Дутерте . На 12 юни, осем дни след като Дутерте целуна омъжена жена по време на официално посещение в Сеул, 1000 протестиращи се появиха във Филипините, поискаха оставката му и обещаха още протести през юли. Райън от Ryan ToysReview Шестгодишният Райън е Youtube звезда с ревютата си на нови играчки. В един момент миналата година неговият канал бе най-гледаният в платформата в продължение на 40 поредни седмици. Той е и осми сред най-добре платените ютюб звезди със своите 11 млн. долара. Шон Кинг Той стана известен с възхода на движението Black Lives Matter, след като споделяше подробности за убийството на  Майкъл Браун  в \"Туитър\". 18-годишното момче бе застреляно от полицията в  американския град Фъргюсън  през 2014 г. и смъртта му отприщи безредици, а името му се превърна в символ на расовите проблеми в САЩ. Тогава Кинг – бивш пастор и настоящ журналист – имаше 100 000 последователи, сега те са над 1 млн. Според критиците му обаче призивите на Кинг често рискуват да доведат до саморазправа. Тони Лиу и Линдзи Шуйлер Двамата дизайнери използват инстаграм акаунта си DietPrada, за да разобличават имитации на модни феномени, като огромната им фен база понякога кара виновниците да понесат отговорност. През май те критикуваха Кание Уест, че се опитва да си припише скици на Тони Спакман, и рапърът се принуди да се извини. Те посочиха и че супермаркетите \"Таргет\" продават тениски с изображение на дъга, което бе почти идентично с картина на неизвестен мексикански художник, и компанията оттегли дрехите. Мат Дръдж Сайтът \"Дръдж рипорт\" е старомоден и изглежда, сякаш е останал в ерата, когато първо натрупа популярност, публикувайки новината на аферата на Бил Клинтън с  Моника Люински . Сега той агрегира новини от множество източници и се е превърнал в мегафона на десните. Сайтът няма архиви, Дръдж трие туитовете си всеки ден, но медията е мощен източник на трафик със своите над 1 млрд. импресии месечно. Кайла Итсинъс 27-годишната австралийска фитнес треньорка започна бизнеса си през 2014 г. със серии упражнения и съвети за хранене. Сега тя има 10 млн. последователи в \"Инстаграм\", а приложението ѝ Sweat е свалено над 30 млн. пъти и е най-печелившото в категорията \"Фитнес и здраве\" на \"Епъл\". Само през 2017 г. то ѝ е донесло 77 млн. долара. Q Този анонимен потребител започна да публикува загадъчни съобщения във форума 4chan, твърдейки, че има достъп до свръхсекретна информация, която показва, че президентът Тръмп е скрит гений, а Хилъри Клинтън и Барак Обама са зли. От думите му изникнаха теории на конспирацията, които вече са обсъждани в над 130 000 видеа в Youtube. Бизи Филипс Макар да е актриса, тя стана известна в \"Инстаграм\", където през 2016 г. започна да споделя във формата \"Истории\" всекидневието си – от това какво е да бъдеш на първия ред на оскарите до това какво е за една работеща жена да отглежда две деца. Тайлър Блевинс Известен като Ninja, той е герой за феновете на видеоиграта Fortnite. Игрите му на живо, примесени със забавни коментари, са му събрали повече от 230 млн. гледания в Twitch.tv. Това му спечели сделки с \"Ред бул\" и марката за бельо PSD и сега той печели над 1 млн. долара месечно. Лил Микела Тя изглежда като обикновена инстаграм звезда, но всъщност е аватар, чиито произход и цели са неизвестни. Въпреки това светът на модата я възприе като икона на стила и през февруари \"Прада\" си сътрудничи с акаунта ѝ, а през март тя се появи във V Magazine. Учениците от Паркланд, Флорида След поредното масово убийство учениците от гимназията \"Марджъри Стоунман Дъглас\" се превърнаха в едни от най-яростните протестиращи за ограничаване на продажбата на оръжия. Младите активисти се противопоставят на оръжейните лобисти и напомнят на избирателите да държат под контрол конгресмените си. През март благодарение на тяхната кампания стотици хиляди души протестираха във Вашингтон, а в самата Флорида властите бяха принудени да приемат нов закон, който отчасти вдига възрастта за покупка на оръжие на 21 години. Ариел Мартин 17-годишната Baby Ariel, както е известна сред феновете си, е звезда в музикалното приложение Musical.ly със своите 28 млн. последователи. След това тя подписа сделка с \"Атлантик рекърдс\" и започна да издава своя собствена музика, като парчетата ѝ събират десетки милиони гледания в Youtube и Spotify. Кайли Дженър 20-годишната сестра от клана Кардашиян – Дженър, превърна съобщението за раждането на дъщеричката си Сторми в най-харесваната снимка в \"Инстаграм\", детронирайки обявлението на Бионсе за бременността ѝ с близнаци през 2017 г. Няколко седмици по-късно тя туитна, че \"Снапчат\" вече не ѝ е интересен, и компанията незабавно изгуби 1.3 млрд. долара от пазарната си цена. Сега тя е най-високоплатената знаменитост в \"Инстаграм\", като всеки неин спонсориран пост струва близо 1 млн. долара.", "date": "2018.06.29", "title": "От шестгодишното до президента Тръмп - кои са най-влиятелните хора в интернет"}
{"url": "https://www.dnevnik.bg/sport/2018/06/29/3208662_viktoriia_tomova_moje_da_sreshtne_serena_uiliams_vuv/", "text": "Първата ракета на България Виктория Томова е близо до мечтан двубой с носителката на 23 индивидуални титли от Големия шлем Серена Уилямс. За целта двете трябва да преодолеят първия кръг на започващия в понеделник \"Уимбълдън\". Томова ще направи дебют в най-старата тенис надпревара в света, след като за пръв път преодоля квалификации на турнира от Големия шлем. 23-годишната българка ще се изправи в първия кръг срещу чехкинята Тереза Смиткова. Смиткова заема 167-ото място в световната ранглиста и участва с \"уайлд кард\". Тя обаче има силни резултати на трева, достигала е до №57 в света през 2015 г., а през 2014 г. игра осминафинал на \"Уимбълдън\". Това е й най-доброто й постижение в турнирите от Големия шлем. Миналата седмица 23-годишната чехкиня спечели турнира на тревни кортове от категория ITF в Илкли, като започна от квалификациите и записа осем поредни победи по пътя към титлата. Досега Томова и Смиткова не са играели помежду си. За българката, която е №136 в света, това ще е второ участие в турнирите от Големия шлем. През януари тя влезе в основната схема на Australian Open като \"щастлива губеща\" от квалификациите, като  записа тежка загуба от американката Никол Гибс. Серена Уилямс, която преследва осма титла от \"Уимбълдън\", започва турнира срещу холандката Аранча Рус, която е 107-а в световната ранглиста. 37-годишната американката попадна в много силната последна четвърт на схемата. Още в третия кръг е възможна среща с поставената под №5 Елина Свитолина. В осминафиналите потенциална съперничка е финалистката от US Open Мадисън Кийс. Другите сериозни имена в тази част на схемата са шампионката от Australian Open Каролин Вознячки, Коко Вандеуей, Анастасия Севастова, Агниешка Радванска, Луцие Шафаржова и Екатерина Макарова. Световната №1 Симона Халеп започва турнира срещу японката Куруми Нара. Шампионката от \"Ролан Гарос\" също е в доста труден поток, като в третия кръг може да срещне Анастасия Павлюченкова, в четвъртия - Джоана Конта или Елиз Мертенс, а в четвъртфиналите - Петра Квитова, Йелена Остапенко или Мария Шарапова.", "date": "2018.06.29", "title": "Виктория Томова може да срещне Серена Уилямс във втория кръг на \"Уимбълдън\""}
{"url": "https://www.dnevnik.bg/sviat/2018/06/29/3208657_centralnoevropeiskiia_universitet_reshi_da_priema/", "text": "Бордът на Централноевропейския университет реши да започне нормална кандидатстудентска кампания за академичната 2019-2020 г., независимо от продължаващите спорове с правителството на Виктор Орбан за запазване на дейността му в Будапеща. Основаният и частично финансиран от Джордж Сорос университет заявява още в началото, че е изпълнил всички изисквания на унгарското законодателство, но правителството продължава да отказва да приключи този въпрос. С промени в закона кабинетът на Виктор Орбан постави условие чуждестранните университети в Унгария да докажат, че имат академична база и в страната, където са регистрирани. ЦЕУ е с регистрация в щата Ню Йорк, но основната му база е в унгарската столица. Сега от борда на университета посочват, че са изпълнили и новото изискване чрез програма за обучение съвместно с колежа \"Бард\" (Bard College) в Ню Йорк. Това е потвърдено и с изрично писмо на щатските власти, разпространено на 23 юни. През март ръководството реши да открие кампус на ЦЕУ във Виена и сега в решението му се казва, че това е било развитие на историята на университета като присъстващ в няколко държави. Одобрен е наемът за избраното място, както и набирането на персонал за начало на работа и обучение на студенти от септември 2019 г. Ректорът Майкъл Игнатиеф заяви: \"ЦЕУ посреща със задоволство тази декларация на ангажираност на борда към присъствието в Будапеща и към академичната свобода.\" Председателят на борда Леон Ботстийн допълва: \"Унгарското правителство непрекъснато заявява, че след като изпълним всички законови условия, ще се отнасят справедливо към нас и че ЦЕУ ще може да продължи да работи в Унгария; сега е моментът Унгария да изпълни обещанията си.\" Бордът потвърждава отново ангажираността си с университета при всякакви обстоятелства, се казва в разпространеното решение. Атаката на премиера Виктор Орбан срещу Джордж Сорос заради подкрепата на милиардера за либерални каузи постави под въпрос бъдещето на едно от най-реномираните висши учебни заведения в Централна Европа. Непрекъснатият натиск доведе и до решение на Фондация \"Отворено общество\" да премести централата си от Будапеща.", "date": "2018.06.29", "title": "Централноевропейският университет реши да приема студенти в Будапеща"}
{"url": "https://www.dnevnik.bg/evropa/2018/06/29/3208599_turciia_e_skeptichna_za_otnosheniiata_si_s_es_po_vreme/", "text": "Турция не вярва, че ще бъдат направени положителни стъпки с ЕС, докато Австрия е ротационен председател на Съвета на съюза до края на тази година. Това заяви външният министър Мевлют Чавушоглу, давайки израз на напрежението между Анкара и Виена, предаде \"Ройтерс\". Той отбеляза, че не очаква положителни стъпки по отварянето на нови преговорни глави за членството на Турция в ЕС, но заяви, че ще обсъди визовата либерализация с представители на ЕС. Австрия  ще поеме шестмесечното ротационно председателство  на ЕС официално от утре. Това ще й даде важен глас в определянето на дневния ред на много срещи между държавите членки. Виена заяви, че планира да използва председателството си, за да предотврати нови мигрантски вълни към Европа. По-рано тази седмица външните министри на 28-те заявиха, че  водените с Турция преговори  за присъединяване на практика са в мъртва точка, а Анкара все повече се отдалечава от съюза.", "date": "2018.06.29", "title": "Турция е скептична за отношенията си с ЕС по време на австрийското председателство"}
{"url": "https://www.dnevnik.bg/sviat/2018/06/29/3208663_vratata_na_nato_e_otvorena_a_makedoniia_e_na_praga/", "text": "Македония е на прага на НАТО и не бива да изпуска възможността за алианса, за който може да получи покана на срещата на върха на 11 и 12 юли. Това каза генералният секретар на организацията Йенс Столтенберг на среща с македонския премиер Зоран Заев. \"Проблемът за името беше сянка над региона дълго време, но сега  договорът е пример за сътрудничество \", каза още Столтенберг, цитиран от електронното издание МКД. \"Вратата на НАТО е отворена, а вие сте на прага. Искаме да видим бившата югославска Република Македония в регион на стабилност и просперитет\", добави генералният секретар. Той същевременно повтори, че ако договорът не бъде финализиран ( с подписване от президента Георге Иванов  и с положително  гласуване на референдума през есента ), страната не би могла да се присъедини към НАТО. Затова гражданите трябва да се възползват от шанса. \"Не пропускайте тази възможност\", каза още Столтенберг, предаде МКД. След разговора си със Заев той изрази увереност, че на 11 и 12 юли  Македония ще може да бъде поканена  на преговори за присъединяване, която страната чака от 2008 г. Те би трябвало да бъдат завършени за няколко месеца. \"Видяхме мястото си на картата на членките на НАТО. Тридесетото място е за македонското знаме\", написа Заев в туитър след срещата със Столтенберг.", "date": "2018.06.29", "title": "Вратата на НАТО е отворена, а Македония е на прага ѝ, каза Столтенберг на Заев"}
{"url": "https://www.dnevnik.bg/sviat/2018/06/29/3208699_bez_debat_liderite_na_es_odobriha_pregovori_s/", "text": "Лидерите от Европейския съюз се съгласиха да започнат преговори за членство с Албания и Македония до края на 2019 г., предаде \"Ройтерс\". Условието за това обаче е и двете страни да покажат достатъчно голям напредък в правосъдието и усилията за борба с корупцията. Това решение бе договорено по принцип на срещата на външните министри в Люксембург по-рано тази седмица, когато бе съобщено, че  има готовност за покана през лятото на 2019 г.  В изявление по време на срещата на върха на ЕС, започнала вчера, лидерите казват, че ще оценят напредъка на Албания и Македония през юни догодина. Това, изглежда, е компромис между правителствата на ЕС на фона на  разнобой с каква скорост трябва да върви  евроинтеграцията на западнобалканските държави. Франция и Холандия бяха страните,  които най-силно настояваха за реформи  в Тирана и Скопие, преди да бъде взето решението.", "date": "2018.06.29", "title": "Без дебат лидерите на ЕС одобриха преговори с Македония и Албания до края на 2019 г."}
{"url": "https://www.dnevnik.bg/biznes/2018/06/29/3208602_antimonopolnata_komisiia_preporucha_prozrachnost_pri/", "text": "Всяко финансиране на медии с публични средства, в това число с целеви средства по програми следва да се извършва при ясни правила, прозрачни, недискриминационни условия и при ефективен контрол. Това препоръчва Комисията за защита на конкуренцията в секторен анализ на медийния пазар, публикуван днес. Препоръката е по повод оплакване от Съюза на издателите, че \"разпределянето на суми от еврофондовете към определени медии е съпроводено с пълна липса на прозрачност\" и \"така се гарантира благосклонното отразяване на дейността на правителството и прикриването на скандали\". Според оценки на съюза на годишна база парите по тези програми значително надвишават рекламните приходи на всички издатели, взети заедно. В анализа си КЗК обяснява препоръката си с факта, че рекламните бюджети се насочват към големите медийни групи, а това поставя на изпитание по-малките участници. Комисията е на мнение, че осигуряването на медиен плурализъм, не е нейна работа, но този въпрос е във връзка с икономическото представяне на пазарните участници. КЗК препоръчва да се създаде регистър с информация за крайните собственици на всички медии – телевизии, радио, печатни издания, онлайн новинарски издания, а също и на (дистрибуторите) на медийно съдържание. Сега само собствениците на печатните издания имат това задължение. В заключенията на регулатора препоръката за създаване на регистър на крайните собственици на фирмите - разпространители е единственият коментар на оплакванията (Съюз на издателите, \"Сега\", \"Икономедиа\", информационна агенция \"Блиц\") за монопол в разпространението. Съюзът на издателите информира за доминиращата роля на \"Табак Маркет\" АД на пазара на разпространение на печатни издания и агресивното завземане на публични търговски площи в цялата страна, което, според членовете му, на практика прави невъзможно участието на по-малки разпространителски фирми. \"Табак маркет\" на свой ред сочи, че не му е известно по какъв начин се уреждат отношенията между дистрибутори и издатели при извършване на дейността по разпространение на печатни издания, тъй като не е страна по сключени с издатели договори за разпространение на печатни издания. Посочва още, че разпространението на печатни издания не е регулирана по специфичен начин от държавните органи дейност. Комисията намира, че на пазара за разпространение на печатни издания не са налице непреодолими бариери за навлизане на нови участници и разрастване на съществуващите. И Би Ти Ви, и Нова телевизия пишат до регулатора, че основен техен проблем е пиратството и укриването на абонати от разпространителите. По данни на Нова 26% от кабелните оператори работят в сивия сектор. Би Ти Ви допълва, че които разпространяват програми без каквото и да е разрешение. може да е изцяло неразрешена - когато разпространява програми без каквото и да е разрешение. На това оплакване КЗК реагира с препоръката \"да се търси провеждането на политики за изчистване на \"сивия сектор\", за да могат да настъпят пазарните ефекти\". Антимонополният орган не е открил проблем с конкуренцията в оплакванията на някои медии ( \"Оберон радио макс\" и \"Медия клуб\") за липсата на единна система за измерване на аудиторията. Според КЗК не се откроява конкурентноправен проблем, който да изисква намеса на комисията, а доколкото пазарът е конкурентен би трябвало да сработят пазарните механизми за нормалното му функциониране. Комисията препоръчва на компетентните държавни органи и на действащите браншови организации в сектора да започнат задълбочена дискусия за въвеждане на подходящи мерки, законодателни или под формата на саморегулация, с които да се преодолеят проблемите в сектора и да се стимулира нормалната конкуренция. КЗК започна анализа си в началото на април по искане от министрите на икономиката, на финансите и на културата. Правителството взе решение да подготви законопроект за  собствеността и финансирането на медиите в България  и тяхното разпространение след като преди това депутати от ДПС, между които и  собственикът на медии Делян Пеевски,  внесоха в Народното събрание свой проект, афиширан като намерение за постигане на \"максимално прозрачна медийна среда\".", "date": "2018.06.29", "title": "Антимонополната комисия препоръча прозрачност при публичното финансиране на медиите"}
{"url": "https://www.dnevnik.bg/evropa/2018/06/29/3208704_edin_premier_e_zavarchik_drug_-_policai_kazah_im_da/", "text": "До 6 часа българско време беше. Предложих синдикати да направим, профсъюзи, защото такова работно време няма. Тука вчера колегата ме питаше за работно време. Шест часа знаете колко е българско време, и сега е 11.\" Това  заяви премиерът  Бойко Борисов, обяснявайки пред журналисти колко дълго е продължила  срещата на европейските лидери , на която бяха обсъждани въпросите за миграцията. Правист, заварчик, полицай Той изрази разочарование от начина, по който се провеждат тези срещи. \"Разочарован съм от факта, по който се получават нещата. В България се проведоха съвети, срещи на посланиците, които са брюкселските, работни групи, МВР, ДАНС, \"шерпи\" (по-късно уточни, че така наричат хората, които познават документите - бел. ред.), като целта е специалистите с всички детайли, зачитайки женевски конвенции, морско право и всички досега приети от съвета споразумения, включително и дъблинското, в спокойна месеци наред обстановка да се подготвят и да се внесат на съвета за одобрение. А сега от известно време насам съветите все едно всичко досега, което е правено от всичките тези органи, се затваря и се започва от премиерите, а то всеки е с различна професия, един е правист, втори заварчик, трети полицай. И започваме от А до Я наново да пишем, да предлагаме, неща, които България и не случайно в заключенията е написано, че се отчитат успехите на България, огромната работа, която е свършена, и накрая приехме документ, който ние сме го предложили на КОРЕПЕР много отдавна... Не знам защо при липсата на криза реално, това не е както преди няколко години, с такъв огромен драматизъм, до 6 сутринта, да се приема. Всеки премиер, за да се прибере като победител, щото така е модата сега, трябваше да предложи нещо, да стои до край на тази думичка, на това изречение да бъде прието и едва тогава да отблокира решение.\" Останалите лидери да понаучат география Борисов изрази раздразнение от това, че по думите му \"всички говорят само за Италия, Испания и Гърция, тъй като България си е свършила работата\". \"Вярно, дават ни за пример, но няколко пъти казвах на колегите да учат география повече, да четат, за да знаят, че имаме море и имаме сухопътна граница с Турция.\" Успех - нито една кола с делегация не е закъсала По повод  днешния вот  на недоверие той каза: \"Така почнахме председателството, те искаха така да го завършим. Направиха всичко възможно. Много им е криво, че всички отчетоха, че дори и организационно, това, което най съм се притеснявал, се справихме перфектно, че дори една кола не загасна на пътя на делегацията, от най-елементарното да започнем.\"", "date": "2018.06.29", "title": "Един премиер е заварчик, друг - полицай, казах им да учат география и още цитати от Борисов за ЕС"}
{"url": "https://www.dnevnik.bg/sviat/2018/06/29/3208701_trump_kazva_che_nato_e_kato_nafta_preduprediha/", "text": "Американският президент Доналд Тръмп е обявил НАТО за организация, \"по-лоша от НАФТА\", по време на срещата на лидерите от Г-7,  съобщи в. \"Гардиън\" , като цитира двама представители на европейски държави. За пръв път коментарите на Тръмп, направени в частен разговор, бяха споменати от  сайта \"Аксиос\" . Те тревожат партньорите на Съединените щати в навечерието на срещата на върха на Алианса на 11-12 юли в Брюксел, дни преди  тази с руския президент Владимир Путин  в Хелзинки. По време на разговора Тръмп обяснил  пред другите шестима лидери , участващи във форума: \"Ще е интересна среща. НАТО е толкова лоша, колкото и НАФТА. Прекалено скъпа е за САЩ.\" Говорител на Съвета за национална сигурност не отрече информацията, но каза, че президентът пази ангажимента към алианса, \"както многократно е повтарял\", но очаква от партньорите \"да поемат справедлив дял от общата тежест\" на отбраната и да \"правят повече\" в области, които пряко ги засягат, съобщи \"Гардиън\". Друга публикация,  от сайта \"Бъзфийд\"  го цитира с думи от срещата на Г-7, че Крим е руски, защото всички там говорят руски. \"ЕС е създаден, за да се възползва от САЩ\" Не всички експерти са съгласни, че коментарите на Тръмп издават опасност за НАТО. Някои смятат, че страхът е преувеличен, а медиите твърде много се съсредоточават върху думите му и не обръщат внимание на разходите му за алианса - по-големи, отколкото при предшественика му Барак Обама. Коментарът, за който се смята, че е направен от Тръмп, обаче насочва към сравнение със Северноамериканското споразумение за свободна търговия (НАФТА), което той вече заплаши, че ще напусне и което опитва да предоговори с партньорите по него, Мексико и Канада. \"Обичаме страните от ЕС. Но ЕС е създаден, за да се възползва от САЩ\", каза Тръмп в сряда.", "date": "2018.06.29", "title": "Тръмп казва, че НАТО е \"като НАФТА\", предупредиха европейски представители"}
{"url": "https://www.dnevnik.bg/biznes/2018/06/29/3208718_budeshtiiat_koncesioner_na_letishteto_v_sofiia_shte/", "text": "Бъдещият концесионер на летището в София ще трябва да построи трети терминал до десетата година от концесията и да инвестира общо 600 млн. евро в аеропорта. Това съобщава министърът на транспорта Ивайло Московски по време на последното заседание на Министерския съвет, се вижда от публикуваната днес стенограма. Годишните концесионни възнаграждения са в размер не по-малко от 15 милиона лева без ДДС или 10% от общия размер на общите приходи от всички дейности за съответната година, които са свързани с ползването на обекта на концесия. Московски уверява, че процедурата изцяло повтаря условията по предишния търг, отменен от служебния кабинет \"Герджиков\", за организацията на който помагаха Европейската банка за възстановяване и развитие и Световната банка. При оценяването на участниците най-висока тежест ще има концесионното възнаграждение 55%. Оценката на техническото предложение с относителна тежест – 45%. Техническото предложение ще съдържа план за развитие, бизнес план, план за финансиране, обща стратегия, планове и прогнози на трафика и капиталови разходи. Минималните изисквания към участниците са: да оперират поне едно международно летище с над 10 милиона превозени пътници годишно; да разполагат с нетна стойност на активите за всяка от последните три години поне 200 млн. евро и да имат опит при финансиране поне на един проект в инфраструктурния сектор, надвишаващ 400 млн. евро.", "date": "2018.06.29", "title": "Бъдещият концесионер на летището в София ще трябва да построи нов терминал"}
{"url": "https://www.dnevnik.bg/zdrave/2018/06/29/3208723_kiril_ananiev_ne_priemal_ostavkata_direktora_na/", "text": "Министърът на здравеопазването Кирил Ананиев не приема оставката на директора на Агенцията по трансплантации Марияна Симеонова, тъй като проблемите не трябва да се заобикалят, а да се намира решение за тях. Това обяви зам.-министърът на здравеопазването Жени Начева на среща със сдруженията, представляващи пациентите с белодробни заболявания и нуждаещите се от белодробни трансплантации, съобщиха от пресцентъра на министерството на здравеопазването. Тя информира още, че здравният министър е възложил на Симеонова спешно да подготви концепция за развитието на Изпълнителната агенция по трансплантация (ИАТ), като посочи най-тежките проблеми и предложи конкретни срокове за тяхното решаване. Днес парламентът възложи на Кирил Ананиев  до края на септември  да представи концепция за развитие на здравното осигуряване  и секторните реформи в системата Миналата седмица стана известно, че Марияна Симеонова  е подала заявление за напускане , но ѝ предстои още един разговор с министъра на здравеопазването. Пациентски организации обаче настояват тя да остане, \"защото с работата си повишава доверието в донорството и постига успехи чрез мрежата от кооридинатори по донорство\". Жени Начева ще наблюдава лично сключването на договор с трансплантационен център в Германия. \"Поемам ангажимент лично да наблюдавам сключването на договор с трансплантационната клиника в Есен, за да могат българските граждани да получават лечение по линия на \"Евротрансплант\". 30 юли е крайният срок за подписване на споразумението, като в рамките на месеца трябва да приключват всички процедурни действия по финализирането му\", каза тя. Марияна Симеонова обяви, че преговорите с трансплантационния център в Есен, Германия, са в напреднала фаза и се очаква до месец да се сключи договор между клиниката в България и тази в Германия. \"Има нова процедура за сключване на договор с клиники, които са в държави членки на \"Евротрансплант\", като стъпките са следните: първо трябва да бъде подадено заявление от болница в България, че желае да сключи договор с някоя от болниците в тези държави, като този договор е и за обучение на наши трансплантационни екипи. Всичко това е направено. Получен е отговор от две европейски клиники, които биха желали да бъдат договорен партньор на българското лечебно заведение. В момента се очаква единствено подписване на договора, за да могат българските пациенти, нуждаещи се от белодробна трансплантация, да получат необходимото им лечение по линия на \"Евротрансплант\", каза тя. Симеонова обясни, че Изпълнителната агенция по трансплантация е очаквала австрийският трансплантационен център, с който доскоро имаше сключено споразумение за трансплантация на българи, да изяви желание за продължаване на споразумението, но за съжаление от АКН – Виена, не са проявили такъв интерес.", "date": "2018.06.29", "title": "Кирил Ананиев не приел оставката на директора на Агенцията по трансплантации"}
{"url": "https://www.dnevnik.bg/bulgaria/2018/06/29/3208759_prez_juli_valejite_shte_namaleiat_i_slunceto_shte/", "text": "Месец юли ще започне с повишение на температурите и спиране на валежите. Средната месечна температура бъде около нормата, съобщава Националният институт по метрология и хидрология (НИМХ), цитиран от \"Фокус\". Температурите, които се очакват, ще са между 22° и 26°, за високите полета – между 18° и 21°, а за планините – между 6° и 13°. Месечната сума на валежите ще бъде около нормата, която за по-голямата част от страната е между 40 и 70 л/кв.м, по Черноморието и долината на р. Струма – между 30 и 50 л/кв.м, а за планинските райони – от 70 до 120 л/кв.м. Това предвижда прогнозата за юли на Националния институт по метрология и хидрология (НИМХ). В началото на месеца ще има стабилизиране на атмосферата и валежите чувствително ще намалеят. Над по-голямата част от страната ще преобладава слънчево време, но ще има и временни увеличения на облачността, само на отделни места - все още с краткотрайни валежи. Температурите слабо ще се повишат, но ще останат по-ниски от обичайните. През второто десетдневие все още на места все още ще има превалявания. Впоследствие ще има няколко дни със спокойно, предимно слънчево време. През повечето дни от третото десетдневие въздушната маса над страната ще е устойчива. Ще бъде предимно слънчево, температурите ще се повишат още и вече ще са по-високи от обичайните.", "date": "2018.06.29", "title": "През юли валежите ще намалеят и слънцето ще преобладава"}
{"url": "https://www.dnevnik.bg/politika/2018/06/29/3208729_bsp_oficialno_poiska_shefut_na_kevr_da_bude/", "text": "Парламентарната група на БСП внесе проект за решение за предсрочното освобождаване на Иван Иванов от поста председател на КЕВР, съобщи партията. В мотивите си левицата изтъква, че КЕВР е органът, който регулира дейността в енергетиката и във водоснабдяването и като такъв той не тълкува, а изпълнява закона. Причината за гнева на левицата е това, че енергийният регулатор е оставил без внимание внесената при него подписка, събрана от БСП, в която се посочва, че комисията трябва да попречи на сделката между ЧЕЗ и \"Инерком\". По тази тема вчера от парламентарната трибуна лидерът на БСП Корнелия Нинова нападна Иванов, а след това заяви, че партията й ще поиска да бъде отстранен от поста преди края на мандата му. Според актуалното законодателство съставът на регулатора се избира от Народното събрание. В БСП смятат, че става дума за отказ да се изпълни Законът за енергетиката, според последните промени в който на регулатора бяха дадени правомощия да се произнася по сделки с дружества, чиято дейност контролира. Иванов още вчера обясни, че консултациите с юристи са показали, че не може комисията да взима отношения по въпросната подписка, още повече че с нея се изисква взимането не на решение, а на определено решение. БСП мотивира искането си и с това, че според партията Иван Иванов няма намерение да спазва Закона за енергетиката. Вносителите на искането посочват в съобщение до медиите, че Законът за нормативните актове определя кой тълкува законите и КЕВР, в т.ч. и нейният председател не е сред онези, които правят това. \"Народните представители от левицата са категорични, че това тълкуване, в лицето на председателя на КЕВР, представлява тежко нарушение на служебните задължения по смисъла на чл. 12б, т. 5 от Закона за енергетиката\", се посочва в съобщението до медиите. Иванов оглави регулатора през април 2015 г. с петгодишен мандат.", "date": "2018.06.29", "title": "БСП официално поиска шефът на КЕВР да бъде предсрочно освободен"}
{"url": "https://www.dnevnik.bg/bulgaria/2018/06/29/3208767_s_3_meseca_zakusnenie_ima_nakazani_za_vlezlite_bez/", "text": "Три месеца след пропуска на летище София, при който без гранична проверка бяха допуснати пътници от полет от Франция, вътрешният министър Валентин Радев обяви наказанията. Петима от общо 13-те служители на МВР, отговорни за случая, са уволнени, като четирима от тях са граничари, които са били тогава на смяна, но не са си вършили работата. Сред уволнените е и шефът на регионалната дирекция \"Аерогари\", под чието ръководство е граничният контрол на летището, обясни министърът. Четирима са получили забрана да бъдат повишавани в длъжност за срок от 3 години, един е напуснал сам, а другите трима са с по-леки наказания, които не станаха известни. Пътниците на полет от Париж до София, изпълняван от авиокомпания \"България еър\" на 20 март т.г.,  са били допуснати на територията на страната  без задължителните гранична и паспортна проверка. Това се разбра няколко дни след инцидента.", "date": "2018.06.29", "title": "С 3 месеца закъснение има наказани за влезлите без проверка пътници на летище София"}
{"url": "https://www.dnevnik.bg/sviat/2018/06/29/3208722_v_siriia_hiliadi_biagat_kum_granicite_s_iordaniia_i/", "text": "Над 120 хил. души са засегнати от сегашната офанзива на сирийския режим в южната част на страната, недалеч от границите с Израел и Йордания според организации, наблюдаващи конфликта, а ООН се опасява от нова катастрофа, съобщи \"Ройтерс\". Според Анадолската агенция, която не цитира източник, вътрешно разселените заради събитията там вече са 150 хил. Офанзивата с подкрепа на Русия , южно от Дамаск, вече изтласка десетки хиляди към границите с двете държави - включително към окупираните от Израел Голански възвишения - и това продължава от 19 юни насам, казва Сирийският център за наблюдение на човешките права. Организацията, базирана в Лондон, е сред малкото източници на информация какво се случва в последните бунтовнически райони. И Израел, и Йордания вече казаха, че няма да пуснат бежанците, които вървят към границите им. Йордания вече е подслонила 650 хил. души. Според комисариата на ООН за човешките права има голям риск много цивилни да се окажат в капан, заклещени между правителствени сили, бунтовнически групи и бойци от \"Ислямска държава\", които все още имат присъствие в региона, и ще се повтори картината от Източна Гута. Последният район няколко години бе анклав на сирийски бунтовници, сражаващи се срещу режима на Башар ал Асад, преди да започне кампанията си по отвоюването му в края на миналата година. В средата на 2017 г. Съединените щати, Русия и Йордания се договориха за опит за \"деескалация\" в района. Когато обаче силите на Асад подхванаха кампанията срещу района на Дараа в Южна Сирия, САЩ само предупредиха за \"сериозни последствия\", но уведомиха бунтовниците, че не могат да очакват помощ - информация,  първоначално съобщена от сайта \"Ал Монитор\"  и днес потвърдена от \"Ройтерс\". Над 6 млн. души са вътрешно разселени, а над 5.5 млн. - бежанци извън Сирия, откакто конфликтът започна през март 2011 г. Помощ, но не и убежище Израелски медии съобщиха в първите часове след предупрежденията на Сирийския център за наблюдение на човешките права, че армията на страната вече оказва съдействие на бягащите от сраженията. Според в. \"Джерузалем пост\" е изпратена храна и друга помощ за бежанците, но те няма да бъдат допуснати. \"Йордания достигна капацитета си за приемане на бежанци\", каза и външният министър на страната Айман Сафади пред \"Ал Джазира\". Хуманитарната помощ в сирийската част на Голанските възвишения цели да помогне на цивилните, избягали от боевете в южната част на Сирия, предаде \"Франс прес\", цитирана от БТА. На кадри, публикувани от армията, се вижда как мотокар разтоварва палети с помощи. Те включват 300 палатки, 28 тона храна, медикаменти, медицинско оборудване, обувки и дрехи. Министърът на енергетиката Ювал Стайниц казва, че Израел ще продължи да прави каквото е необходимо, за да помогне, но е голяма тревога, че Иран се опитва да превърне Сирия в преден пост срещу Израел.", "date": "2018.06.29", "title": "В Сирия хиляди бягат към границите с Йордания и Израел заради новата атака на режима"}
{"url": "https://www.dnevnik.bg/evropa/2018/06/29/3208768_es_kum_tereza_mei_daite_ni_raboteshti_resheniia_za/", "text": "Главният преговарящ на ЕС за Брекзит Мишел Барние призова британския премиер Тереза Мей да представи \"осъществими\" предложения за Брекзит и да преодолее \"огромните и сериозни\" различия, за да не се стигне до излизане на страната от ЕС без сделка, предаде \"Ройтерс\". На втория ден от  срещата на върха в Брюксел  лидерите на останалите 27 държави обсъдиха излизането на Великобритания от блока без Мей и се обединиха около това да окажат натиск върху нея, за да преодолее разногласията в правителството и да се придвижи напред. Мей досега не искаше да представи детайлни планове за Брекзит заради  дълбоките разделения в нейната Консервативна партия  за условията на т.нар. развод. Тя обаче обеща да постигне споразумение с главния си екип от министри на среща следващата седмица и възнамерява да представи документ, или \"Бяла книга\", с целите на правителството за бъдещите отношения с ЕС след Брекзит. \"Искаме сделка и работим за сделка. Няма много време\", заяви Барние пред репортери. \"Сега чакаме британската Бяла книга и се надяваме, че тя ще съдържа осъществими и реалистични предложения. Но нека спомена отново, че остава много малко време\", допълни Барние. По думите му е постигнат напредък, но остават \"огромни и сериозни различия\", особено за границата между Ирландия и Северна Ирландия. В заключенията от срещата на лидерите се подчертават техните опасения, че \"не е постигнат никакъв значителен напредък по договарянето на резервно решение за Ирландия/Северна Ирландия\". След продължилата девет часа вечеря, посветена на кризата с мигрантите, малтийският премиер Джоузеф Мускат обобщи споразумението за Брекзит в свой туит: \"Почти девет часа за одобрение на заключенията на ЕС за миграцията, не и минута за одобрение на заключенията за Брекзит. ЕС все още може да работи заедно.\" Мей заяви в петък, че е е готова за засили и ускори темпа на преговорите, но след като предупреди лидерите на ЕС да помислят за сигурността в Европа, преди да изключат Великобритания  от отбранителните структури .", "date": "2018.06.29", "title": "ЕС към Тереза Мей: Дайте ни осъществими решения за Брекзит"}
{"url": "https://www.dnevnik.bg/sport/2018/06/29/3208715_radostin_stoichev_stana_sporten_direktor_v_polski_klub/", "text": "Бившият селекционер на българския национален отбор по волейбол Радостин Стойчев стана спортен директор на полския \"Сточня\" (Шчечин). Ръководството на клуба обяви, че със знанията и опита си 48-годишният специалист ще допринесе за изграждането на силен отбор и развитието на дългосрочен проект. \"Името и постиженията, които той има, говорят сами за себе си. Искаме да се учим от най-добрите и ако имаме такива цели, тогава Радо е идеалният човек, който може да ни помогне\", заяви президентът на \"Сточня\" Якуб Маркиевич пред клубния сайт. \"Ще изградим клуб със здрави основи, които ще функционират по този начин през годините, и Стойчев ще е отговорен за това\", допълни той. \"Сточня\" е създаден през 2003 г., като през миналия сезон носеше името \"Еспадон\" и завърши на 12-о място в полското първенство. През лятото клубът от Шчечин заяви амбиции да изгради конкурентен отбор, който да се бори за челно класиране в шампионата. Тимът вече привлече един от най-добрите полски национали в последните години - Бартош Курек. Позицията на спортен директор е нова за Стойчев, който досега е бил треньор. За последно българинът водеше италианския \"Модена\", но  беше уволнен през лятото заради бунт на играчите в отбора . Тогава състезателите начело със звездите Ървин Нгапет и Бруно Резенде се обявиха против методите му на работа. Стойчев постигна най-големите си успехи начело на \"Тренто\", на който беше треньор в два периода между 2007 и 2016 г. Той изведе италианския тим до 16 трофея, включително три титли в Серия А, три в Шампионската лига и четири в световното клубно първенство. Между 2010 и 2012 г. Стойчев водеше българския национален отбор. На клубно ниво е бил треньор още на \"Славия\", \"Динамо\" (Москва) и \"Халкбанк\", като с трите отбора спечели общо шест трофея.", "date": "2018.06.29", "title": "Радостин Стойчев стана спортен директор в Полша"}
{"url": "https://www.dnevnik.bg/biznes/2018/06/29/3208787_bulgariia_i_kazahstan_se_sporazumiaha_za_redovna/", "text": "Авиопревозвачи на България и Казахстан ще могат да изпълняват по шест полета седмично между двете държави, съобщава пресслужбата на казахстанското министерство за инвестиции и развитие, цитирано в местни медии. Българска делегация е подписала нов текст на междуправителствено споразумение за въздушните превози и меморандум за разбирателство. Според двата документа посочени от страните авиокомпании ще могат да изпълняват по три полета седмично или общо 6. Летищата, включени в споразумението, са София, Бургас и Варна от българска страна, и Астана, Алмати и Шикмет от казахстанска.", "date": "2018.06.29", "title": "България и Казахстан се споразумяха за редовна авиолиния"}
{"url": "https://www.dnevnik.bg/bulgaria/2018/06/29/3208786_vutreshniiat_ministur_uveri_che_namaliavat_otklonilite/", "text": "Ако продължава да вали, България ще има излаз на три морета. С тази шега вътрешният министър Валентин Радев започна брифинга, на който трябваше да обяви свършеното от полицията през месеца. Похвали се, че по всички приоритети за българското европредседателство е постигнат успех. Обяви, че както и през други лета, хиляда полицаи ще бъдат пратени в помощ на колегите си от Черноморието. Заради случаите на бягство на затворници и арестанти показа графики на избягали през годините затворници и отклонили се, които работят на външни обекти. Те по думите му не показвали увеличение, дори в предишни години е имало в пъти повече такива случаи - през 2007 и 2008 г. например. \"Няма нищо по-различно от това, което се е случвало преди\", допълни министърът. За избягалия и след това предал се арестант в Пловдив той заяви, че е допусната грешка от полицаите. Мъжът скочи от втория етаж на местната полиция, за да избяга. \"Много смело, жив и здрав да е. Здраво момче, щом е скочил и нищо му няма\", каза министър Радев и посочи, че са взети мерки. За избягалия от Враца днес непълнолетен арестант каза, че полицаите не са го наблюдавали внимателно, защото не бил задържан заради сериозно престъпление. Назначена е обаче проверка в местната полиция. \"Това става. Тези неща стават\", повтори отново Радев и допълни, че важното било избягалите да бъдат залавяни.", "date": "2018.06.29", "title": "Вътрешният министър увери, че намаляват отклонилите се затворници"}
{"url": "https://www.dnevnik.bg/sport/2018/06/29/3208766_baiern_zapochva_zashtitata_na_titlata_sreshtu_hofenhaim/", "text": "Шампионът на Германия \"Байерн\" (Мюнхен) ще започне защитата на титлата си в Бундеслигата срещу \"Хофенхайм\". Днес беше обявена програмата за новия сезон, като двата отбора ще открият първенството на 24 август на стадион \"Алианц арена\". Това ще бъде първият официален двубой за новия треньор на баварците Нико Ковач. Хърватинът ще бъде представен на 1 юли, когато започва подготовката на тима. Първият кръг в Бундеслигата ще предложи сблъсък между два от претендентите за класиране в зона Шампионска лига - \"Борусия\" (Дортмунд) и \"Лайпциг\". Наскоро \"биковете\" обявиха, че са си осигурили услугите на  талантливия треньор на \"Хофенхайм\" Юлиан Нагелсман . Германецът ще поеме \"Лайпциг\" от лятото на 2019 г. Първото дерби в германския футбол между \"Байерн\" и \"Борусия\" ще се изиграе през уикенда на 10-11 ноември, когато домакини ще бъдат жълто-черните. Вторият двубой на \"Алианц арена\" e на 6-7 април. От сезон 2002-03 Бундеслигата стартира с домакинство на шампиона в петък вечер. \"Байерн\" ще открие надпреварата за шеста поредна година, като баварците са устремени към рекордна седма поредна титла.", "date": "2018.06.29", "title": "\"Байерн\" започва защитата на титлата срещу \"Хофенхайм\""}
{"url": "https://www.dnevnik.bg/sviat/2018/06/29/3208848_trump_se_sreshta_s_putin_v_delikaten_moment_za/", "text": "Президентът Доналд Тръмп и руският президент Владимир Путин потвърдиха вчера плановете си да седнат очи в очи в Хелзинки следващия месец на среща, която ще се състои само дни след срещата на Тръмп с най-близките съюзници на САЩ, която вероятно ще бъде напрегната. На 16 юли Тръмп и Путин ще се срещнат на фона на продължаващото разследване на специален следовател за евентуални връзки между предизборния щаб на президента и руски представители. Разследването на  руска намеса в изборите  повиши напрежението между Москва и Вашингтон по време, когато Тръмп нееднократно казваше, че иска да изгради здрави лични връзки с Путин. \"Ние очакваме това. Ако ние всички съумеем да се обединим, би било страхотно. Светът трябва да започне да се обединява\", каза Тръмп вчера при посещение в Уисконсин. Ден по-рано той каза, че те ще обсъждат Сирия, Украйна и \"много други теми\". Мястото и датата на срещата на върха бяха оповестени чрез синхронизирани изявления на Москва и Вашингтон, като Белият дом каза, че двамата президенти \"ще обсъдят отношенията между Съединените щати и Русия, както и кръг от въпроси на националната сигурност\". Отношенията на Тръмп с Путин отдавна са източник на интриги както у дома, така и в световните столици. Той многократно е хвалел своето авторитарно подобие, през което време обтягаше отношенията с много от най-близките съюзници на САЩ. Моментът на срещата на Тръмп с Путин вероятно в малка степен ще разсее опасенията из Европа. Тя ще се състои в края на едноседмичното пребиваване на Тръмп в Европа, което започва в Белгия в НАТО - междуправителствен военен съюз на 29 северноамерикански и европейски държави, който държи в сърцевината си противопоставянето на евентуална руска агресия. На форума на НАТО през миналата година Тръмп нахока лидерите за разходите около новата главна квартира в Брюксел и за това, че не плащат достатъчно за отбраната в НАТО. След Брюксел Тръмп ще направи първото си посещение в Обединеното кралство, откак е поел президентския пост. Той ще се срещне с премиера Тереза Мей, но няма да му бъде оказано бляскаво държавно посрещане, на каквото се радва, когато се отбива в други чуждестранни столици. Вместо това се очаква да бъде срещнат с големи протести. По-рано този месец Тръмп призова за възстановяването на членството на  Русия в Г-7 , групата на промишлено развитите демокрации, от която тя бе изключена преди четири години като наказание за анексирането на Крим и подкрепата за проруските сепаратисти в Украйна. Идеята за връщането на Русия бе категорично отхвърлена от повечето членки на Г-7. Тръмп стресна съюзниците от Г-7 и с яростната си реторика за техните търговски отношения със САЩ и с поредица обидни забележки по адрес на канадския премиер Джъстин Трюдо. Тръмп се е срещал с Путин два пъти досега - в кулоарите на международни форуми в Германия и във Виетнам през миналата година. Но президентът се озова посред блясъка на една официална среща - в Сингапур по-рано този месец със севернокорейския лидер  Ким Чен-ун , отразявана денонощно в новините. Във Финландия Тръмп ще бъде подложен на нов натиск да упрекне Путин за намесата в изборите през 2016 г., като по същото време специалният следовател Робърт Мюлър проучва дали предизборният щаб на президента е заговорничел с Русия в опит да наклони президентските избори през 2016 г. в негова полза. Часове преди да бъде съобщено за срещата на върха в Хелзинки, Тръмп отново изрази в \"Туитър\" съмнение за това разследване: \"Русия продължава да казва, че няма нищо общо с намесата в нашите избори!\" Повтарянето от негова страна на опроверженията на Кремъл го разграничава от заключенията на разузнавателната общност в САЩ, на двупартиен консенсус в Конгреса и на назначени от самия Тръмп лица, които казват, че са налице ясни доказателства за руски стремеж да се повлияе на президентската кампания през 2016 г. и че има основание да се смята, че това може да се случи отново. Водачът на малцинството в Сената Чък Шумър, демократ от Ню Йорк, се нахвърли срещу туита на Тръмп с думите: \"Защо вярвате повече на Путин, отколкото на своите републиканци в министерството на правосъдието и на републиканеца специален следовател, назначен от републиканец?\" Финландия, която се опитва да поддържа приятелски отношения със своя огромен източен съсед, е била предпочитано място за срещи на върха на САЩ с Русия и Съветския съюз още от времето на студената война. Тя бе място на срещата през 1975 г. между президента Джералд Форд и съветския лидер Леонид Брежнев и бе домакин на срещата между Джордж Х. У. Буш и президента на СССР Михаил Горбачов през 1990 г. През 1997 г. президентът Бил Клинтън се срещна с президента на Русия Борис Елцин в Хелзинки. /БТА", "date": "2018.06.29", "title": "Тръмп се среща с Путин в деликатен момент за трансатлантическите взаимоотношения"}
{"url": "https://www.dnevnik.bg/biznes/2018/06/29/3208855_energiiniiat_regulator_vdigna_cenata_na_prirodniia_gaz/", "text": "Комисията за енергийно и водно регулиране утвърди днес нова цена на природния газ - с 10.81% по-висока от сегашната. През третото тримесечие \"Булгаргаз\" ЕАД ще продава природен газ на крайните снабдители и на клиенти, присъединени към газопреносната мрежа, по 400.95 лв./1000 куб. м или 37.79 лв./MWh (без акциз и ДДС). Т Цената е с 10.81% по-висока от цената, действаща през второто тримесечие на годината, но със 7.24 процентни пункта по-ниска от поисканата от държавното дружество. Анализът в доклада на работната група в КЕВР въз основа на данните и отчетната информация за 2017 г. и 2018 г. показа, че е обосновано да бъде направена отрицателна корекция в размер на 13 млн. лв. надвзет приход от страна на \"Булгаргаз\" ЕАД през 2017 г., се казва в съобщението на КЕВР. Коригиран е и заложеният от газовото дружество параметър за калоричност на природния газ през ІІІ-то тримесечие. В утвърдената от КЕВР цена на природния газ от 400.95 лв./1000 куб. м са включени компонента за услугата \"обществена доставка\" в размер на 7.11 лв./1000 куб.м., както и компонентата \"задължение към обществото\" от 1.37 лв./1000 куб. м, покриваща разходите на \"Булгаргаз\" ЕАД за съхранение на количества в газохранилището в Чирен в изпълнение на задължения по Плана за действие при извънредни ситуации. В утвърдената цена не са включени цени за достъп и пренос през газопреносната мрежа. Новите цени на тока и парното ще бъдат обявени на 1 юли и ще влязат в сила същия ден.", "date": "2018.06.29", "title": "Енергийният регулатор вдигна цената на природния газ с 10.81%"}
{"url": "https://www.dnevnik.bg/video/2018/06/29/3208791_video_kak_se_organizira_sreshta_na_vurha_na_liderite/", "text": "Европейският съвет вчера и днес бе един от многото, продължили до ранни зори и завършили с трудно постигнат компромис. Как се организира един Европейски съвет и какво всъщност прави тази евроинституция. Във видеото първо говори премиерът на Люксембург Ксавие Бетел, докато отива на Европейския съвет по покана на председателя Доналд Туск. Той обяснява, че това са редовни срещи, които се провеждат в Брюксел и на които държавните и правителствени ръководители могат да вземат важни решения, които имат последици за живота на гражданите. Европейският съвет е най-висшият политически орган на ЕС, обяснява генерален секретар на Съвета. В него демократично избраните лидери на всички държави членки се събират, за да вземат големите решения за съюза, които са дългосрочни, но понякога са и много конкретни решения, например за бюджета, където само лидерите наистина могат да взимат решенията. Те се срещат сами, не са с помощниците си. Могат да говорят на родния си език, ако искат, и атмосферата е много неформална, например говорят си на малки имена. По думите му много неща се случват зад сцената. Един от служителите по сигурността обяснява, че охраната на Европейския съвет е много важна операция. Има предварителни споразумения с белгийските власти за осигуряването на външен периметър. В същото време се създава и вътрешен периметър за сигурност. Важно е да се разбере, че един Европейски съвет обикновено включва четири до пет хиляди души, но никой не се допуска вътре, освен ако не е бил проверен и само ако е получил необходимия пропуск. Един от служителите, отговарящ за поставянето на знамената, разказва, че те се слагат според ред, определен от протокола в зависимост от името на всяка страна на нейния език. Всичко в залата за срещата трябва да бъде перфектно организирано. Всеки лидер има определено място според протокола. Всеки лидер трябва да разполага с удобно пространство и микрофон и слушалка, през която може да чува разговорите на родния си език. Председателят Туск отговаря за планирането, подготовката и ръководенето на срещата. Той трябва да работи много между срещите и често разговаря по телефона с лидерите, пътува много, за да е сигурен за постигането на заключенията на съвета, разказва друг служител.  Ръководителят на аудио-визуалния отдел обяснява, че всичко трябва да бъде много точно координирано, за да е сигурно, че ще има добри снимки и видео, които след това се използват от медиите и в социалните мрежи. Близо 2 хил. журналисти отразяват европейските съвети. По време на срещите на върха всички използват Wi-fi. Служителите по протокола гарантират, че събитията минават възможно най-гладко. Една от служителките разказва, че чака премиера на Люксембург, който ще се срещне с колегите си от Белгия и Холандия и срещата се състои преди самия съвет. Една от преводачите обяснява, че преводът е от основно значение. \"Тук сме не просто да превеждаме това, което казват лидерите, но и да го предаваме с правилния тон и с правилния език на тялото, за да гарантираме, че посланието им е добре разбрано.\" Когато лидерите одобрят последния вариант на текстовете, документите трябва да бъдат преведени на всички 24 официални езика на ЕС. В края на видеото Туск казва, че е нещо обичайно човек да е уморен след съвета, но в този ден се чувства изключително уморен заради сложния дневен ред.", "date": "2018.06.29", "title": "Видео: Как се организира среща на върха на лидерите на ЕС"}
{"url": "https://www.dnevnik.bg/evropa/kultura/2018/06/29/3208691_videoinstalaciiata_niakoi_bulgari_na_nedko_solakov_e/", "text": "В предпоследния ден от българското европредседателство в Института за съвременно изкуство на бул. \"В. Левски\" 134 бе открита интересна нетрадиционна художествена изложба: видеоинсталацията \"Някои българи\" на художника Недко Солаков. Това става след успешното й представяне за 4 месеца в Брюксел в музея BOZAR по повод председателството от България на Съвета на ЕС. Замисълът на художествената творба е да се покаже с мултимедийни средства мотивацията на известни и извън пределите на страната българи да се завръщат в България. Художникът се е обърнал в своя разказ за България с този въпрос към петима реални съвременници: Георги Господинов, Иво Димчев, Рут Колева, Теодор Ушев, Явор Гърдев и Яра Бубнова, които имат признание в своята област и в чужбина. Недко Солаков е известен сред арт-света като талантлив разказвач на истории чрез различни художествени средства – от живопис, рисунка, скулптура до комплексни мултимедийни инсталации. За разлика от презентацията в Брюксел, в изложбата в София са показани и шест акварела, непоказвани досега. Чрез тях е изразено участието в \"диалога с някои българи\" на самия художник. Произведения на Недко Солаков има в над 50 световни музейни и публични частни колекции, сред които MoMA - Ню Йорк, Tate Modern - Лондон, Centre Pompidou, Париж. Видеоинсталацията \"Някои българи\" може да се види до 26 юли т.г.", "date": "2018.06.29", "title": "Видеоинсталацията \"Някои българи\" на Недко Солаков е вече в София"}
{"url": "https://www.dnevnik.bg/bulgaria/2018/06/29/3208913_suvetut_na_duhovnite_vodachi_nastoia_za_deistviia/", "text": "Съветът на духовните водачи (СДВ), в който членуват главните мюфтии и председателите на Висшия мюсюлмански съвет (ВМС) на Мюсюлманско изповедание в България, разкритикуваха прокурора от Пазараджик Недялка Попова, която в края на март нарече в интервю за местен сайт мюсюлманите  \"военизирана структура\".  Това стана по време на съвместно заседание на организациите, в което участва и главният мюфтия Мустафа Хаджи, съобщиха от Главното мюфтийство. Попова, която е наблюдаващ прокурор по делото за проповядване на антидемократична идеология, известно като процеса срещу 13-те имами, заяви пред сайта \"Трафик нюз\", че мюсюлманската общност е \"монолитна маса\", която \"лесно се манипулира и на избори\", \"почти като военизирана структура\". Интервюто е от 21 март - по време на пледоариите по процеса в Пазарджишкия окръжен съд и няколко дни преди да изтече давностният срок по него. Според Съвета на духовните водачи изказването ѝ не е намерило достоен отговор от съответните институции. Думите ѝ са определени като ислямофобски. Съветът обяви още, че \"посреща с тревога думите на прокурор Недялка Попова, която е облечена в държавна власт, за да защитава интересите на българската държава, чиито пълноправни граждани са българските мюсюлмани\". От там уточняват, че подобни изказвания се посрещат с \"неодобрение и огорчение от цялата мюсюлманска общност в страната\". \"СДВ подкрепя позицията на Висшия мюсюлмански съвет и предприетите от Главно мюфтийство законови действия. Но същевременно изразява своята и на мюсюлманите в България тревога от това, че до момента надлежните държавни институции, които са сезирани, а би трябвало и да са се самосезирали, не са предприели действия срещу думите на прокурора, засягащи националната сигурност на България\", пише в позицията на Съвета на духовните водачи. Преди 10 дни Комисията за защита от дискриминация обяви, че  няма да провери изказването на прокурора. ", "date": "2018.06.29", "title": "Съветът на духовните водачи настоя за действия срещу прокурора, нарекъл мюсюлманите \"военизирана структура\""}
{"url": "https://www.dnevnik.bg/zelen/2018/06/29/3208927_junesko_ne_e_razreshila_stroitelstvo_v_pirin_tova_e/", "text": "Комитетът на ЮНЕСКО по никакъв начин не е разрешил строителство в Национален парк \"Пирин\", нито е позволил разширяването на ски инфраструктурата. Това обяви в съобщение до медиите коалиция \"За да остане природа в България\". От организацията подчертават, че изразяват своето възмущение от \"фалшивите новини на българското правителство\". Повод за реакцията на екокоалицията е  днешното изказване на вицепремиера Валери Сименов , че всички държави, които членуват в Комитета по световното наследство на ЮНЕСКО, са подкрепили решението на Министерския съвет от декември 2017 г. за изменения в действащия план за управление на Национален парк \"Пирин\". По думите му България е получила зелена светлина да не прави пълна екологична оценка на плана за управление на парка, а само на конкретни инвестиционни намерения, като строителство на втори кабинков лифт, например. Симеонов говори веднага след завръщането на българската делегация от тазгодишното заседание на комитета в Бахрейн. Той оглавяваше  делегация от шестима представители на кабинета , която лобира за преразглеждането и промените в първоначалния вариант на решението за Пирин. Паркът е включен в списъка на ЮНЕСКО с обекти от световното наследство. Вчера комитетът на ЮНЕСКО гласува  редактирано решение , в което отпадат заявени опасения за състоянието на парка, смекчен е категоричният тон  и са променени важни препоръки и искания на комитета  към правителството: кабинетът да не прилага спорните изменения в настоящия план за управление на парка, докато не бъде направена пълна екологична оценка на проекта за новия план (корекциите в решението на ЮНЕСКО с нанесени в червено върху първоначалния проект и могат да бъдат намерени  тук ). Според екокоалицията решението \"казва на българското правителство да спазва законите, да изпълнява решенията на българския съд и преди каквото и да е развитие в националния парк, да прави екологична оценка\". \"Това решение е унизително, а не повод за гордост за управляващите. Валери Симеонов с невиждан досега политически натиск успя да накара Комитета на ЮНЕСКО да оттегли категоричното експертно обвиняване към българското екоминистерство за неизвършените досега екологически оценка на изменението на настоящия и на новия план за управление на Пирин. Същевременно не беше променено твърдото мнение на ЮНЕСКО за необходимостта от тези оценки\", коментира коалицията от неправителствени организации и граждански групи. От \"За да остане природа в България\" допълват, че Комитетът на ЮНЕСКО \"никъде не е заявил да не се извършва екологична оценка, а да се оценяват парче по парче всички инвестиционни предложения за нови ски съоръжения\". Екокоалицията за пореден път настоя за оставката на Валери Симеонов и министъра на околната среда и водите Нено Димов.", "date": "2018.06.29", "title": "ЮНЕСКО не е разрешила строителство в Пирин, това е фалшива новина на кабинета, обяви екокоалицията"}
{"url": "https://www.dnevnik.bg/sviat/2018/06/29/3208429_afrikanskata_politika_prevrushta_ispaniia_v_nova/", "text": "Италия беше в центъра на вниманието при новото сезонно увеличение на мигрантите тази година, в дните около \"минисрещата на ЕС\", последвана, дни по-късно, от вял опит за общо решение на кризата. Вътрешният министър Матео Салвини, след като привлече погледи с отказа си да приема кораби, спасили мигранти, подкани иронично Испания да приеме и следващите, след като пожела да допусне \"Акуариус\" до своите пристанища. Салвини обаче изглежда забравя, че от началото на годината в Испания са дошли повече мароканци, отколкото в Италия - либийци. Тенденцията е притеснителна, защото \"провалената държава\" Либия с две правителства, две армии и терористични организации по-трудно може да пази границите си. А Мароко не е такава, пише националният  всекидневник \"Ел конфиденсиал\" . Имайки предвид как страната се справи с протестите в Риф  и в миньорския район Джерада , а и на други места, вътрешното министерство на страната изглежда функционира успешно с едно единствено изключение - контрола на крайбрежието. Европа забеляза това и го постави като проблем и на  срещата на върха  вчера и днес. Промяната Ръстът се забеляза  още миналата година , когато имигрантите са се увеличили и са достигнали рекорд, а заради положителното миграционно салдо и населението е нараснало със 132 хил. души. От чужбина са влезли общо 532 хил. души - повече, отколкото при кризата от 2008 г. (599 хил.). Увеличението обаче е видимо от началото на годината. Пристигналите в Италия либийци от 1 януари са над 11 200. В Испания от съседно Мароко са преминали, по суша, море и през ексклавите Сеута Мелия, над 15 400 души, според източници на вестника от вътрешното министерство на страната. Дори само пристигналите в Испания по море мигранти без документи са над 12 700 - повече от италианските. Заради факта, че в Италия пристигат и мигранти от Тунис, а дори и от източен Алжир, към началото на седмицата общият брой на северноафриканските мигранти е 16 316 души, а на тези в Испания - 15 694, по данни на \"Ел конфиденсиал\" от вътрешното министерство. Няколко дни по-късно картината се променя. На 26 юни статистика на Международната организация за миграция,  публикувана от Би Би Си , показа, че пристигналите по море в Испания вече са достигнали 17 045 души - повече, отколкото в Италия (16 326) и Гърция (13 120). Освен това числата за Испания може и да са занижени заради факта, че за разлика от мигрантите от Африка на юг от Сахара тези от Северна Африка, достигнали Испания, опитват да избягат - особено мароканците са наясно, че вероятно ще бъдат експулсирани. В сравнение с Италия например (където става дума за над 130 хил. случая) молбите за международна закрила, които чакат отговор, са малко. Към края на юни те са едва около 43 хил., като новите от януари до 30 април са 14 040 - повечето от Венецуела и Колумбия (общо над 7 хил.), следват Сирия, Салвадор и други. Политически послания Разследване на ЕФЕ в Рабат  по-рано този месец показа , че близо 250 хил. мароканци са нелегално в Испания като следствие от кризата (общо регистрираните към настоящия момент са над 773 хил). Представители на гражданското общество в Мароко свързват увеличения миграционен натиск към Испания и с нарасналия към мароканските граници. Според тях обаче има и друго - желанието на Рабат да изпрати на Европа и Испания политически послания като тези свързани с позициите на Брюксел за Западна Сахара, но и с факта, че службите за сигурност силно са се посветили на справяне с конфликта. \"Това, което не бих могъл да кажа, е дали първият (фактор за нарасналата миграция) е скритото послание, или вътрешният проблем,\" казва за \"Ел конфиденсиал\" учен от Рабат, чието име не се споменава. Междувременно властите в Мароко отправиха към испанските министри на вътрешните и външните работи, Фернандо Гранде-Марласка и Жозеп Борел, искане промяната в миграционната политика ще е на \"същото ниво на гранична сигурност\", каквото има и досега, пише \"Ла вангуардия\". По време на срещата Мароко външният министър на страната Наср Бурита даде да се разбере и че Рабат отхвърля идеята за център за мигранти на територията на страната, която се появи вече в обсъжданията на европейски лидери. Борел обаче настоява, че въпросът за Западна Сахара е в компетенциите на ООН, а не може да става дума за \"вземане на страни\" в отношенията между Мароко и фронта \"Полисарио\", подкрепян от Алжир. С други думи засега не даде сигнал за промяна в испанската позиция по въпроса, която Рабат изглежда иска да изпробва. Хаос в Барселона В Каталуня, пише вестникът с централа в Барселона \"Ла вангуардия\", броят на непридружените непълнолетни е нараснал два пъти от началото на годината спрямо същия период през 2017-а и е достигнал 900 души. Очакванията са за над 3000 души. Регионалното правителство вече е заделило 10.5 млн. за тях. Властите отчитат, че броят им се увеличава всяка година от 2015 насам: тогава са 377, през 2016-а - 684, а миналата година - 1489. В Андалусия, най-населената испанска провинция, вече са пристигнали хиляди мигранти по море и част от тях са разселени именно в Барселона. Част са от Мароко - момчета на възраст между 15 и 17 години, но е много голяма групата на мигрантите от Африка на юг от Сахара. В Барселона, пише \"Ла вангуардия\", институциите, които работят с мигранти, трудно се справят с притока. Представители на местните власти казват, че са изненадани от разликата между адекватната реакция в случая с кораба \"Акуариус\" и хаоса по крайбрежието на Андалусия - понякога от националните имиграционни служби дори не предупреждават, че в Барселона ще бъдат изпратени хора без документи, пристигнали по крайбрежието. В испанските медии има коментари, че опитите на Европа за нов подход към Мароко и споразумения за реадмисия с всяка една от страните източници на мигранти може и да решат въпроса. Испания обаче неведнъж е говорила за документ по модела на споразумението с Турция, без особен успех.", "date": "2018.06.29", "title": "Африканската политика превръща Испания в \"нова Италия\" за мигрантите"}
{"url": "https://www.dnevnik.bg/sport/2018/06/29/3208928_basketbolistite_ostavat_v_bitkata_za_svetovnoto_sled/", "text": "Мъжкият национален отбор по баскетбол спечели инфарктна победа срещу Исландия и запази шансове да продължи в следващата фаза на квалификациите за световното първенство в Китай през 2019 г. Българските баскетболисти се наложиха с 88:86 в драматичен мач в зала \"Арена Ботевград\". Половин минута преди края тимът на Любомир Минчев имаше седем точки аванс, но едва не загуби двубоя по нелеп начин. Исландците намалиха изоставането си до две точки преди последните 15 секунди. Александър Везенков можеше да подсигури успеха на България, но направи два пропуска от наказателната линия. Хаукир Палсон получи възможност да открадне победата за гостите, но не успя да отбележи от зоната за три точки със сирената. По този начин българският отбор се размина с нова загуба след обрат в края, както се случи в предишните две квалификации - срещу Чехия (76:78) и Финландия (70:75). До края на този етап от пресявките остава един кръг. България гостува на Чехия на 2 юли и при успех ще продължи в следващата фаза. Националите могат да се класират и при загуба, но тогава ще зависят от развоя на другите срещи. \"Щастлив съм, че победихме и доставихме радост на феновете, които дойдоха да ни подкрепят. Беше ни много тежко, с доста проблеми през цялата подготовка. Не играхме добре и единсвеното добро беше високият ни процент на стрелба от тройката. Напрежението и важността на мача може да е изиграло някаква роля, но не искам да търся причини в това\", каза треньорът Минчев. Според него е притеснително, че отборът допуска колебания в големи периоди от мачовете. \"През второто полувреме намалихме грешките, но точно тогава, когато поведохме с 10 точки, за около 4-5 минути допуснахме те да ни поведат горе-долу с толкова, което не е добър показател. Това нещо, което казах и на момчетата преди мача е, че откакто съм треньор на тима, този отбор винаги се е борил до края и това е едно от нещата, които ни помогнаха в днешния труден момент\", завърши Минчев пред БНТ.", "date": "2018.06.29", "title": "Баскетболистите остават в битката за световното след инфарктна победа над Исландия"}
{"url": "https://www.dnevnik.bg/evropa/2018/06/29/3208756_koi_sa_marshrutite_po_koito_migrantite_stigat_do_evropa/", "text": "Маршрутите са твърде дълги, броят намалява, но смъртните случаи в открито море продължават: миграцията към Европа, които бе в центъра на  сложната европейска среща на върха  вчера и днес в Брюксел, еволюира заедно с усилията за ограничаването й. Откъде преминават мигрантите Голямата част от мигрантите пристигат в Европа през Средиземно море, съобщава Върховният комисариат на ООН за бежанците, като през последната година 172 хил. души са влезли в Гърция, Италия или Испания. Потоците от мигранти въпреки това силно намаляват - връхната точка на кризата бе през 2015 г., когато през Средиземно море в Европа пристигнаха 1.02 милиона души. От началото на 2018 г. броят е намалял до само 44 370 души - по-малко от рекордните 48 000 души, пристигнали за пет дни в Гърция през октомври 2015 г. Кои са средиземноморските маршрути Главният маршрут миналата година все още бе централносредиземноморският, свързващ Либия (или Тунис) с Италия, като агенция \"Фронтекс\" преброи 118 962 преминали по него мигранти - основно нигерийци, гвинейци и котдивоарци. Броят на мигрантите по този път обаче спадна със 75 процента след породилите противоречия споразумения, сключени в средата на юли 2017 г. между Рим и либийската брегова охрана. По маршрута Турция-Гърция (наричан \"източносредиземноморски\") също бе отбелязан спад - от близо 900 хил. мигранти през 2015 г. броят им се намали до 42 хил. (сирийци, иракчани и афганистанци), информира \"Фронтекс\". През 2016 г. всъщност бе сключено спорно споразумение между ЕС и Анкара за връщането на пристигащите обратно в Турция. Потокът по маршрута Мароко-Испания обаче, частично изоставен до 2000 г., се засилва: 23 хил. мигранти са преминали оттам миналата година (основно мароканци, алжирци и котдивоарци). Този западносредиземноморски маршрут днес така или иначе е на път да се превърне в основен за достигане до Европа: от началото на годината 17 522 души са пристигнали през Испания, 16 452 през Италия, а 13 120 през Гърция, сочат данните на Върховния комисариат на ООН за бежанците. Кои са второстепенните маршрути Съществуват и второстепенни маршрути - най-вече този през Западните Балкани, който свързва Гърция с източноевропейските страни. Според \"Фронтекс\" 12 000 души са използвали този маршрут миналата година (най-вече пакистанци, афганистанци и иракчани). През 2015 г. по него са преминали 760 000 души. Следва да се отбележи обаче, че той се пресича с маршрута на мигрантите, преминали вече през Турция и Гърция, и данните за броя на използвалите го може да се окажат завишени. Освен това маршрутите се изменят: според оценката на френския посланик в Словения, с която се свърза \"Франс прес\", \"от началото на годината е забелязан нов мигрантски маршрут\", започващ в Гърция и преминаващ през Албания, Хърватия и Словения, по който между януари и май са минали повече от 1800 души. За да се премине успешно границата, докато Европа засилва усилията си за сдържане на миграцията, изобретателността е голяма: така станахме свидетели как през 2015 г. за кратко се появи \"арктически маршрут\", свързващ Норвегия с Русия, по който всеки ден минаваха с велосипеди стотина мигранти. Кои са африканските пътища Според страните на произход, маршрутите не са едни и същи и могат да продължават с години по пътища, маркирани на картите на Международната организация по миграция. Тръгнал от Могадишу сомалиец може да премине през Адис Абеба, Хартум, Кайро, а после Триполи, преди да достигне до Европа. Котдивоарец може да стигне от Абиджан до Угадугу, да мине през Ниамей, Агадес и Себха в Либия. Либериец с начална точка Монровия може да мине през Бамако, Гао, Таманрасет в Алжир и Сеута, преди да тръгне към Испания. Колко са смъртните случаи Върховният комисариат на ООН за бежанците е отчел 16 607 случая на починали и изчезнали от 2014 г. Към това число трябва да бъде добавен броят мигранти, преминали през пустинята по пътя, водещ към Либия: според Международната организация по миграция \" най-вероятно в Сахара  са загинали също толкова хора, колкото и в Средиземно море\". Миналата година нигерийски депутати говореха за \"истинско гробище под открито небе\". Холандската неправителствена организация \"Обединени за междукултурно действие\", събираща информация за идентичността на жертвите, оценява \"най-малко на 34 361 души\" общият брой на умрелите мигранти, опитали се да стигнат до Европа от 1993 г. \"Хиляди други така и не са били открити\", твърди организацията./БТА", "date": "2018.06.29", "title": "Кои са маршрутите, по които мигрантите стигат до Европа"}
{"url": "https://www.dnevnik.bg/sviat/2018/06/29/3208937_avstriiskiiat_konstitucionen_sud_potvurdi_pravoto_na/", "text": "Властите в Австрия трябва да приемат интерсексуалните идентичности, реши днес нейният Конституционен съд, предаде ДПА, цитирана от БТА. Решението  е достъпно и на сайта на съда . Терминът \"трети пол\", който не фигурира нито в прессъобщението, нито в  самия документ , се използва от германските и от австрийските медии за обозначаване на интерсексуални хора и на такива, които не могат да се припознаят биологично като мъже или жени. То е нужно и като събирателно понятие, тъй като още няма решение как точно ще се записва в документите. Така днес съдът постанови, че хората, които нe могат еднозначно да се нарекат нито като мъже, нито като жени, ще могат да регистрират друг пол в официалните документи, т. е. ще имат \"право на подходящо обозначаване\". \"Различен\", \"интер\" или \"отворен\" Според КС Европейската конвенция за правата на човека гарантира идентичността на хората, тяхната индивидуалност и цялостност, следователно \"защитава хората с други полови идентичности от това някой друг да им определя пола\". Решението се позовава на чл. 8, който \"гарантира правото на частен и семеен живот\" и в обхвата му попадат \"защитата на човешката личност и идентичността, индивидуалността и интегритета, включително половата идентичност\". Съдиите предложиха понятия като \"различен\", \"интер\" или \"отворен\", но оставиха на парламента или съответните органи да решат как хората от трети пол ще могат да се наричат в официалните документи. В австрийски издания се появиха изображения със знак \"Х\", обозначаващ \"третия пол\" в графата. През ноември Конституционният съд на Германия  постанови подобно решение , като призова депутатите да признаят трети пол, отбелязва ДПА.", "date": "2018.06.29", "title": "Австрийският конституционен съд потвърди \"правото на трети пол\""}
{"url": "https://www.dnevnik.bg/sport/2018/06/29/3208941_ljuis_hamiltun_zadade_tempoto_v_petuchnite_trenirovki/", "text": "Световният шампион във Формула 1 Люис Хамилтън даде най-добри времена в двете петъчни тренировки преди Гран при на Австрия, девети кръг за сезона. Пилотът на \"Мерцедес\" срещна сериозна конкуренция единствено в лицето на съотборника си Валтери Ботас, който беше втори и в двете сесии. \"Сребърните стрели\" продължиха с доброто си представяне след това на френската писта \"Пол Рикар\" преди седмица. В предишния кръг \"Мерцедес\" използва новата версия на двигателя си, докато на \"Ред бул ринг\" изпробва нов аеродинамичен пакет. Пилотите на отбора направиха по 39 обиколки в първата тренировка, в която Хамилтън записа най-добър тур за 1:04.839. Ботас беше по-бавен с 0.127 секунди, а Макс Верстапен остана трети (+0.233 сек). Сред първите шест бяха Себастиан Фетел, Даниел Рикардо и Кими Райконен, но само германецът се доближи на по-малко от половин секунда. Във втората тренировка Хамилтън свали още почти три десети от своето постижение. Той използва предимно гумите ултрасофт и записа 1:04.579. Световният шампион направи 37 обиколки, а Ботас отново беше втори, завъртайки 42 тура. Финландецът изостана със 176 хилядни от секундата. Този път Фетле беше трети на 236 хилядни от съперника си за титлата. Пилотът на \"Ферари\" обаче направи 53 обиколки и показа много добро темпо в дълга серия. \"Денят беше нормален за нас, без някакви сериозни проблеми. Пистата е много бърза, без много завой, затова и представянето на всички типове гуми е много изравнено. Утре ще натискам още и се надявам да бъдем още по-бързи\", каза Хамилтън. Петъчните тренировки не минаха и без някои инциденти. При един от тях Пиер Гасли мина агресивно през един от бордюрите и счупи предното окачване на своето \"Торо росо\". \"Ако ме питате дали вярвам, че можем да победм \"Мерцедес\" ще ви кажа да. Те все още са пред нас, но като цяло беше сложен петъчен ден\", каза Фетел. Германецът остава оптимист, след като по традиция \"Ферари\" винаги се представя по-добре в събота. В събота по обяд е третата свободна тренировка, а квалификацията за Гран при на Австрия е в 16 часа.", "date": "2018.06.29", "title": "Хамилтън зададе темпото в петъчните тренировки преди Гран при на Австрия"}
{"url": "https://www.dnevnik.bg/bulgaria/2018/06/29/3208943_direktor_na_uchilishte_v_blagoevgrad_otkazva_da_priema/", "text": "Училище в Благоевград обяви в профила си във \"Фейсбук\", че на втория етап от приемане на заявления за записване на първокласници няма да приема деца от ромски произход. Чрез социалната мрежа директорът на 9 ОУ \"Пейо Яворов\", намиращо се в кв. \"Ален Мак\", Василка Величкова прикани родителите от близките квартали да записват децата си, стига те да не са роми. Тя обясни пред БНТ, че заради големия брой ромски ученици родители на българчета отказват да запишат децата си в определеното им според въведеното райониране училище. Тя добави, че почти половината от учениците от първи до седми клас в училището са от ромски произход. Сега е обявен прием само на 18 първокласници. До момента са записани само 6 деца. Според Величкова по две деца от ромски произход могат да се запишат във всяка една паралелка във всяко едно училище в Благоевград, като това бил нормалния процент. Директорът посочи пред \"Нова телевизия\" какви са съображенията ѝ за това решение. \"Знаете, че те са на големи родове, помежду си имат конфликти, и не бива децата да пренасят семейните конфликти от махалата в училище. Лимитът за ромски деца е изчерпан. Това не е дискриминационно, за тях също не е добре, да се обучават в сегрегирани паралелки\", каза тя. От Министерството на образованието заявиха, че при приема на ученици в първи клас водещият критерий е местоживеенето. Когато прилагането на този критерий доведе до паралелки, в които повечето ученици са с майчин език, различен от българския, детето може да бъде насочено в друго училище, но само със съгласието на родителя. От министерството ще направят проверка по случая. От Регионалното управление на образованието в Благоевград уточниха, че до момента няма нито една постъпила жалба от родители, че в някое от училищата в града не искат да запишат детето им. От Българския хелзинкски комитет заявиха, че заради съобщението в интернет ще сезират Комисията по защита от дискриминация.", "date": "2018.06.29", "title": "Директор на училище в Благоевград отказва да приема ромски деца в първи клас"}
{"url": "https://www.dnevnik.bg/sport/2018/06/29/3208946_portugaliia_ne_e_samo_ronaldo_kaza_trenyorut_fernando/", "text": "Селекционерът на Португалия Фернандо Сантош показа увереност преди осминафиналния сблъсък на отбора му срещу Уругвай. Европейските шампиони имаха сериозни проблеми в последния си мач на световното, след като завършиха наравно с Иран. Сантош обаче не отдава голямо значение на това. \"Португалия не е само Роналдо. Но понеже ме питате само за него ще ви кажа, че спечелих едно безплатно кафе, защото предположих, че първият въпрос ще е за него\", каза Сантош. Според треньора на португалците отборът му има достатъчно качества и не разчита само на носителя на \"Златната топка\". \"Ясно е, че един отбор се гради около звездите си. Но ние не правим разлика от Уругвай – те имат Суарес и Кавани. Те са двама от най-добрите нападатели в света. При нас не е само Роналдо и не само той може да вкара, опасността идва от всички\", каза още треньорът. Дотук Уругвай не е допуснал гол на световното първенство, но Сантош обясни, че Португалия знае как да се справи. Европейският тим беше четвърти през 2006 г., но след това записа отпадане на осминафинал и не успя да прескочи групите преди четири години.", "date": "2018.06.29", "title": "Португалия има и други оръжия освен Роналдо, каза треньорът Фернандо Сантош"}
{"url": "https://www.dnevnik.bg/bulgaria/2018/06/29/3208947_prihodnata_agenciia_shte_proveri_290_dushi_bez_dohodi/", "text": "Инспекторите на Националната агенция за приходите (НАП) започват проверки на 290 души, които нямат никакви официално декларирани доходи, но са извършили разходи за минали години над 50 хил. лв., съобщиха от приходната агенция. Всички проверявани са се осигурявали върху минималния осигурителен доход, но дори не са подали декларация за доходите. Инспекторите на НАП ще изследват източниците на доходи в семействата на проверяваните, както и издръжката на домакинствата и разходите им. Ако бъдат установени несъответствия между имущество и доходи, ще бъдат възложени данъчни ревизии за последните 5 години, уточняват от НАП.", "date": "2018.06.29", "title": "Приходната агенция ще провери 290 души без доходи, но с разходи от над 50 хил. лв."}
{"url": "https://www.dnevnik.bg/sviat/2018/06/29/3208948_trump_e_predlojil_na_makron_franciia_da_napusne/", "text": "Президентът на САЩ Доналд Тръмп е предложил на френския си колега Еманюел Макрон страната му да напусне Европейския съюз и да сключи двустранно търговско споразумение със Съединените щати, съобщава БТА. \"Защо не напуснеш ЕС?\", попитал Тръмп на срещата си с Макрон в Белия дом през април, според американския ежедневник \"Вашингтон пост\", който цитира двама европейски представители, а съдържанието на разговора е било потвърдено от дипломатически източник. Тръмп увеличи през последните месеци атаките си срещу ЕС, осъждайки, според него, нечестните му търговски практики, по-специално в автомобилостроенето. Макрон пък бе избран миналата година за президент на Франция с категорично проевропейска програма. \"Европейският съюз, разбира се, бе създаден, за да се възползва от Съединените щати\", каза в сряда американският президент на предизборен митинг в северния щат Северна Дакота. Избран за президент на САЩ с лозунга \"Америка на първо място\", Тръмп редовно критикува функционирането на международни организации, особено на НАТО. На срещата на върха на Г-7 в Канада в началото на този месец той каза, че Алиансът е \"също толкова лош, колкото и НАФТА\" (Северноамериканското споразумение за свободна търговия). В този контекст на силно напрежение със съюзниците, Тръмп ще участва в срещата на върха на НАТО на 11 и 12 юли в Брюксел. Няколко дни по-късно (б. ред.: на 16 юли) американският президент ще се срещне в Хелзинки с руския си колега Владимир Путин.", "date": "2018.06.29", "title": "Тръмп е предложил на Макрон Франция да напусне Европейския съюз"}
{"url": "https://www.dnevnik.bg/photos/2018/06/29/3208932_fotogaleriia_svetovnite_snimki_na_denia_-_29_juni_2018/", "text": "Момент от изригването на вулкан в планината Агунг в Бали, Индонезия.", "date": "2018.06.29", "title": "Фотогалерия: Световните снимки на деня - 29 юни 2018 г."}
