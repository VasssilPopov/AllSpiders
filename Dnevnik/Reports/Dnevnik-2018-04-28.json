{"url": "https://www.dnevnik.bg/sport/2018/04/28/3170868_juventus_vze_purviia_goliam_test_sled_kusen_obrat_v/", "text": "Ювентус\" издържа драматично първия голям тест по пътя към седма поредна титла в Серия А. В изпълнено с емоции Дерби д'Италия шампионите губеха с 1:2 срещу \"Интер\" до 87-ата минута, но направиха късен обрат и спечелиха с 3:2 на \"Сан Сиро\". \"Старата госпожа\" държеше мача под контрол, след като още в 18-ата минута имаше гол аванс и беше с човек повече на терена след директен червен картон на Матиас Весино. \"Интер\" показа характер и направи обрат в началото на второто полувреме. \"Нерадзурите\" дълго време удържаха преднината си, но се пропукаха в последните три минути на редовното време и останаха с празни ръце. \"Ювентус\" събра 88 точки след 35 мача и поведе с четири точки пред \"Наполи\", който гостува на \"Фиорентина\" в неделя от 19.00 часа. До края на сезона \"Ювентус\" има домакинства на \"Болоня\" и \"Верона\" и тежко гостуване на борещия се за място в Шампионската лига \"Рома\" между тях. \"Наполи\" ще играе с \"Торино\", \"Сампдория\" и \"Кротоне\" след мача с \"Фиорентина. \"Ювентус\" и \"Интер\" изиграха първо полувреме, в което нямаше много положения за гол, но за сметка на това цели три пъти се стигна до използването на видеоповторения след сигнали от допълнителните видеорефери. В 13-ата минута Хуан Куадрадо центрира от десния фланг в наказателното поле. Топката премина между куп от играчи на двата отбора и стигна до Дъглас Коща, който от далечния край на вратарското поле я изпрати покрай Самир Ханданович с диагонален удар с левия крак. В ситуацията останаха съмнения за контакт на Блес Матуиди с топката, който щеше да постави Коща в засада. Видеопреглед на ситуацията разсея съмненията и попадението правилно беше зачетено. Пет минути по-късно ситуацията стана още по-тежка за \"Интер\", след като Матиас Весино стъпи с бутоните върху крака на Марио Манджукич. Главният съдия Давиде Орсато първоначално показа жълт картон на уругвайския полузащитник, но след като прегледа ситуацията на екрана до тъчлинията, коригира решението си и вдигна директен червен картон. Мачът изглеждаше здраво в ръцете на \"Ювентус\". Шампионите контролираха спокойно играта, а за цялото първо полувреме се стигна само до една опасност пред Джанлуджи Буфон. В 30-ата минута Антонио Кандрева отправи много добър изстрел от дистанция, но капитанът на \"бианконерите\" се намеси с върха на пръстите. В добавеното време на първата част гостите стигнаха до втори гол. При подаване отдясно на Кандрева Игуаин и Скриняр се сблъскаха и паднаха пред вратарското поле, а топката стигна до Блес Матюиди, който отблизо я изпрати в мрежата. Реферът Орасто получи сигнал да прегледа ситуацията и попадението правилно беше отменено заради засада на французина. Седем минути след почивката \"Интер\" изравни след статично положение. В първия случай, в който беше изпуснат от защитата на \"Ювентус\", Мауро Икарди засече с глава центриране на Жоао Кансело от свободен удар. В 63-ата минута Игуаин пропусна отлична възможност отново да изведе шампионите напред в резултата. Той беше изведен на скорост зад защитата и преодоля вратаря Ханданович, но след това не успя да уцели опразнената врата. Две минути след това \"Интер\" шокира \"Ювентус\" с второ попадение. Иван Перишич беше изведе на скорост вляво от вратата. Куадрадо се хвърли на шпагат, но се размина с топката. Това позволи на Перишич да влезе навътре и да центрира успоредно на голлинията, а Андреа Бардзали си отбеляза автогол. \"Ювентус\" отговори със силен натиск. В 75-ата минута Ханданович направи страхотно спасяване след пряк свободен удар на Дибала, а няколко пъти бранителите на домакините блокираха удари в наказателното поле. Дълбоко прибран в наказателното си поле, \"Интер\" дълго време удържаше аванса си. Три минути преди края на редовното време обаче \"нерадзурите\" се пропукаха. Куадрадо беше оставен да пробие до аутлинията и да центрира, топката рикошира в крака на Скриняр и влетя във вратата. След като допусна изравняване, \"Интер\" бързо получи и трети гол. В 90-ата минута Пауло Дибала центрира в наказателното пое, Игуаин беше изпуснат и отбеляза с глава отблизо. Загубата срещу \"Ювентус\" може да се окаже много тежък удар по амбициите на \"Интер\" за участие в Шампионската лига. Тимът на Лучано Спалети е пети с 66 точки, като изостава с една от \"Лацио\", който има мач по-малко - гостуване на \"Торино\" в неделя. В ранния съботен мач \"Рома\" направи голяма крачка към класиране за най-силния клубен турнир. \"Вълците\" загряха за реванша с \"Ливърпул\" с убедителна победа с 4:1 срещу \"Киево\" в Рим и събраха 70 точки.", "date": "2018.04.28", "title": "\"Ювентус\" взе първия голям тест след късен обрат в зрелищно Дерби д'Италия"}
{"url": "https://www.dnevnik.bg/sviat/2018/04/28/3170651_rusiia_shte_prevouruji_samoletonosacha_si_i_shte_smeni/", "text": "Тежкият авионосещ крайцер \"Адмирал Кузнецов\" - единственият самолетоносач на Русия, влиза в док в Мурманск за ремонт и превоъръжаване от месец май. Планирано е той да бъде върнат на бойно дежурство към 2021г., но не е изключено срокът да се удължи с няколко години, съобщиха руските медии. Зам.-командващият на Военноморските сили Виктор Бурсук казва, че \"ще бъде подобрена противовъздушната отбрана с морска версия на комплексите \"Панцир\" и ще бъдат подменени котли и помпи\". Виктор Кравченко, бившият началник на щаба на ВМФ, каза за \"Интерфакс\", че освен споменатото корабът ще получи и ново оръжие, но не спомена какво. Ще има и нова система за приземяване на самолетите - \"Адмирал Кузнецов\" тепърва ще върши добра работа, допълва той. Самолетоносачът с почти 2000 души екипаж, летци и авиационни инженери на борда е в експлоатация от 1991г., но първата му употреба в реални бойни действия бе през 2016г. край бреговете на Сирия. По-късно от изданието РБК изчислиха, че походът му е струвал поне 140 милиона евро. Авиационната му група е 50 самолета и хеликоптера. Министерството на отбраната отчете, че в Сирия тя е извършили над 420 бойни полета, включително 117 нощни. Един Су-33 и един МиГ-29 бяха изгубени, след като първият падна зад борда заради скъсване на спирачно въже, а вторият падна във водата при кацане. Специалисти коментираха тогава, че основният проблем вероятно идва от това, че през 80-те години на ХХ век системата за излитане и кацане е била проектирана за съвсем други самолети с морско базиране. Най-много трудности и несигурност обаче създава двигателно-енергийният комплекс. Преди близо две години преминаването на обвитият в дим \"Адмирал Кузнецов\" през Ламанша предизвика вълна от подигравки. Тогава военните обясниха, че причината е в непълното изгаряне на горивото.", "date": "2018.04.28", "title": "Русия ще превоъръжи самолетоносача си и ще смени котлите му"}
{"url": "https://www.dnevnik.bg/politika/2018/04/28/3170825_prezidentut_poiska_data_za_prisuediniavane_kum_oisr/", "text": "България трябва да получи точна дата за присъединяване към ОИСР и тя трябва да бъде в най-обозримо бъдеще, каза президентът Румен Радев след среща с генералния секретар на Организацията за икономическо сътрудничество и развитие (ОИСР) Анхел Гурия. Обсъдихме българската кандидатура в организацията за налагане на добри търговски практики в доброто управление и в устойчивото развитие, каза Радев и добави, че диалогът с г-н Гурия е приятен, но не винаги е лесен. \"Членството в тази престижна организация е важен приоритет за България – това ще допринесе за повишаване на жизнения стандарт. Изложихме известните вече доводи за нашето приемане – всички ги знаем много добре. Запознах го и с дейностите ни като председател на съвета на ЕС. България не само полага усилия за по-добро сътрудничество между ЕС и ОИСР, но има и съществен принос за стабилизацията на региона на Западните Балкани и за утвърждаване на ценностите и принципите на ОИСР в Черноморския регион. Затова съм убеден, че получаването на покана за преговори за членство е важно, има своите регионални измерения, защото тя ще бъде сигнал за другите държави, че това е пътят, който трябва да се следва, и ще има голяма добавена стойност за Югоизточна Европа\", каза още Радев. Той добави, че въпреки че още не е член на организацията, България вече прилага нейните стандарти. Процесът не е лесен, критериите са много - не е само икономическите параметри и показателите, които постигаме в нашето развитие, но те налагат и консенсус между всичките държави членки относно приемането на нова държава, каза Радев след срещата с Гурия. \"Подкрепяме готовността на България да се реформира и е чест да получим искане за кандидатстването ѝ в организацията\", каза Анхел Гурия след среща с президента. \"България вече е член на семейството на OИСР, защото в рамките на организацията България участва в 10 различни нейни инструмента. Така че въпросът дали вие сте втори или трети братовчед не е толкова важен, защото връзките стават все по-тесни. А по- тесните връзки означават, че сме се договорили да полагаме ежедневни усилия по новите инструменти, които са необходими. Защото извън момента, в който процедурите започнат нормално, има много други неща, които трябва да бъдат изпълнени така или иначе – работа по дейности като образование, здравеопазване, участие в различни дейности, свързани с научно-изследователската дейност, защита на конкуренцията и др. Така че има много теми, по които продължаваме да работим съвместно с България\", каза още Гурия. Той обясни, че процедурата започва с формално кандидатстване, след което се провеждат серия от обсъждания от членовете на ОИСР и те трябва да вземат решение, след като постигнат съгласие по между си. По-рано днес Гурия се  срещна и с премиера Бойко Борисов .", "date": "2018.04.28", "title": "Президентът поиска дата за присъединяване към ОИСР"}
{"url": "https://www.dnevnik.bg/sport/2018/04/28/3170824_sebastian_fetel_shte_startira_purvi_v_gran_pri_na/", "text": "Лидерът в световния шампионат  Себастиан Фетел  ще тръгне от полпозишън в Гран при на Азербайджан след отлично представяне в квалификацията. Пилотът на \"Ферари\" беше най-бърз по улиците на Баку и изпревари съперниците си от \"Мерцедес\" Люис Хамилтън и Валтери Ботас, които останаха втори и трети. За 53-и път в своята кариера германецът ще стартира от първа позиция. Освен това в трето поредно състезание през сезона Фетел спечели квалификацията, след като го направи още в  Бахрейн  и  Китай . \"Чувствах, че колата е много бърза и знаех, че мога да направя много добра обиколка. Може би допуснах една-две дребни неточности, но те не ми се отразиха\", каза Фетел след квалификацията. Германецът обясни, че очаква напрегнато състезание и излизане на кола за сигурност в неделя. Фетел изрази и задоволството си от своя болид. Фетел записа много силна обиколка още при първото си преминаване по пистата във финалната част от квалификацията. Съотборникът му Кими Райконен нямаше късмет, когато беше много бърз, тъй като допусна сериозна грешка и изостана. Първите 16 минути в квалификацията бяха много хаотични, след като всички пилоти искаха да си осигурят по-нататъшно участие. Това доведе до засилен трафик на трасето и много грешки. Съотборниците в \"Торо росо\" Пиер Гасли и Брендан Хартли почти не се удариха, а Ромен Грожан с \"Хаас\" сгреши още в началото и скоростната му кутия блокира, което го извади от квалификацията. Най-доброто време беше на Кими Райконен пред Макс Верстапен, Хамилтън, Фетел, Рикардо и Естебан Окон. Валтери Ботас беше по-консервативен и остана седми. След първата част петимата пилоти, които отпаднаха бяха Щофел Вандорн, Пиер Гасли, Маркус Ериксон, Брендан Хартли и Грожан. Във втората част пилотите излязоха с гумите суперсофт, които са средни по твърдост за състезателния уикенд. Идеята беше да се запише резултат с тях, за да може да се стартира с тях в неделното състезание.  Кими Райконен обаче допусна сериозна грешка и на практика унищожи гумите си, което го принуди да излезе с ултрасофт и да бъде единственият в челото, който ще е с различна стратегия. За финалните 12 минути не успяха да се класират Ланс Строл, Сергей Сироткин, Фернандо Алонсо, Шарл Леклер и Кевин Магнусен. В решителната част от битката Фетел започна най-добре и записа много силен резултат при първото си преминаване. Германецът записа време 1:41.498, с почти четири десети от постижението на Люис Хамилтън и почти половин секунда пред Ботас. Даниел Рикардо, който пък имаше проблеми във втората част, този път удари една от предпазните бетонни стени, но нямаше сериозни поражения. При вторите опити Хамилтън и Ботас не успяха да подобрят драстично времената си и останаха на същите позиции. Зад тях Кими Райконен направи рекордни преминавания на първите два сектора, но допусна сериозна грешка и изгуби целия си аванс. Финландецът остана шести, въпреки че можеше да се бори за полпозишъна. Четвърти и пети ще стартират Рикардо и Верстапен, а първите десет допълниха Естебан Окон, Серхио Перес, Нико Хюлкенберг и Карлос Сайнц. Състезанието за Гран при на Азербайджан е в неделя от 15.10 часа българско време.", "date": "2018.04.28", "title": "Себастиан Фетел ще стартира пръв в Гран при на Азербайджан"}
{"url": "https://www.dnevnik.bg/biznes/2018/04/28/3170831_specializirano_zveno_kum_zemedelskoto_ministerstvo/", "text": "Специализирано звено към Министерството на на земеделието, храните и горите (МЗХГ) ще проверява за растителни мазнини в млечни продукти. \"Твърдо сме решени да прекратим практиката с влагането на растителни мазнини в млечните продукти\", заяви министър Румен Порожанов по време на откриването на Националното изложение по животновъдство в Сливен, цитиран от пресцентъра на земеделското министерство. \"Някои ферми влагат растителни мазнини, това се вижда от потребителите и компрометира качеството на българските сирена и кашкавали\", подчерта Порожанов. В началото на седмицата МЗХГ публикува за обществено обсъждане  промяна в наредба, която забранява в едно и също млекопреработвателно предприятие да се преработват мляко и растителни мазнини . В документа се посочва, че фирмите трябва да изберат да работят само истински млечни продукти – с мляко или имитиращи – с растителни мазнини. Специализирано звено към министерството ще извършва проверки. Където има съмнение за нерегламентирано влагане на растителни мазнини в млечни продукти, там ще са екипите на министерството, заяви министърът. Той заедно с председателя на парламентарната комисия по земеделие и храни Десислава Танева и кмета на Сливен Стефан Радев откриха най-голямото животновъдно изложение у нас в Сливен, където се предлагат продукти от над 15 български ферми. То ще продължи до 29 април.", "date": "2018.04.28", "title": "Специализирано звено към земеделското министерство ще проверява млечните продукти"}
{"url": "https://www.dnevnik.bg/bulgaria/2018/04/28/3170836_policai_e_osuden_na_3_godini_zatvor_za_iskane_na_podkup/", "text": "Бургаският окръжен съд осъди полицай за това, че поискал 300 лева подкуп от чешки гражданин, съобщи БНР. Случката се разиграла в Приморско, където полицаят Емил М. бил командирован от Районното полицейско управление - Сливница. Подкупът бил поискан от полиция за да не извърши действие по служба. Той е осъден на три години лишаване от свобода, глоба в размер от 2000 лева, както и е лишен от право да заема длъжността полицай в системата на МВР за срок от три години. Заради чисто съдебно минало съдът е отложил изтърпяването на наказанието за срок от пет години.", "date": "2018.04.28", "title": "Полицай е осъден на 3 години затвор за искане на подкуп"}
{"url": "https://www.dnevnik.bg/sviat/2018/04/28/3170837_plavashta_aec_akademik_lomonosov_poe_kum_chukotka/", "text": "Плаващ енергоблок \"Академик Ломоносов\" отплава от \"Балтийски завод Съдостроен, на път към крайната си дестинация – Певек, Чукотка в руския Далечен изток, където ще работи като плаваща АЕЦ. \"Академик Ломоносов\" първо ще бъде изтеглен до Мурманск, където ще бъде зареден с ядрено гориво, съобщиха от \"Росатом\". \"Това е изключително важно събитие за нашия проект, както и за целия свят на ядрената индустрия. Плаващите атомни централи ще осигурят електричество и отопление за най-отдалечените региони, като по този начин ще увеличат растежа и устойчивото им развитие\", заяви Виталий Трутньов, директор на дирекция \"Изграждане и работа на плаващи атомни топлоелектрически централи\", част от \"Росатом\". През лятото на 2019 г., след зареждането с ядрено гориво и когато екипажът бъде на борда, атомният плаващ енергоблок \"Академик Ломоносов\" се очаква да бъде изтеглен до пристанището на Певек. АЕЦ-ът ще замести остарялата Билибинска АЕЦ в Певек и Чаунската ТЕЦ, като по този начин ще се спестят 50 000 тона CO2 емисии годишно, в сравнение с настоящите нива. След свързването към мрежата, \"Академик Ломоносов\" ще стане най-северната атомна инсталация в света. Плаващата атомна топлоелектрическа централа \"Академик Ломоносов\" е снабдена с две реакторни системи КЛТ-40С (всяка с мощност от 35 мегавата), подобни на тези, които се използват на ледоразбивачите. Проектиран от руските атомни специалисти и морски архитекти, съдът е дълъг 144 метра и е широк 30 метра. Има водоизместимост от 21 000 тона. Плаващата атомна електроцентрала е проектирана да осигурява електричество в труднодостъпни области на Руската федерация. Според производителя им тези малки атомни реактори могат да работят нонстоп без нужда от повторно зареждане с гориво от три до пет години, като по този начин значително намаляват стойността на производството на електроенергия. Централата може да бъде доставена до всяка точка по крайбрежието и да бъде свързана към съществуващата енергийна мрежа.", "date": "2018.04.28", "title": "Плаваща АЕЦ \"Академик Ломоносов\" пое към Чукотка"}
{"url": "https://www.dnevnik.bg/sport/2018/04/28/3170839_karanga_se_razmina_s_operaciia/", "text": "Голмайсторът на ЦСКА се размина с операция на коляното. 27-годишният бразилец има частично разкъсване на вътрешна връзка на десния крак и ще отсъства до края на сезона. Той все пак ще бъде готов за лятната подготовка, съобщи клубът. Каранга получи контузия през първото полувреме на  реванша от полуфиналите за Купата на България  срещу \"Левски\" след тежко влизане на Хали Тиам, който беше изгонен с червен картон. Нападателят на червените ще носи шина между две и три седмици, след което ще започна възстановяването си. Той ще замине за Щутгарт, където ще остане две седмици да се лекува в рехабилитационния център, който се грижи за футболистите на местния клуб. \"Фернандо Каранга ще бъде готов да се включи в подготовката на отбора в средата на месец юни, когато тимът ни ще замине на втория лагер от лятната подготовка, по време на който са предвидени и контроли срещу силни съперници\", заявиха от ЦСКА. След мача в сряда червените  обвиниха \"Левски\" в \"планирана контузия\"  на Каранга и дори поискаха разследване. От \"Герена\" определиха  обвиненията за \"долнопробна лъжа\".", "date": "2018.04.28", "title": "Каранга се размина с операция"}
{"url": "https://www.dnevnik.bg/sport/2018/04/28/3170840_grucki_tineidjur_e_poslednoto_prepiatstvie_pred_nadal/", "text": "Гръцкият тинейджър Стефанос Циципас е последното препятствие пред Рафаел Надал по пътя към единадесета титла от турнира на червени кортове в Барселона. 19-годишният тенисист от Атина се класира за първия си финал в световния тур на АТП след победа в два сета срещу Пабло Кареньо Буста, който  в предишния кръг отстрани Григор Димитров . Надал беше безапелационен срещу Давид Гофен и удължи историческата си серия от поредни спечелени сетове на 44. Световният номер 1 отпусна само четири гейма на белгиеца и имаше нужда от 82 минути за победа с 6:4, 6:0. 31-годишният испанец даде една възможност за пробив на съперника за целия мач. Тя дойде още в първия гейм и беше реализирана. Гофен затвърди предимството си и поведе с 2:0. Надал обаче бързо вдигна оборотите и изравни при 2:2. Световният номер 10 удържа на високото темпо до 4:4, но след това не успя да спечели нито един гейм до края на мача. Надал записа трета победа от четири двубоя с белгиеца. Лидерът в световната ранглиста се намира в серия от 14 поредни победи в Барселона и има 18 последователни успеха на червени кортове. От началото на 2017 г. той има само една загуба в 36 мача на любимата си настилка. В опит да спечели 77-ата си титла от 113 финала Надал ще срещне за пръв път бившия №1 при юношите Циципас. Гръцкият тенисист, който заема 63-ото място в световната ранглиста, надигра Пабло Кареньо Буста със 7:5, 6:3 за 95 минути. Циципас започна вихрено мача с испанеца и поведе с 5:1. Кареньо Буста се възползва от единствената си точка за пробив в мача и изравни при 5:5. Гръцкият тинейджър, който прави дебют в Барселона, обаче реализира втори пробив, за да вземе първия сет. Във втората част имаше само една брейк точка. Тя се откри пред Циципас, който я реализира и след това не даде нито един шанс на съперника да се върне в мача.", "date": "2018.04.28", "title": "Гръцки тинейджър е последното препятствие пред Надал към 11-а титла в Барселона"}
{"url": "https://www.dnevnik.bg/sport/2018/04/28/3170845_roni_osulivan_otpadna_oshte_vuv_vtoriia_krug_na/", "text": "Устремът на Рони О'Съливан към шеста световна титла в снукъра беше спрян още във втория кръг на световното в Шефилд. Петкратният шампион беше елиминиран от двукратния финалист в \"Крусибъл\" Али Картър с 9:13 фрейма. Картър поднесе поредната голяма изненада в турнира след отпаданията още в първия кръг на  лидера в световната ранглиста и световен шампион за 2014, 2016 и 2017 г. Марк Селби , световния шампион за 2015 г. Стюарт Бингам,  световния шампион за 2011 г. Нийл Робъртсън  и  световния шампион за 2005 г. Шон Мърфи. О'Съливан не успя да направо второ голямо измъкване след това в първия кръг срещу Стивън Магуайър, когато  губеше с 0:3 и 3:6, но спечели с 10:7 . Мачът му с Картър започна равностойно, като след първите шест фрейма резултатът беше равен. Картър спечели следващите два и приключи първата сесия с аванс от 5:3. Той удължи серията си до шест поредни фрейма и поведе с 8:3, но О'Съливан взе четири от следващите пет партии и минимизира щетите след втората сесия - 7:9. Днешната трета сесия започна с нов фрейм в полза на петкратния световен шампион. Сънародникът му спечели следващите две, а ключов се оказа фрейм №21. В него О'Съливан направи серия от 54 точки, но пропусна шанс да намали изоставането си до 10:11. Картър поведе с 12:9, а брейк от 54 точки в 22-ата партия му донесе първа победа срещу Ракетата от 2010 г. Картър записа първи успех на световно първенство срещу О'Съливан, от когото загуби и при двете си достигания до финала в \"Крусибъл\". С отпадането на О'Съливан в турнира останаха само двама световни шампион - Джон Хигинс, който спечели първата сесия срещу Джак Лисовски с 8:0, и Марк Уилямс, който ще играе с Робърт Милкинс. Победителят от мача между Хигинс и Лисовски ще играе в четвъртфиналите с Джъд Тръмп или Рики Уолдън. В другия четвъртфинал в горната половина шампионът от \"Мастърс\" Марк Алън очаква Кайрън Уилсън или Джейми Джоунс. В долната половина Картър ще срещне Уилямс или Милкинс, а Бари Хоукинс ще играе с Дин Дзюнхуен или Антъни Макгил.", "date": "2018.04.28", "title": "Рони О'Съливан отпадна още във втория кръг на световното по снукър"}
{"url": "https://www.dnevnik.bg/sport/2018/04/28/3170846_vitosha_bistrica_dochaka_purva_pobeda_v_purva_liga/", "text": "Витоша\" (Бистрица) спечели историческа първа победа в елита на българския футбол. Дебютантът в Първа лига спечели с 1:0 срещу \"Черно море\" у дома в двубой от последния кръг на плейофите в долната част на шампионата. Даниел Пеев с гол от дузпа в 35-ата минута донесе дългоочакваните три точки за тима на Костадин Ангелов, който имаше десет равенства и 21 загуби в предишните си 31 шампионатни срещи. \"Витоша\" събра 13 точки, с които остава твърдо на дъното в група А. Тимът от Бистрица ще играе с \"Дунав\" (Русе) в баражите за оцеляване. Другият двубой ще противопостави \"Етър\" (Велико Търново) и \"Пирин\" (Благоевград). Победителят от този четиристранен турнир ще запази мястото си в Първа лига, а завършилият на последно място изпадна директно във Втора лига. Другите два отбора ще играят по още един бараж за оставане в елита - с втория и третия от Втора лига. \"Черно море\" остава с 40 точки, колкото има и \"Славия\", но с мач по-малко. Двата отбора има равно показатели в директните мачове - по една домакинска победа с 2:0 и две равенства 1:1. Ако тази вечер вземат точка срещу \"Пирин\" или загубят с по-малко от два гола разлика, белите ще играят със \"Локомотив\" (Пловдив) в баражите за място в европейските турнири. Пловдивчани ще завършат втори в група Б след \"Септември\" (София), който очаква втория от група А.", "date": "2018.04.28", "title": "\"Витоша\" (Бистрица) дочака първа победа в Първа лига"}
{"url": "https://www.dnevnik.bg/sviat/2018/04/28/3170852_medvedev_podkrepi_ideiata_izpulnenieto_na_sankciite_na/", "text": "Руският премиер Дмитрий Медведев подкрепи идеята да се търси административна или наказателна отговорност от руски граждани, изпълняващи санкциите, наложени от САЩ, съобщиха ТАСС и Ройтерс. Вашингтон обяви санкции срещу някои от най-големите руски компании и бизнесмени на 6 април, удряйки съюзниците на президента Владимир Путин, като наказание за предполагаемата намеса на Русия в президентските избори през 2016 г. и други \"злонамерени дейности\". Предложението на Държавната дума (долната камара на руския парламент) е да се криминализира изпълнението на санкционните мерки. Медведев заяви, че ограниченията са насочени към разрушаване на социално-политическата система на Русия и към причиняване на щети на икономиката и гражданите и. \"Ако това е така, то тогава изпълнението на тези санкции от граждани на нашата страна би трябвало да е закононарушение. Никой не би трябвало да изпълнява тези американски санкции под страх от административна или наказателна отговорност\", каза премиерът в интервю за телевизия \"Россия 1\". Той предложи индивидуални контрасанкции срещу юридически и физически лица от САЩ, които да могат да се обявяват по искане на президента, от самия президент или от правителството. Русия трябва да се поучи от суровия прагматизъм на САЩ при защитата на икономическите си интереси, заяви Медведев. \"Американците винаги са се държали по този начин, те дори, поставяйки на някого политически условия, винаги защитават пазара си и се опитват да налагат дневния ред по икономическите въпроси\", смята руският премиер. БТА", "date": "2018.04.28", "title": "Медведев подкрепи идеята изпълнението на санкциите на САЩ да е престъпление"}
{"url": "https://www.dnevnik.bg/sviat/2018/04/28/3170854_gurciia_shte_modernizira_svoite_f-16_do_posledniia/", "text": "Гръцкото правителство е одобрило сделка със САЩ за модернизацията на намиращи се на въоръжение в гръцките ВВС изтребители F-16, съобщиха Ройтерс и ТАСС. Три от общо 85 гръцки самолета от този тип ще бъдат модернизирани в САЩ, а останалите - в Гърция. \"Съветът единодушно одобри изпълнението на програмата за модернизацията на ВВС, включваща 85 самолета\", съобщи офисът на Ципрас, цитиран от Франс прес. От там добавиха, че решението се основава на \"предварителното одобрение\" на САЩ и е \"преразгледано гръцкото предложение, като се вземат предвид фискалните задължения на страната за следващите години\". Министърът на отбраната Панос Каменос каза, че самолетите ще бъдат модернизирани до ниво. Няма подробности за цената или датите на приключване на програмата. Гърция разполага с общо 150 бройки F-16. F-16V или Viper е последният вариант на многоцелевия истребител. Първият полет на F-16V е през октомври 2015 г. Тайван започна модернизацията на своите F-16 през миналата година и още няколко държави преговарят със САЩ за модернизация на изтребители на въоръжение. Очаква се България да получи оферта за нови F-16V от САЩ в процедурата за нов за армията ни изтребител, която започна почти отначало. Оферта за употребявани F-16 ще бъде искана от Израел.", "date": "2018.04.28", "title": "Гърция ще модернизира своите F-16 до последния стандарт Viper"}
{"url": "https://www.dnevnik.bg/bulgaria/2018/04/28/3170841_za_minalata_godina_mercedes_e_bila_nai-kradenata_kola/", "text": "В последните няколко години се забелязва тенденция да се крадат все по-скъпи автомобили от луксозни марки. През 2017 г. марката \"Мерцедес\" е водач при кражбите, следван от \"Фолксваген груп\" - концерн, в който са обединени \"Ауди\", \"Порше\", \"Шкода\", \"Сеат\" и др. На трето място се подрежда \"БМВ\". Това се разбира от писмен отговор на вътрешния министър Валентин Радев на въпрос от депутат. Той допълва, че според ценовия диапазон на откраднатата кола се определя и предназначението ѝ - най-скъпите се преправят - с нов номер на рама и двигател, пререгистрират се и се въвеждат отново в обращение за износ или на вътрешния пазар. По-евтините автомобили се продават на трети човек, които от своя страна ги разкомплектоват и продават за резервни части. Най-много кражби на коли през миналата година са регистрирани в големите градове - - по време на активните туристически сезони. \"Активният криминален контингент целогодишно гастролира и осъществява престъпните си намерения в най-оживените места в страната\", отбелязва в отговора си Радев. Той посочва и статистика, според която през миналата година се наблюдава намаление с около 29% на регистрираните посегателства на коли сравнено с 2016 г. Разкриваемостта е 13.68% срещу 9.81% за 2016 г. или увеличение с около 4 процентни пункта. От посегателствата 2023 са регистрираните кражби на моторни превозни средства срещу 2820 за 2016 г. или намаление с около 28%. Увеличението при разкриваемостта на кражбите конкретно е около 3 процентни пункта - разкрити 248, спрямо 254 за 2016 г. Вътрешният министър отбелязва още, че ръководеното от него ведомство ще предложи законодателни промени за и търговия с авточасти втора употреба. Ще бъдат инициирани и изменения в Наказателния кодекс, чрез които да се създаде квалифициран състав на кражба, чийто предмет е моторно превозно средство. На финал той отчита, че за разкриване и документиране на този вид престъпна дейност МВР извършва анализ на престъпната обстановка и се засилва превантивната дейност в проблемните региони. Осъществяват се проверки в автоморги и незаконни депа за разкомплектоване на коли. Всяка година се организират и провеждат курсове с цел повишаване качеството на работа, както на оперативния, така и на експертния състав в полицията.", "date": "2018.04.28", "title": "За миналата година \"Мерцедес\" е най-крадената кола в България"}
{"url": "https://www.dnevnik.bg/sport/2018/04/28/3170705_stoichkov_hora_s_kompleksi_biaha_reshili_da_niama_cska/", "text": "Христо Стоичков смята, че е имало хора, които са искали да заличат ЦСКА. Според него това няма как да се случи заради подкрепата на привържениците на клуба. Думите му са от кратко интервю в програмата, посветена на 70-ата годишнина от създаването на ЦСКА, публикувано \"Труд\". Стоичков отправи и видеопослание с призив към запалянковците да присъстват на тържествата на 5 май, като даде знак, че и той ще е там. \"България е една прекрасна страна, която за съжаление в много от годините на прехода е ръководена лошо. Хора с комплекси бяха решили да няма ЦСКА, да го заличат. Това е все едно да взривиш паметника на Шипка! Не, не и не! Милионите червени сърца няма как да го позволят. За България ЦСКА означава гордост и слава с всичките си олимпийски, световни и европейски шампиони вече 70 години. И така ще бъде безброй пъти по 70\", казва Стоичков и се определя за \"човек с червено сърце, който безумно обича ЦСКА\". Бившият нападател на червените е съсобственик в \"ЦСКА-София\" заедно с Гриша Ганчев и Юлиян Инджов, които определя за съмишленици. \"Няма как Христо Стоичков да е встрани от ЦСКА. На теория дори. Даже да съм на Северния или на Южния полюс и да играя футбол със снежни топки. Никога не съм бил далеч от ЦСКА! Следял съм всичко. Но прекалено много хора използват името на Христо Стоичков и затова понякога съм предпочитал да не вземам отношение публично. В един момент обаче чашата преля и се намесих. По-добре да ме няма, отколкото да оставя ЦСКА да умре, каквато опасност се задаваше. За щастие в лицето на Гриша Ганчев и Юлиян Инджов видях съмишленици, които искаха да върнат самочувствието на клуба. И сега тепърва предстои да извървим дългия път към тази цел. И ЦСКА да стане онази сила, която разтърсваше света в почти 40 вида спорт\", казва Стоичков. Той посочва, че \"вече 70 години ЦСКА е първата буква на българския спорт\". \"Няма друга по-известна българска марка по света. Не говоря само за спорта. ЦСКА е истинският български цар в последния век\", допълва бившият нападател. На въпрос какво би искал да каже на привържениците по случай юбилея, Стоичков отговаря: \"Да са навсякъде с ЦСКА! Благодарение най-вече на тях нашият клуб го има и ще го има, докато свят светува. Всеки един с червено шалче е важен за ЦСКА. Феновете го доказаха, тръгвайки под знамената да бранят емблемата. Само можем да им се поклоним. По случай 70-ия юбилей бих искал да стисна ръката на всеки един от тях\". На 5 май  спортните клубове на ЦСКА ще празнуват на \"Българска армия\" от 10.00 часа сутринта . Кулминацията ще е футболният мач на червените с \"Лудогорец\" на \"Васил Левски\" от 20.00 часа.", "date": "2018.04.28", "title": "Стоичков: Хора с комплекси бяха решили да няма ЦСКА, но феновете няма да го позволят"}
{"url": "https://www.dnevnik.bg/evropa/2018/04/28/3167496_vragut_otvutre_zashto_centralna_evropa_predizvika_es/", "text": "След като популистката партия \"Право и справедливост\" спечели парламентарно мнозинство (в Полша - бел.ред.) през 2015 г. Адам Михник... съжали, че \"понякога красивите жени си губят ума и си лягат с копелета\", пише в свой анализ Иван Кръстев. Победите на популистите обаче, по думите му, са съзнателен и повтарящ се избор и Централна Европа \"изглежда решена да се омъжи за копелето\". Либерална демокрация или само демокрация? \"Демокрацията не е задължително да бъде либерална. Само защото нещо не е либерално, не означава, че то не може да бъде демокрация\". Думите са произнесени през 2014 г. от унгарския премиер Виктор Орбан и, както казва Кръстев, са показателни за методите му на управление. Или може би не само неговите. През последните месеци на ЕС му се наложи  да защитава основните си ценности  и най-вече върховенството на закона. Врагът този път обаче дойде отвътре. Яхнал вълната на страха от мигрантите, в началото на април  Виктор Орбан  спечели  трети пореден мандат на премиерското кресло  и получи удобна позиция, от която да продължи  да отправя предизвикателни думи  срещу политиката на отворените врати. В Полша  смяната на ключови министри и дори на премиера , макар леко да смекчи тона между Брюксел и Варшава  не донесе особена промяна  в същината на спора им, свързан с полската съдебна реформа. В края на миналата година Европейската комисия  задейства безпрецедентна процедура , която може да лиши Полша от правото й на глас в ЕС, и намекна, че може да обвърже отпускането на еврофондове  със спазването на върховенството на закона . Опитите на управляващите да замажат очите на европейските лидери като направят  козметични промени  в силно критикуваната съдебна реформа, са показателни за реалните им намерения. Централна Европа, и по-конкретно Вишеградската група (Чехия, Словакия, Унгария и Полша),  побутвана и от Австрия , където консерватори управляват с крайнодесни, заприличва все повече на отделна част от ЕС. Някъде по-плахо, другаде по-категорично, тя прави стъпки встрани от съюза, особено на фона на вълната мигранти, заляла Европа през последните години. Защо точно сега? Защо точно там? И какво следва от това? Липса на традиции Според Габор Дьори, който е главен анализатор в института \"Политически решения\" в Будапеща, една от причините популизмът да е толкова разпространен в Централна Европа е, че там се наблюдава липса на демократични традиции и гражданско участие, а според много хора политиката е нещо извън и над тях. \"Макар да обичат да се оплакват от политиката, те като цяло нямат усещането, че са част от демократичното управление\", казва той пред \"Дневник\". Според него има и икономически причини за това, защото въпросните държави са най-бедните в един много богат регион в света, а относителната бедност, несигурността и финансовото напрежение отключват силни емоционални реакции, които се свързват с популизма. По думите на Дьори мигрантската криза не може да обясни популизма в региона, но тя е наляла много масло в запаления вече огън. Тя например беше най-важният отделен фактор за категоричната изборна победа на Виктор Орбан в началото на април, добавя анализаторът. Попитан дали няма противоречие между подкрепата за популистите, от една страна, и проевропейската нагласа на хората в региона, за която свидетелстват мнозинството социологически проучвания, от друга, Дьори коментира, че когато хората са изправени пред въпроса да изберат проевропейска или антиевропейска позиция, те са склонни да изберат ЕС. Но това, което анкетите не успяват да уловят, е колко дълбока е тази ангажираност. Няма и да го узнаем със сигурност, докато някой реално не направи стъпка в опит да изведе страната си от ЕС. На този етап популизмът е съвместим с еврочленството, особено защото финансовите ползи също са привлекателни и, между другото, те също са ключов аспект от потенциално променливата вярност на хората към ЕС, допълва анализаторът. Според него между популизма в отделните страни от Централна Европа има както разлики, така и прилики. Например програмата на лидера на управляващата партия в Полша Ярослав Качински изглежда по-лява в икономическо отношение, докато унгарските политики са леви само що се отнася до реториката, но по отношение на реалните икономически и социални политики тези на Орбан са насочени много на дясно. \"В Чехия евроскептицизмът е много по-широко разпространен в обществото и доколкото знам чехите са по-малко ангажирани с европейския проект, отколкото унгарците, например\", казва още Дьори. На въпрос какво би следвало да направи ЕС на фона на предизвикателствата, които тези страни отправят към неговите основни ценности и политики, той отговаря, че има няколко начина това да се случи, но липсата на действия доказано не е послужила добре на ЕС. По думите му въвеждането на по-строги правила и евентуално засилване на ускорен проект за ЕС на две скорости може да бъдат работещи отговори. \"Но на този етап виждам единствено политическо безсилие и отговори, които изглежда изостават с няколко години спрямо ситуацията, която трябва да решат\". Попитан дали идеята да се спират еврофондове на страни, в които режимът е смятан за авторитарен, би донесла позитивна промяна, Дьори коментира, че предвид това колко критична е станала ситуацията в няколко държави, особено в Полша и Унгария, той не вижда много алтернативи за решаване на проблема, освен да се опита по този път. \"Ясно е, че методът на конструктивния диалог не работи, нито пък стратегията да се чака\". Страх от загуба на контрол Според Фолкер Вагенер, който е анализатор в европейския отдел на \"Дойче веле\", залитането към популизъм в региона няма връзка с икономиките на страните. Пред \"Дневник\" той коментира, че в исторически план тези държави имат по-малко опит с демократичните стандарти и либералното общество в сравнение със западните и може би близо 30 години след падането на комунизма не се чувстват достатъчно готови за бърз и понякога много несоциален капитализъм и се страхуват, че може да загубят контрол върху живота си. По неговите думи хората в тези държави реално не познават мигрантите и те са по-скоро символ на страха от загуба на контрол в страната им. Гражданите там чувстват, че принадлежат на Европа, но те имат различна дефиниция за това какво означава Европа. Те имат опит с комунизма и сега искат нацията в по-голяма степен да бъде отговорна за себе си и не са готови да отстъпват правомощия на Брюксел, казва анализаторът. Според него за управляващата в Полша партия \"Право и справедливост\" Орбан е водещ глас срещу централизма на ЕС. Попитан дали смята, че орязването на еврофондове ще проработи срещу авторитарните практики в региона, той отговаря, че не е сигурен дали това ще се случи, но \"опитът сочи, че с пари могат да се решат много проблеми\". В своя статия за \"Дойче веле\" Вагенер пише, че едно време ЕС е бил желана дестинация за страните от бившия източен блок, но днес съюзът е изправен пред големи трудности с някои от най-скорошните си членове, и обратното. Според автора Полша и Унгария използват ЕС като машина за пари, но отказват какъвто и да е централизъм, идващ от Брюксел. Днес Варшава и Будапеща са започнали да определят нови ценности - родината, християнството, семейството. Подобни политически и социални идеали се появиха и в Чехия и Словакия - едно движение, обратно на относително отворените общества в Западна Европа. Твърденията, че засегнатите от кризата икономики и високата безработица засилват националистките позиции, се оказват грешни и премиер за това е Чехия, смята анализаторът. Икономически растеж от почти 5% и забележително ниска безработица (3%) - най-ниската в ЕС. И въпреки това страната се придвижи надясно при премиера Андрей Бабиш. В Полша развитието е подобно. През 90-те години средният полски гражданин е печелил една дванайста от това, което средният германец е получавал. До 2016 г. нещата са се подобрили с една трета. В същото време национализмът е във възход. Какво предлага Западът Според сп. \"Шпигел\" Унгария е все още млада нация, която работи за своята идентичност, а за много унгарци връщането на Орбан към \"унгарските ценности\" предполага сигурност, свят без \"чужденци, хипстъри, луднали по здравословното хранене и чиновници от Брюксел\". Полската писателка Инга Ивашув, цитирана от \"Дойче веле\", коментира, че в Полша са малко хората, които искат страната да обърне гръб на Брюксел, но що се отнася до вътрешните европейски връзки, Полша се държи като чужденец в семейството на ЕС. Много хора се чувстват сякаш ЕС \"им ограбва достойнството\", казва тя, като добавя, че всичко, което Западът може да предложи, са \"ограничения, проблеми и морален релативизъм\". Според Фолкер Вагенер Изтокът не разбира мултикултурния дух на Запада, камо ли пък да го приема. Погледнато от камбанарията на Запада пък, \"Фидес\" на Орбан и \"Право и справедливост\" на Качински са дяснопопулистки партии, които се държат непослушно и неблагодарно спрямо ЕС, макар да извличат от него само изгоди. Ако ЕС иска да реши вътрешната си криза, той трябва да се научи да разбира другите. Например това, че близкото минало на Източна Европа е коренно различно от това на Западна Европа. Склонността към авторитарно управление е много по-силно изразена в Полша, Унгария или Сърбия, където този управленски стил е познат от времената на социализма. Ако авторитаризмът там и днес отново е на мода, това е своего рода компенсация за наложения на тези държави идеологически отказ от национално-държавна идентичност до 1989 година, пише анализаторът в статията си за  \"Дойче веле\" . \"Източноевропейските държави явно изпитват нуждата да наваксат онова национално развитие, което за изпуснали, преди да се почувстват готови да се претопят в европейското единство... Който е израснал в среда, напълно различна от тази в един Мюнхен, Копенхаген или Лион например, естествено има огромен проблем да приеме налаганата от Запада политическа коректност\", допълва авторът. Парадокси Иван Кръстев коментира в статия за сп. \"Форин афеърс\", че част от успеха на популистите може да се обясни с икономиката – Орбан бе избран през 2010 г., след като унгарската икономика се сви с 6.6% през 2009 г. Подобни проблеми обаче не могат да обяснят защо Чехия, която се радва на изключително ниска безработица, гласува за голям брой популистки партии на миналогодишните парламентарни избори, или защо липсата на толерантност е във възход в икономически успешната Словакия. Полша, смята Кръстев, е най-озадачаващият случай. Според едно проучване политическите нагласи на поляците не зависят от това дали те са се облагодетелствали лично от посткомунистическия преход. Сред привържениците на управляващата партия са много хора, които са доволни от живота си и са част от просперитета на страната. Според Кръстев детайлите около централноевропейския популизъм варират от страна до страна, както и характера и политиките на отделните популистки правителства. В Унгария \"Фидес\" използва мнозинството си, за да пренапише правилата на играта, а корупцията е всепроникваща. Полското правителство също се опита да разруши разделението на властите, особено чрез промените в Конституционния съд. Политиките на властите в Полша са фокусирани в по-малка степен върху контрола на икономиката или създаването на лоялна средна класа и повече в моралното образоване на нацията. Освен това източноевропейските популисти се представят за истинския глас на нацията срещу враговете отвън и отвътре. \"Фидес\" и \"Право и справедливост\" не претендират да представляват всички унгарци или всички поляци, но настояват, че представляват всички истински унгарци и всички истински поляци, пише още анализаторът. Кръстев отбелязва, че макар според последните проучвания на\"Евробарометър\" източноевропейците да са сред най-проевропейски настроените на континента, те гласуват за някои от най-евроскептичните правителства. Тези правителства в същото време използват Брюксел като боксова круша в своята реторика, като в същото време се облагодетелстват от финансовата му щедрост. Полша например е най-големият бенефициент на европейските структурни и инвестициионни фондове. Макар източноевропейският популизъм вече да беше във възход в началото на настоящото десетилетие, пише Кръстев, бежанската криза през 2015-2016 г. го превърна в доминираща политическа сила в региона. След революциите през 1989 г. масовата емиграция на млади и талантливи хора се случи именно в страните, в които вече се наблюдаваха застаряване на населението и ниска раждаемост, припомня той. След падането на Берлинската стена много хора в бившия комунистически блок изразиха желанието си за промяна като емигрираха на Запад, вместо да останат у дома, за да участват в демократичната политика. Според Кръстев емиграцията и страха от имигрантите най-добре обясняват възхода на популизма в региона. Освен това, отбелязва той, през последните години растящото желание за самоопределяне също накара източноевропейците да недоволстват от това да приемат заповеди от Брюксел. Анализаторът подчертава, че новите популисти не са фашисти. Те не вярват в силата на насилието да променя. Но те са безразлични към либералното разделение на властите и не виждат необходимост от конституционни ограничения за властта на мнозинството. В лицето на подобна заплаха ЕС не може да остане безразличен, но не може да направи и твърде много. Един от лостовете е следващият многогодишен бюджет, предложението за който Европейската комисия ще обяви в сряда. Според редица източници Брюксел възнамерява да вкара в него спазването на върховенството на закона като условие за отпускане на евросредства. Дали държавите членки ще са съгласни и ще трябват ли още \"тояги\" и \"моркови\"?", "date": "2018.04.28", "title": "Врагът отвътре: Защо Централна Европа предизвика ЕС"}
{"url": "https://www.dnevnik.bg/kultura/2018/04/28/3170029_burevestnikut_i_socializmut/", "text": "Има големи писатели, които не впечатляват с биографиите си. Доста интровертна е жизнената траектория на Гогол и Чехов, Флобер или Пруст, затова и изследователите им са принудени да промият тонове руда от свидетелства и писма, преди да наредят що-годе убедителна мозайка на дните им. Обратно, животът на други – като Достоевски и Солженицин, Хемингуей или Камю – силно напомня на приключенски роман, откъдето бликат теми и сюжети, придаващи нерв на творчеството им. От тази гледна точка Максим Горки е сред авторите с \"голяма биография\", оставила диря в историческото време. С днешна дата неговият жизнен път е дори по-интересен и по-значителен от необозримото му творчество, все още в силно окастрен вид присъстващо в събраните му съчинения. До краха на СССР поради едни причини (заради ядовити реплики към болшевиките и неговите \"Несвоевременни мисли\"), днес поради други (свенливо неудобство от сталинистките му статии от 30-те години). Жалко. Тъкмо биографията на Горки е особено благодатна, за да яви феноменологията на руския живот през ХХ век, такава, каквато е – от меандрите на революционните опиянения и изстъпления до изпадането в небивал, даже по руските мащаби, деспотизъм (Борис Парамонов). Прави впечатление, че дори в тази юбилейна за творчеството му година той е избутан по-скоро в периферията. Писателят Дмитрий Биков, автор на най-последната му представителна биография (2016 г.), отбелязва, че Максим Горки вече не е \"класик\", поне според училищната програма в днешна Русия: в нея са включени само два-три от ранните му романтични разкази (\"Старицата Изергил\", \"Челкаш\"), упоменава се (мимоходом) и пиесата \"На дъното\". Романът \"Майка\" е напълно зачеркнат от училищната програма, \"Песента на буревестника\" (по която някога учехме руски език) отдавна не се учи наизуст, в часовете по история даже не се споменава неговата публицистика. Град Горки си върна историческото име Нижни Новгород, а улица \"Горки\" в Москва е отново \"Тверска\", по същия начин е преименувана и станцията на метрото. . Направо е трудно да се повярва, предвид на социалната му роля в началото на ХХ в. Тогава Горки, казано на днешен език, е \"попзвезда\" – книгите му се разграбват, превеждат на десетки езици, включително и на български. Млади хора, най-вече учители, носят неговата рубашка, подражават на прическата и мустаците му. Така този \"босяк\" нахлува в световната литература – бурно, романтично, неочаквано. Той е потомствен \"бурлак\", дете на голямата руска река Волга, на чийто ляв бряг параходите поздравяват със свирките си гората от фабрични комини, за разлика от другия, десен, търговски бряг на реката, където от незапомнени време се провежда знаменитият нижниновгородски панаир, където може да се купи буквално всичко – от умонепонятни джунджурии до всякакво оръжие и азиатски халати. Именно тук, по течението на Волга, се извършва една особена среща, по силата на която бродягата Алексей Пешков се превръща в писателя Максим Горски. Двамата, както отбелязва в свой спомен писателят Евгений Замятин, доста си приличат, но и коренно се различават. Те цял живот са принудени да съжителстват, ала често се карат, спорят и искат да поемат в различни посоки. Дали тук не се крие разликата между личната доброта на \"Пешков\" и крайната и дори фанатична нетърпимост на \"Горки\" в края на дните му? Трудно е да се каже. Ала все някъде трябва да потърсим обяснението как този човек с голямо сърце и любов към онеправданите от живота стига дотам да начертае платформата на казионния \"социалистически реализъм\", че и да възхвалява победите на ГПУ по \"превъзпитанието\" на лагерниците-каналоармейци. . Самият той, въпреки безспорната си разказваческа дарба, не успява да го опише така, както биха направили с подобен герой Джек Лондон или Фенимор Купър. Това дете на бурлаци се ражда в семейство, където дядото, започнал също като бедняк, успява да изгради няколко тухларни и започва да събира наеми от построените от него жилищни домове. Малкият Алексей не издържа на диктата на стария скъперник и избира улицата. Там, в мътната ръка на живота, всичко е далеч по-пъстро и интересно. И той последователно става обущарски калфа, корабен помощник-готвач, продавач на икони, чирак в хлебопекарна, хамалин и рибар. Такива са неговите \"университети\". Безбройни са и пътуванията му – от Волга до Каспийско море, Дон, Украйна, Бесарабия, Дунав и Черно море. Книгата на живота му побира огромна галерия от жизнени типове, които момчето удържа в съзнанието си (паметта му е превъзходна, поривът му за образование – също). И го среща с господстващата тогава идеология – той \"олевява\", бързо попада в мрежата на агитатори и професионални революционери. Нахлупил студентска фуражка, в качеството ѝ на прикритие, решава да преустройва руското село. Тук идва и първото му голямо разочарование. При \"хождението си в народа\" той се маскира като продавач в лавка, чийто \"собственик\" е друг агитатор. Селяните бързо ги разконспирират, нещо не ги харесват и решават да им видят сметката. В една тъмна нощ подпалват лавката на двамата \"конспиратори\", които едвам успяват да изскочат живи от пожара. Оттогава бъдещият Горки люто възненавижда селото и започва да героизира пролетариата. Романът \"Майка\" – със схематизираните образи на Пелагия Ниловна и Павел Власов – сам се пише в съзнанието му. . Смята, че те зариват труда си в земята, докато работниците създават бъдеще, творят новото. А Горки обича просвещението и промяната. За него селяните са скотове, отстояващи най-закостенялото, затова и той иска да ги унищожи, заменяйки ги с работниците. За него революцията е \"борба за култура\". Той не се отказва от тези свои възгледи дори в късните си години. Напротив, това е една от причините яростно да подкрепи колективизацията, провеждана от Сталин, както и жестокостите на \"разкулачванията\": (\"С кого сте майстори на културата?\", 1932 г.) Ето защо след години на странствания младият Пешков става Горки и се установява в града. Романтичният бродяга пуска книга с разкази, сетне втора, трета. Те имат зашеметяващ успех. Не само заради невижданата им виталност и бунтовно-анархистичните идеи. В много от тези първи разкази за \"чудаци\" и провалени от живота \"бивши хора\" – как само съветската система ще промени този термин, превръщайки го в дамга за социално чуждите! – наистина проговаря животът. Те са автентични и са писани от натура, въпреки \"хаотично нанизаните епизоди\" (Дмитрий Биков). И някои от тях са направо изключителни – като \"Макар Чудра\" например – историята на една циганска любов, довела до немислимо падане на колене. Горки обаче не мисли себе си само като писател, той е и \"Буревестник\", предвестник на задаващата се революция: (превод Христо Радевски) . Така след поредната политическа демонстрация той е задържан от жандармите и трябва да бъде отправен на заточение в Тифлис. Обществеността е възмутена: освобождават го под всеобщи овации. Пресата всекидневно следи заниманията и изявленията му. С такава слава в Русия се ползва единствено Шаляпин. Императорската Академия на науките, още преди да е навършил 30 години, иска да го избере за академик. Горки е удивен, но и поласкан. Сам господарят император Николай II налага на това решение резолюцията \"Повече от оригинално!\". Но изборът пропада. Как да избереш за академик човек, който всеки момент може да влезе в затвора? Което впрочем скоро се случва – по време на първата руска революция през 1905 г. – затварят го в Петропавелската крепост. Ала бързо го освобождават по болест. Диагнозата не е фалшива. Трябва да се каже, че въпреки неизчерпаемата си енергия Горки е доста болен. Двата му дроба са силно засегнати от туберкулозен процес, а той не спира да пуши. Поетът Владислав Ходасевич го описва точно такъв: с вечна кашлица, със силно обгорени от дима мустаци и пожълтели от тютюна пръсти, заобиколен от шумна компания, постоянно пиеща и живееща на негова сметка. Горки заминава да се лекува в Италия. Той е най-известният руски писател след Лев Толстой, символ на \"южняшката литература\" – с цялата ѝ варварска сила, ярка кресливост на цветовете и романтична приповдигнатост. В този период се обръща и към театъра, където прави сериозен пробив – \"Дачници\", \"Деца на слънцето\", \"Чудаци\", \"Васа Железнова\". Все сцени от един социален живот, където героите така и не намират излаз от неуютността на тук-битието си. Интересното е, че Горки, възприемайки се като рожба на Просвещението, не обича Изтока, не вярва в предначертанието на Русия, нито смята, че руснакът има някаква особена мисия. Той държи да е \"европеец\". Дали тъкмо това не го прави все по-непопулярен в днешна Русия, където едва ли биха се подписали под тези редове от есеистиката му: . (\"Две души\", 1915 г.) : редактира вестниците им \"Звезда\" и \"Правда\", отделя немалка част от хонорарите си за финансирането на тяхната партия. Какво ли Горки съзира в Ленин – разрушителната стихия, която ще помете стара Русия или пък същия \"демон\", онзи \"горд и буреносен демон\" от \"Песента на Буревестника\"? И не избуяват ли тъкмо оттук опасенията му? Работата е там, че Февруарската революция и болшевишкият метеж през октомври 1917 г. Горки приема смайващо хладно. Започва да възприема болшевиките като някаква тъмна и разрушителна сила на реакционното начало, която тласка Русия в бездната. Като всеки самоук, Горки обича просвещението, знанията. Затуй влага толкова надежди в \"пролетариата\", който ще съгради бъдещето. Но ето че в революционния Петроград той вижда как пияните матроси и работническите отряди, насъсквани от болшевиките, палят, убиват и грабят. Същата \"тъмна маса\", някога отблъснала го от селото. . От 1 май 1917 г. започва да издава в. \"Новая жизнь\", където пише като \"колумнист\" своите \"несвоевременни мисли\", някои по-късно публикувани в сборника \"Революция и култура\". Безпощадно остър е към деянията на болшевиките, те пък му отвръщат с обвинения в предателство. Все пак през ноември 1917 г. Максим Горки успява да публикува в \"Новая жизнь\" – един от последните свободни вестници, който скоро бива закрит – статия, в която сравнява Ленин с химик, правещ си лабораторни експерименти върху тялото на обществото:   . Поверяват му – или сам се заема – с необозрим проект на една литературна \"вавилонска кула\" – издателството \"Всемирна литература\", което трябва да публикува на руски език 10 000 от най-важните книги на човечеството. Около себе си Горки събира цяла армия от преводачи, философи, писатели и поети, научни редактори. Нещо, което им дава възможност да получат дажби, въпреки непринадлежността си към пролетариата, сиреч физически да оцелеят. Често ги арестуват, но отново Горки ги измъква с протекциите си от подземията на ЧК. На мнозина издейства паспорти и те заминават – като сътрудници на няколко берлински руски издателства, филиали на неговия академичен проект. Истината е, че Горки спасява живота на стотици, ако не и на хиляди хора в тези трудни времена. След покушението срещу Ленин през 1918 г. му изпраща съчувстваща телеграма и двамата стоплят отношенията си. По онова време чекистите започват все по-често да нахлуват у Горки, говори се, че го заплашва арест. Облаците над него се сгъстяват и той все по-често се убеждава, че е безсилен да помогне (както при ареста и разстрела на поета Николай Гумильов). Затова през 1921 г. охотно приема отправената от Ленин \"покана\" да замине и да се полекува в чужбина. Думата \"емиграция\" никога не се използва при това заминаване. Така Горки се озовава в Европа в ситуацията \"чужд сред свои, свой сред чужди\". Навън минава за \"болшевик\", а в съветска Русия – за \"опортюнист\", ако не и \"скрит враг\". ГПУ го следи навсякъде, в обкръжението му са внедрени агенти. Той е фигура от прекалено голяма величина, за да не бъде държан под око. Редица от издадените му на Запад брошури не се допускат в СССР, а публикуваните му на родината творби излизат с големи съкращения. Съкращават и хонорарите му, за първи път той започва да изпитва финансови затруднения./следва/", "date": "2018.04.28", "title": "\"Буревестникът\" и социализмът"}
{"url": "https://www.dnevnik.bg/sport/2018/04/28/3170403_kris_frum_shte_uchastva_v_djiroto_vupreki_neiasnotata/", "text": "Четирикратният шампион в \"Тур дьо Франс\" Кристофър Фрум ще участва в тазгодишното издание на \"Джиро д'Италия\". Отборът на британския колоездач \"Скай\" обяви състава за Обиколката на Италия и очаквано 32-годишният състезател ще бъде лидер. В последните месеци около Фрум витае голяма неяснота, заради  положителната му проба за салбутамол от миналия септември . Въпреки проблемите Фрум ще застане на старт на 4 май, след като до момента няма наложено наказание от Международния колоездачен съюз (UCI). Основната цел на британеца е триумф в Джирото, който ще му позволи да има в колекцията си и трите големи триседмични обиколки. Фрум спечели Тура четири пъти (2013, 2015, 2016 и 2017 г.), както и Обиколката на Испания (2017 г.). Той е първият, който триумфира в една година в Тура и Вуелта (откакто са в тази последователност). \"Годината е много различна за мен, защото е важно да бъда в пик на формата доста по-рано от обикновено. Целта да спечеля трета поредна голяма обиколка ми дава много голяма мотивация и съм готов\", каза Фрум. Той отчита риска, че участието в Джирото може да се отрази на формата му за \"Тур дьо Франс\" през юли. За разлика от предни години обаче паузата между двете обиколки не е четири, а шест седмици, което ще му позволи да се възстанови. Фрум се цели и в дубъл Джиро-Тур, който не е правен от 20 години (през 1998 г. това стори Марко Пантани). С евентуална победа в Джирото  Фрум може да запише серия от три поредни големи обиколки . С подобно впечатляващо постижение могат да се похвалят само Бернар Ино, който печели Джирото и Тура през 1982 г. и Вуелтата през 1983 г., както и Еди Меркс, който има четири поредни победи - Джирото и Тура през 1972 г. и Вуелтата и Джирото през 1973 г. На разположение в Джирото Фрум ще има много силен отбор, в който влизат катерачите Ваут Пулс, Кени Елисонд, Давид де ла Крус и Серхио Енао, универсалният помагач Васил Кириенка, както и опитните Крисиан Кнеес и Салваторе Пучо, които ще трябва да работят в равнинните етапи. Пулс ще бъде много важен за Фрум, след като беше до него в триумфите му в Тура през 2015 и 2016 г., както и преди година в испанската Вуелта. Колумбиецът Енао караше за британеца през последните две години в Тура, докато Кириенка през 2013, 2016 и 2017 г. През този сезон отлична форма демонстрират Елисонд и Де ла Крус, които също ще са ключови помощници в планинските етапи. Фрум има само две участия в най-голямото италианско състезание. В дебюта си през 2009 г. той завърши 36-и, а година по-късно беше дисквалифициран в 19-ия етап, след като се държеше за полицейски мотоциклет в изкачването Мортироло. Обиколката на Италия започва на 4 май от Йерусалим.  Първите три етапа в 101-ото издание на Джирото ще са на територията на Израел , а след това колоната се мести в Сицилия. Срещу Крис Фрум на старта ще застане  миналогодишният шампион Том Дюмулен . Организаторът няма да отмени резултата на Фрум Неяснотата около статута на  Крис Фрум и липсата на решение от UCI  не притеснява организаторите на \"Джиро д'Италия\" RCS Sport. Директорът на обиколката Мауро Вени обясни, че резултатът на Фрум ще бъде зачетен и ако той спечели през 2018 г. титлата му няма да бъде отнета, както се случи с Алберто Контадор през 2011 г. \"Това са два различни казуса, които не трябва да смесваме. Резултатът на Фрум няма да пострада, дори UCI да го накаже, защото наказанието му ще важи за Вуелта, не за Джирото. Така че не виждам какво има да обсъждаме\", каза Вени пред \"Тутоспорт\". Според директора на Джирото, репутацията на състезанието не страда, а дори напротив – това е реклама за Италия. \"Фрум е сред лицата на колоезденето в момента и това, че ще преследва спечелване на розовата фланелка е в плюс за Джирото. Това е реклама за състезанието и Италия. Освен това ние няма как да му откажем да участва, защото от \"Скай\" могат да ни заведат дело\", добави Вени. За разлика от организаторите на Джирото, тези на  Тура са на път да откажат достъп на Фрум до старта на тазгодишното състезание . Седемкратният шампион в \"Тур дьо Франс\" Ланс Армстронг, чийто резултати не се зачитат заради системна употреба на допинг също изрази съмнения около Фрум. \"Казусът трябваше да бъде решен много по-рано, но това забавяне не е в полза на никого. Очаквам Фрум да не бъде засегнат в Джирото, но след това да бъде дисквалифициран и да не участва в Тура\", каза американецът.", "date": "2018.04.28", "title": "Крис Фрум ще участва в Джирото въпреки неяснотата около положителната му проба"}
{"url": "https://www.dnevnik.bg/photos/2018/04/28/2990605_fotogaleriia_razhodka_v_stariia_lozenec/", "text": "Фоторазходка в долната част на софийския квартал \"Лозенец\" показва как съжителстват историята и съвременността в столицата.", "date": "2018.04.28", "title": "Фотогалерия: Разходка в стария \"Лозенец\""}
{"url": "https://www.dnevnik.bg/intervju/2018/04/28/3170511_georgi_gospodinov_za_novata_si_kniga_s_razkazi/", "text": "- Нямах никакви надежди, когато кандидатствах, но се случи. Всяка година жури избира 15 автори, предимно академични хора, историци, биографи, но и няколко писатели. Кандидатстват с идеите и биографията си наистина много хора от цял свят. Между избраните в крайна сметка има само по един-двама, които идват от други континенти. Миналата година е бил немският писател Даниел Келман, преди това чилийският Алехандро Замбра, унгарският Краснахоркай. Първият европейски автор, когато стипедията изобщо се отваря към писатели и поети, е Колм Тойбин. Така или иначе всеки може да кандидатства, знам писатели, които го правят от години, без отчаяние. Ню Йоркската библиотека е много сериозна институция, която далеч надхвърля \"библиотечното\" си предназначение. - За това може много да се говори. Място за дискусии със световни имена. Само тази пролет в прочутите NYPL Live  можеха и могат да се видят и чуят Марио Варгас Льоса, Стивън Грийнблат, Маша Гесен, Гари Каспаров... Тук могат да се видят поправките на Паунд върху Пустата земя на Елиът, архива и личната библиотека на Набоков, дневниците на Вирджиния Улф, такива неща, които за човек на книгите са абсолютно съкровище. Но най-хубавото на библиотеката е нейната абсолютна отвореност към децата и хората от града и света. Без никаква бюрокрация и абсолютно безплатно всеки може да влезе и да ползва залите, каталога, компютрите, огромен ресурс от световно кино. В центъра на Манхатън, на Пето авеню до Брайънт парк, един от най-хубавите паркове в града, под който всъщност е пълно с книги. - Както се вижда от последния месец, с повторното подемане на недовършения разговор за миналото и досиетата – не сме отишли много далеч. Ще го кажа така – големият проблем е, че направихме невъзможен разговора за нашето минало. Направихме невъзможен разговора помежду си по отношение на това минало. Нямаме общо съгласие помежду си върху поне три-четири основни неща – за миналото ни и за днешното ни живеене. Истерията победи историята. Всеки популизъм работи с истерията, съзнателно подклаждана. Защото се оказа, че за много хора този разговор не е удобен. - Много преди времето на изброените медии публикувах първата си книга, \"Лапидариум\" - със свръхкратки неща, както е видно от заглавието. Парадоксално или не, тъкмо днес във времето на тези бързи и \"кратки\" медии бъбренето е най-голямо. Никога, струва ми се, в никое време не се е бъбрило толкова много. И не се е злоупотребявало така с думите. Прииска ми се да напиша една книга с по-малко думи и повече мълчание на страниците. Казва се \"Всичките наши тела\" и ще излезе около един любим празник в края на май. - Да, тази година стават точно 20 години, откакто го писах, не бях се замислял. Днес светът наистина боли по много личен начин. Независимо какво и колко далеч се случва, светът внезапно се е смалил колкото едно човешко тяло. Всеки е достъпен и уязвим. Нали през целия последен век през медии и технология търсехме тази достъпност на света, това единение. Което само по себе си е хубаво вероятно, въпросът е, че явно не сме били готови за него. И идва въпросът как да живеем в едно тяло с всичките тела на света. Ами така – като разберем, че всичките тела на света са част от нашето тяло. И че нашето тяло е част от тялото на света. А човек за собственото си тяло все пак милее. - Да, в Ню Йорк имах щастието да видя едно от най-новите неща на Банкси. Не съм сигурен, че понятието за свобода се е променило много. В някои отношения светът е удивително същият. Може би протестите и съпротивите ни са станали по-различни днес, по-видими. Това прави и Банкси с тази работа – дава видимост на една несправедливост. Дали обаче президентите гледат Банкси, не знаем. - Не се е променил много. \"Естествен роман\" и \"Физика на тъгата\" са в известна степен също лапидарни романи, доколкото ползват подобен принцип. Направени са от много кратки глави, някои от тях от по няколко изречения. Има нещо драматично и заедно с това успокояващо в кратките истории, поради синхрона с краткостта на телата. Свършват неочаквано, могат да са смешни и абсурдни, да са резки и несигурни, лични и дистанцирани едновременно. Надявам се да са такива. - Става дума за едно и също животно. Става дума за работа с езика, с ритъма, мълчанията му. Поезията и белетристиката са направени от едно и също вещество. Винаги можеш да разбереш кога един роман е писан от поет или от човек с усет към езика. Той пише с изречения, с грижа за всяко изречение. А на мен другият тип писане, на едро, загрижено единствено за сюжета, не ми е интересно. - От всичките човешки и нечовешки тела, които са живели на земята. От всичките свои тела, които носи през годините. От телата на всички книги, които е преживял. Но има такава кратка история в книгата, няма да я преразказвам. - Говорим за различни неща. Удивително, да не кажа убийствено е, колко лесно се оказа да пуснеш фейк новина, да излъжеш, да оклеветиш. И всичко това минава. Не просто минава, то е, което се търси. А на въпроса – няма как да заменим истината с изкуството, защото те са едно и също в крайна сметка. Литературата, добрата литература, в самото си основание не лъже. Тя би трябвало да дава лупата с която разпознаваш истина и неистина, някакъв инструмент, с който проверяваш къде точно в този сбъркан живот си ти. - Литературата не би трябвало да се променя от това какъв филм е направен, защото тя е в началото, филмът е следствие и съвсем друг жанр. Разказите ще си останат такива, каквито са. Филмът \"8.19\" вероятно не е лесен филм, той блокбъстър няма да става, нито да чупи боксофиса, или както му викат. Писаха ни хора, които са си открили своите истории вътре, своите мълчания. Не върви аз да говоря за филма или книгата, но заставам зад опита на тези режисьори, част които дебютират в игралното кино, но всеки от тях има лична биография в изкуството. - Бих излязъл навън, под последните минути слънце и сигурно, като се познавам, бих надраскал нещо в тефтера си, въпреки знанието, че вече няма да има кой да го прочете. - Тази история, с цялото кино вътре, си дремеше в книгата \"И други истории\" около 15 години. Никой режисьор от тук не е посягал към него. Тео Ушев, с когото се запознахме покрай \"Физика на тъгата\" пръв видя филма в \"Сляпата Вайша\". Просто влезе в него и го направи невероятно. Това, което се случи, е известно. Беше нещо, което едва ли ще се повтори. Всъщност надявам се да се повтори с български филм. И да даде кураж, че може - може една българска история, с един български режисьор, с българска музика да стигне там, където обикновено достъпът е отказан. Най-хубавото беше, когато четяхме отзивите в чуждите медии, те искрено се радваха на тази история, на анимацията, дори на известната предопределност, че е трудно да се пребориш с \"Пиксар\", например. Даже още по-хубаво беше, когато и Тео, и аз, получавахме писма от хора, които живееха с тази история, също рисунки на Сляпата Вайша от деца. А през лятото, като представяхме книгата \"Сляпата Вайша\" в Пловдив, дойдоха едни деца при нас и викаха, ами ние искаме да рисуваме филми, искаме да съчиняваме разкази. Такива неща остават. - С Тео сме от едно поколение, от една и съща, 1968-а, година, родени сме и сме израснали в провинциите на 1980-е, имаме сходна чувствителност. Минотаврите в нас си приличат. И той рисува в момента своите минотаври. Само романът може да му влияе, аз не. Разбира се, ще се включа с радост, когато се наложи. - За какво ли – ами за разговор върху неслучилото се. И как онова, което не се е случило в живота на едни човек или на едно общество, продължава да излъчва своята неслученост години напред. И за неловките мълчания или още по-неловките истерии, в които изпадаме, като заговорим за това неслучило се. 1968-а е сложна година, тя може да е отправна точка за този разговор, защото в нея наистина има всичко. Поне съм се опитвал да подхвана разговор за това през годините, ако не друго. - Като при Фауст – само че там цената беше душата, а сега, понеже души няма, цената са нашите данни. Девалвация, откъдето и да го погледнеш. - Добре, най-напред трябва обаче честно да кажем, че никак не е лесно и никъде не горят от нетърпение да четат български книги. Няма такава литературна легенда около нас, около някои други малки литератури има, но хората са си го постигнали през десетилетията. Иначе – бях на 30, като написах \"Естествен роман\", в края на 1990-те, в един малък апартамент из крайните Младости, с много цигари. Романът беше много различен от излизащото тогава, някои читатели се стреснаха, други го харесаха, няколко човека ми писаха – не знаехме, че може и така на български. Това ще да е била най-голямата награда. После най-неочаквано беше преведен на сръбски и на френски. И оттам тръгна – в САЩ, Германия, Италия, Испания до Исландия, където се оказа първата българска книга там. Но и преводите не са успехът, а реакциите на читатели и критици. Най-забавно беше удивлението че, аха, има такава литература, а ние нищо не знаем. Една датска рецензия така почваше – \"Искате ли да прочетете български роман? Не. Искате ли да прочетете постмодерен български роман – Не! Не! Е, правите голяма грешка\". После с \"Физика на тъгата\" беше сякаш малко по-лесно навън. За пръв път български роман стана финалист на награди като Премио Стрега Еуропео, на Берлинската международна награда на Haus der Kulturen der Welt. Тези двете са ми от любимите, защото накрая е било въпрос на един глас и все пак спечелиха романи, писани на големи езици – френски и испански. За пръв път българска книга стигна до краткия списък на наградата за преводен роман на ПЕН Америка. Мисля, че общо 6 или 7 пъти \"Физиката\" беше финалист. Накрая, през 2016 се пребори като по чудо с писатели като Джулиан Барнс и спечели наградата Ян Михалски. Имах и щастието да срещна страхотни преводачи. И последно – двете рецензии, които ме зарадваха много, бяха в \"Ню Йоркър\" от Гарт Грийнуел и в Либерасион от Жан-Люк Нанси, приятеля и ученика на Дерида, който възторжено беше написал, че тази книга е знак за нещо ново, което идва от българската и от медитеранската литература. Та искам да окуража, че може, че на следващите български писатели ще им е малко по-лесно. - Не просто идея, имахме с мои приятели проект, написал съм сигурно петдесет страници, имахме план за мястото, но когато държавата и хората не са готови за нещо, то не става. Идеята беше това да е също място за разговор, така че историята с Юлия Кръстева би намерила естествено място там. - Защото е странно и отшелническо място, място достатъчно празно и сурово, много смълчано място в един пренаселен свят. - Може би заслужаваме известно безсмъртие единствено в детството. После човек се похабява и уморява, та дори идеята за безсмъртието му идва в повече. Безсмъртие, да, но ако може в една определена възраст. - Заради толкова много неща, наистина толкова много неща. Всъщност някои от тях са отпреди 2-3 хиляди години. Прочетете \"Утешение към майка ми Хелвия\" на Сенека и ще видите колко малко неща са се променили. Припомнете си \"Хиляда и една нощ\" и ще разберете, че всичките истории, които Шехерезада разказва нощ след нощ освен да отлагат смъртта й, всъщност носят и утешение. Всяка история, дори да е история за смърт, в крайна сметка казва – ето, твоето е нищо в сравнение с това, не си само ти големият страдалец, виж какви работи се случват по света. Разбира се, днес към старите тъги са се прибавили нови. Нови медии, нови безпокойства - Много обичам един стих на Песоа: \"Митът е нищо, което е всичко\". Сменете мит с мечта и пак ще е вярно. Хайде да го приземим малко – какво може да ни свърже днес като общество, кое е лепилото, което ще ни държи заедно? Конкретно на въпроса ви, не виждам днес такава мечта. Не виждам такава воля за общност. Нас омразата ни събира повече от мечтата. Сигурно ще ни линчуват във форума, че говорим за мечта, утешение и пр., сантименталисти някакви радикални. Езикът се е сменил, дай ми конспиративна теория и ще преобърна света. Дай да намерим враг и да видиш как ще дойдат съмишленици, ще вземем петнайсетте си минути слава. Така правят мъжете, какви мечти, какви пет лева. Общата мечта иска работа и търпение, а омразата е най-лесната и бърза индустрия. По нашите места винаги ще работи. - Страхът е нормално човешко качество, нечовешко и не по природа би било да не ни е страх. Проблемът е, че днес през страха може лесно да се манипулира цялото общество. И сме свидетели на това. Аз продължавам да вярвам, че разказването на истории и чуването на чуждите истории е начин да се справяме със страха. И даже чуването, слушането на историите на другия е по-важно. Там, където си виждал чудовище, след като чуеш историята му, ще видиш човек. Също така уплашен като тебе човек. Това различава пропагандата от литературата. Едната иска да изличи човешкото, защото то само разсейва и пречи, другата иска да събуди човек, там където за по-лесно виждаме чудовище.", "date": "2018.04.28", "title": "Георги Господинов за новата си книга с разкази: Всичките тела на света са част от нашето тяло"}
{"url": "https://www.dnevnik.bg/zelen/2018/04/28/3170362_video_trite_mecheta_v_belica/", "text": "Преди седмица  три бебета мечета бяха намерени край пътя  в близост до родопското с. Барутин, в близост до язовир Доспат. Малките диви животни бяха спасени при съвместна акция на Министерство на околната среда и водите, Регионална инспекция по околна среда и води – Смолян и фондация \"Четири лапи\". Мечетата са на съвсем крехка възраст и са били без майка си, което наложи спешното им настаняване в Парка за танцуващи мечки край Белица. Трите мечета са на възраст около три месеца и все още бозаят. Специалистите в момента ги захранват с козе мляко, което е най-близко по състав до кърмата на мечките, като към него се добавят витамини. Вижте как са малките в момента.", "date": "2018.04.28", "title": ""}
{"url": "https://www.dnevnik.bg/sviat/2018/04/28/3170659_armeniia_e_dalech_ot_cvetna_revoljuciia_i_rusiia_go/", "text": "Грузия, Киргизстан, Украйна... а сега и Армения? Кремъл негодува срещу \"цветните революции\", разтърсили някои от сателитите му, но реагира сдържано на народния протест в Армения, в който не вижда заплаха за своите интереси. След двуседмично безразличие - поне пред публиката, Русия започва все пак да посредничи в политическата криза, сполетяла малката кавказка държава. Президентът Владимир Путин разговаря в четвъртък по телефона с и. д. премиер на Армения Карен Карапетян. Часове преди това арменският вицепремиер Армен Геворкян има срещи в Кремъл с високопоставени служители от президентската администрация; междувременно първият дипломат на Русия Сергей Лавров прие своя арменски колега Едуард Налбандян.  Предния ден пък водачът на арменската опозиция Никол Пашинян разговаря с руския посланик в Ереван. Инициатор на срещата, Пашинян се помъчи да го успокои - подчерта, че \"протестното движение не е насочено срещу Русия\" и \"няма нищо общо с украинските събития\". Съвсем уместно изявление, като знаем, че Кремъл гледа с много лошо око на \"цветните революции\", откъснали Грузия и Украйна от руската орбита и подкрепени според Москва от САЩ или от Запада. През 2003 г. грузинската \"революция на розите\" доведе на власт прозападния политик Михаил Саакашвили, когото Владимир Путин силно намрази. Конфронтацията между двете страни достигна върха си с кратката война от 2008 г., в края на която Русия призна независимостта на две сепаратистки провинции в Грузия. В Украйна проевропейското движение от Майдана предизвика през 2014 г. най-тежката криза между Русия и Запада от Студената война насам. След бягството на проруския президент Виктор Янукович през февруари 2014 г. Русия анексира украинския полуостров Крим и в проруските източни райони от страната избухна война, взела над 10 000 жертви. Киев и Западът обвиняват Русия, че финансира и въоръжава проруските власти; Москва обаче отрича. \"Позитивна роля\" \"Русия не за пръв път реагира спокойно на една народна революция\", уточнява независимият аналитик Константин Калачов. Той припомня революциите, разтърсили Киргизстан - друг съюзник на Русия, в които Кремъл не се намеси. Говорителят на Кремъл Дмитрий Песков засега повтаря, че Москва не желае да се меси във \"вътрешните работи\" на Армения, но препоръча да се следи \"развитието на ситуацията\" там и каза, че страната е \"от голямо значение и е много близък съюзник\" на Русия. \"Необичайната и нехарактерна позиция на Кремъл, който не спомена за \"клонинг на Майдана\", изигра положителна роля, изтъква Сергей Маркедонов, политолог от центъра \"Карнеги\" в Москва, според когото Русия \"ще сгреши, ако използва като инструмент вътрешните разногласия в Армения\".  Със Серж Саргсян на президентския пост Армения се присъедини към Евразийския съюз - икономическо и митническо обединение под егидата на Москва. Русия разполага освен това с военна база в Гюмри - втория град в Армения, където са разположени 4000 души, контролиращи по-специално наред с арменските бойци 300-километровата граница с Турция. \"Руското правителство чудесно разбира, че ключовият проблем на Армения е сигурността и заплахата от война с Азербайджан\", продължава Константин Калачов и обяснява, че Ереван е зависим от Русия за вноса на оръжия. Армения де факто е във война с Азербайджан за контрола над сепаратисткия регион Нагорни Карабах. Независимо от примирието, подписано преди над 20 години, редовно избухват сблъсъци и никоя от страните не изоставя войнствената риторика.  Никол Пашинян не би могъл да изгори мостовете към Русия, дори да иска. Бедна и притисната между четири съседни държави, две от чиито граници са затворени (тези с Турция и Азербайджан), Армения просто не може да мине без подкрепата на Русия, при положение че даже общият ѝ годишен бюджет понякога е под бюджета за отбрана на Азербайджан. \"Филиали на руски компании държат целия енергиен сектор\", добавя Константин Калачов. Без антируска реторика Друг аргумент, способен да успокои Москва: Серж Саргсян бе смятан за проруски лидер, но арменците излязоха на улицата по съвсем други причини. \"Никой не пуска в ход антируски лозунги\", уточнява впрочем Евгений Минченко - аналитик, лоялен към Кремъл. Москва ще стане посредник, \"ако й бъде отправена покана от арменските политически сили\", добавя той. Според Константин Калачов Кремъл навярно ще продължи с тази си \"прагматична политика\". Колкото до риска арменските демонстрации да въодушевят опозицията в Русия, при положение че Алексей Навални е призовал за демонстрация на 5 май, политологът го отхвърля: \"Руските опозиционери са ентусиасти, но ситуацията тук е съвсем друга. Саркисян отдавна бе непопулярен\"./БТА", "date": "2018.04.28", "title": "Армения е далеч от \"цветна революция\" и Русия го знае"}
{"url": "https://www.dnevnik.bg/sport/2018/04/28/3170749_ludogorec_shte_opita_da_specheli_titlata_s_pobeda/", "text": "Лудогорец\" постигна  14-а поредна победа в Първа лига  се доближи само на един мач от седма поредна титла, но треньорът Димитър Димитров отново обясни, че златните медали не са сигурни. След успеха с 3:0 над \"Верея\" като гост специалистът определи двубоя като труден. \"Мачът не беше лесен, защото домакините играха организирано. Пропуснахме доста положения, много от тях чисти и това ме притесняваше. След първия гол обаче бях убеден, че ще победим\", каза Димитров. Според него отборът му трябва да остане нащрек, докато има и възможност на теория да не стане шампион. \"Лудогорец\" може да триумфира със седма поредна титла още в неделя, ако ЦСКА загуби от \"Ботев\" като гост. В случай, че червените спечелят или завършат наравно, то след седмица в прекия двубой между  ЦСКА  и \"Лудогорец\", тимът от Разград ще се нуждае само от точка, за да триумфира. \"В следващия мач ще се опитаме да се надиграваме със съперника. Отиваме там, за да победим ЦСКА. Моето бъдеще ще го обсъждаме по-късно, сега съм концентриран да станем шампиони\", завърши Димитров. Нападателят Клаудиу Кешеру, който се разписа срещу \"Верея\" и вече има 25 гола в първенството, също определи двубоя като много важен. Румънецът обясни, че 13 точки разлика, колкото е тази пред ЦСКА е много голяма. \"Никой не вярваше преди два месеца, че ще сме толкова напред, но след мачовете с \"Милан\" в Лига Европа треньорът ни приземи и се концентрирахме изцяло върху първенството\", каза Кешеру.", "date": "2018.04.28", "title": "\"Лудогорец\" ще опита да спечели титлата с победа срещу ЦСКА"}
{"url": "https://www.dnevnik.bg/photos/2018/04/28/3170593_fotogaleriia_epohata_andres_iniesta_v_barselona/", "text": "След 22 години в \"Барселона\" и спечелени 31 трофея до този момент,  . Халфът, който е част от първия тим от 2002 година обяви, че това е последният му сезон с екипа на \"Барселона\".", "date": "2018.04.28", "title": "Фотогалерия: Епохата Андрес Иниеста в \"Барселона\""}
{"url": "https://www.dnevnik.bg/photos/2018/04/28/3168808_fotogaleriia_cvetia_danteli_i_mnogo_plut_-/", "text": "Седмицата на булчинската мода в Барселона бе открита от испанската къща \"Проновиас\". Колекцията за 2019 г. залага на дантели, флорални елементи и смело разкриване на плът.", "date": "2018.04.28", "title": "Фотогалерия: Цветя, дантели и много плът - булчинските рокли на \"Проновиас\""}
{"url": "https://www.dnevnik.bg/bulgaria/2018/04/28/3170378_kak_edin_chernokoj_izvadi_nad_200_dushi_ot_ku_kluks/", "text": "Дарил Дейвис е блус музикант, роден в Чикаго преди 60 години. Прилича на Бари Уайт, носи ризи в ярки цветове и свири на пиано при всяка възможност. През последните 30 години се опитва да разбере: защо някои хора го мразят, въпреки че не го познават? Все още няма категоричен отговор, но пътя към него го е отвел към едно необичайно хоби - Дарил Дейвис разговоря с членове на може би най-известната расистка организация в САЩ \"Ку Клукс Клан\" (ККК). Над 200 от тези интервюта са прерастнали в приятелства, като при повечето от тях, членовете на мрежата се отказват да бъдат повече част от нея и връчват на Дарил Дейвис облеклата си - бяла роба и качулка. Възникнала още в края на 19-ти век, но добила популярност през 50-те и 60- те години на 20-и век с акции срещу афроамериканското население, на организацията се приписват множество случаи на насилия и убийства. Към днешна дата в мрежата членуват между 5 и 8 хиляди души. Според Дарил страхът ражда гняв и омраза, а когато мразиш си способен единствено да разрушаваш. А до страха се стига, когато нямаш фактите, когато знаеш по-малко. Но той прави разлика между невежеството и глупостта. В първия случай нямаш всички факти, заради което правиш и лош избор. И когато ги разбереш, може да се поправиш. Когато обаче имаш всички данни и все пак направиш грешен избор, това е глупост и от нея нищо не може да те разубеди. В рецептата му за успех освен повече образование и разбиране на гледната точка на другия е и излизането от зоната на комфорт, в която всеки се чувства добре, сред хора, които познава, защото са еднакви с него. Една от първите му срещи с член на \"Ку Клукс Клан\" е в бар, където Дейвис свири. Към него идва човек, който казва, че не е предполагал, че някога ще чуе толкова добро свирене на пиано от чернокож човек. Двамата започват да разговарят, сядат да пият по едно питие. Събеседникът му казва, че никога не е сядал да пие с някой чернокож. Дейвис го пита защо това се е случило и получава отговора - мъжът е член на \"Ку Клукс клан\". Отначало Дарил Дейвис не повярва, но след като вижда членската карта разбира. В края на вечерта Дейвис получава покана - да съобщи следващият път, когато ще свири в този бар. Така Дарил Дейвис започва да се среща с хора от организацията и да разговоря с тях - под формата на интервюта. - Когато се запознаеш с някого, имаш само една възможност да направиш добро първо впечатление. Повечето хора те преценяват именно по това първо впечатление. Ако някой те срещне за първи път и не те хареса, няма да поиска да те види отново. Аз съм честен и правя първо добро впечатление. Така, че въреки, че те не ме харесват, заради цвета на кожата ми - защото съм черен, те все пак са готови да ме видят отново. Колкото повече се срещат с мен, не го осъзнават, но те се променят. - Абсолютно. - Да, един от първите хора, които интервюирах, дойде в моята хотелска стая. Беше с куфар, където беше неговата \"Ку Клукс Клан\" роба. Иначе носеше костюм с вратовръзка и имаше бодигард. Говореше обидни, луди неща, но аз го слушах. Когато приключих с въпросите, го помолих да си сложи робата и качулката, за да го снимам. Той го направи пред огледалото. Аз го гледах и наблюдавах трансформацията от човека в костюма, на човека в робата и качулката. И като видях втория човек, се почувствах тъжен и много гневен. Бях тъжен, защото този човек беше глупав, бях гневен заради всичките престъпления, които тези хора с белите роби и качулки бяха извършили и почувствах, че искам да го ударя. Но трябваше да си припомня, че аз го поканих, че той прави това, което съм поискал. Ако той прави, това, което искам, защо да го удрям? Дрехите нямаха значение, те не определяха как този човек мисли и чувства. - Не. \"Ку Клукс клан\" са направили незабравими и непростими неща. Но ние трябва да признаем, че това се е случило и да продължим напред. Не може да променим какво се е случило, но трябва да го оценим, че е лошо и да продължим. - Нямам страхове, понякога се чувствам безсилен. Аз съм видял много, пътувал съм из 56 държави. Видял съм много различни култури и приемам всички, различните. Тези хора не са имали достъп до това, те не са пътували и са нямали толкова широка перспектива. Техните възгледи са много ограничени. Това не може да се промени, докато те не започнат да изследват, да виждат. Аз съм видял Мона Лиза, пипнал съм Берлинската стена преди да бъде разрушена, бил съм в Египетските пирамиди. Тези хора имат съзнанието за тези неща само като снимка от албум. Ако аз мога да споделя някои от нещата, които съм видял през разговори, може би някои могат да видят нещата по-различни. Някои може да успеят, някои може и да не. Има такава поговорка – ако не можеш да заведеш Мохамед при планината, доведи планината при мохамед. Аз се опитвам да има покажа това, което аз съм видял и съм преживявал. - Не искат да приемат, не допускат, че един чернокож може да им говори тези неща. Всеки е различен, но общото е че те си мислят, че са по- висши от мен. Когато ги интервюирам, те не ме питат нищо, защото за тях аз нямам ценна информация, която да им дам. Ако ги попитам какво мислят за намерението на Доналд Тръмп да построи стена по границата, те ще кажат какво мислят, но няма да попитат мен. Защото не се интересуват. Защото за тях няма значение. Но след време, с напредването на контактите, седмица по-късно или повече, ги питам какво мислите за здравната реформа, те отговорят, но този път питат и мен. Към този момент, аз имам вече някаква ценност. - Можеше да се случи, с правилната техника. Но хората тогава са били много уплашени да говорят с тези хора. Аз не се страхувам. Ако не бях пътувал толкова много и не се бях срещал с толкова култури, може и би и аз нямаше да имам този подход. Но заради моя опит с толкова различни хора – аз разбирам, че те просто са различни, не че имат някаква специална сила. Аз разбирам вижданията им, те са научени, че ние – чернокожите, евреите – сме лошите. Разбирам как те мислят, всъщност те не знаят защо точно. Те нямат причина. Трябва постоянно да има показваш, че трябва да има причина. Знаеш защо не приемаш хероин, защото ще те убие. Но нямаш причина да ме мразиш. Стоиш срещу мен, ние говорим един и същи език, аз искам същото нещо за семейството си, което и ти искаш, може би заедно може да постигнем нещо. Говоря за това и те започват да мислят. Те не се променят автоматично. Но през времето започва една вътрешна борба в тях. Те не могат да отрекат, че са ме срещнали, че аз говоря същия език, че не съм опасен, че не съм престъпник, те си мислят, че всички чернокожи са мързеливи, че нямат образование, че изнасилваме жените, но аз не се вписвам в този стереотип. Тогава как ме отричаш? И аз ги запознавам с други чернокожи, с ЛГБТИ хора, с евреи, те започват да говорят и с тях. Те имат тази фалшива информация в главата си, посята от родителите им, от средата, от кой знае какво. И когато видят всички тези хора, не могат да отрекат, че те не се вписват в стереотипа. И това в повечето случаи ги разтърсва. След края на всяка моя лекция има въпроси и отговори, аз показвам робите от \"Ку Клукс клан\". Има хора, които идват да си говорим, но има и такива, които стоят отстрани, в края на стаята. И всеки знам какво ще се случи с тях. Те чакат и когато всички си тръгнат тя или той идва при мен, не знае как да подходят. Аз продължавам да опаковам нещата и те постепенно започват: Много ми хареса речта ви, моята майка и баща са част от клана, аз съм бил отгледан по този начин, дойдох в този университет, но приятелят ми е от Пакистан, или приятелката ми е еврейка и не мога да ги заведа вкъщи, защото родителите ми няма да го допуснат, не мога да кажа и на приятелите ми , защото ще ме изоставят. Те ми споделят тези неща. И това са хора, които имат изгаряща тайна, която носят в себе си и с която знаят какво да правят. Затова образованието е добро нещо. В малката им общност, пакистанците, евреите, чернокожите са лоши, но когато отидат в университета, перспективата им се разширява и разбират, че родителите им не са прави. И се питат – как да се прибера вкъщи и да им кажа това, как да обясня на родителите ми, приятелите ми, че не са прави. Някои хора успяват, други не се престрашават да минат през това. - Много често хората се самосегрегират. Повечето се чувстват по-добре и по-сигурни около хора, които приличат на тях. Ако отидеш в големия град – Ню Йорк, Чикаго, отиваш в офис с много различни хора, те работят на едно място по един проект като отбор, но на обяд те отиват в ресторанта и белите сядат при белите, чернокожите при чернокожите, мексиканците при мексиканците. Те работят заедно, защо не ядат заедно? Не е защото всички са расисти, някои вероятно са, но просто повечето се чувстват по-комфортно с някой, който прилича на тях. Просто трябва да се излиза по-често от зоната на комфорта, да седнеш с някой различен. Всеки има какво да сподели и какво да чуе. Всички сме различни индивидуалности, всички сме част от един пъзел, парчетата на който са оформени различно, но пъзелът не е завършен, докато парчетата не са заедно. - В моята практика съм се срещал с един полицай, който беше част от клана. Сега имам неговата роба и униформа – той се отказа и от двете. Но в тази организация е традиционно да има полицаи, съдии, доктори, адвокати. Това е нещо опасно, защото те искат да контролират други хора. Хората вярват, че има два типа полицаи – добри и лоши. Но всъщност са три. Всички знаем какво правят лошите и добрите полицаи. Разликата между двата типа е, че добрите знаят какво правят лошите, но си затварят очите, не говорят за това, не го докладват. Те слагат друга маска, което е същото като да си лош. Третата категория е тази на малцинството – това е на честните полицаи – тези, които няма да вършат лоши неща, но в същото време, ще застанат с името си и ще докладват за лошите полицаи. Като резултат хората от тази категория са в опасност, защото никой не харесва тези, които ги издават. И много често те попадат в опасни ситуации, защото колегите, които са издали, не идват на помощ. Трябва да има система за подаване на анонимни сигнали.", "date": "2018.04.28", "title": "Как един чернокож извади над 200 души от \"Ку Клукс Клан\""}
{"url": "https://www.dnevnik.bg/sport/2018/04/28/3170751_fetel_e_favorit_za_titlata_vuv_formula_1_obiavi_burni/", "text": "Бърни Екълстоун продаде Формула 1 на \"Либърти медиа\" преди година, но продължава да бъде тясно свързан със спорта и често посещава състезания. 87-годишният британец е специален гост на Гран при на Азербайджан и сподели мнението си за битката през настоящия сезон. След три старта през 2018 г.  световният шампион Люис Хамилтън  все още няма победа, а според Екълстоун сънародникът му не е същият състезател. Той определи Себастиан Фетел за фаворит. \"Това не е Люис, който сме свикнали да виждаме преди. Не знам дали само аз го забелязвам, но той не е състезателят от преди. Люис още е много бърз и много талантлив, както и невероятно момче, но явно вече е прекалено изморен от всички тези пътувания и шумът около него\", каза Екълстоун. Договорът на британеца с \"Мерцедес\" изтича в кая на сезона и той все още не е подновен. Според последните информации обаче това е чиста формалност и 33-годишният пилот ще остане при световните шампиони. \"По принцип имам вярна преценка, но пък може Люис да спечели всички състезания и да ме опровергае. Желая му успех, разбира се. Аз обаче съм приятел с Фетел и му стискам палци винаги. Ще се радвам, ако Себастиан стане шампион за пети път. Той работи много и в момента е фаворит за титлата\", добави Екълстоун. След  петъчните тренировки в Баку  обаче и двамата претенденти за титлата имаха проблеми и не впечатлиха с темпото си. Фетел и Хамилтън останаха далеч зад Даниел Рикардо, който  спечели преди две седмици в Китай , а в тренировките в Азербайджан беше най-бърз.", "date": "2018.04.28", "title": "Фетел е фаворит за титлата във Формула 1, обяви Бърни Екълстоун"}
{"url": "https://www.dnevnik.bg/bulgaria/2018/04/28/3170762_kratki_novini_imaniari_sa_s_opasnost_za_jivota_sled/", "text": "Автобус се самозапали край Ветрен Той е превозвал работници от Пазарджик и Ветрен за Ихтиман, съобщи Би Ти Ви. Инцидентът е станал около 15 ч. Няма пострадали. Шофьорът и служителите от близката бензиностанция успели да загасят с пожарогасители пламъците. Външните поражения по автобуса не са големи. Трима български граждани са настанени в ортопедично отделение на сръбския град Чуприя, след като автобусът, в който са пътували,  вчера катастрофира . Нито един от тях не е с опасност за живота. Министерството на туризма е в постоянна връзка с българското министерство на външните работи и следи ситуацията с пострадалите, съобщиха от пресцентъра му. Иманяри са намерени полузадушени в изкоп над пловдивското село Храбрино Мъжете са настанени в токсикологията на университетската болница \"Свети Георги\" в Пловдив и вече няма риск за живота им, съобщи БНТ. Те са на 49 и 73 години. Двамата от години се занимават с незаконно придобиване и търговия на старинни монети и предмети. Влезли са в пещера между селата Храбрино и Дедево с бензинов агрегат, но от изпаренията му са се обгазили. Пристигналите на място полицейски и медицински екипи са ги намерили в критично състояние.", "date": "2018.04.28", "title": "Кратки новини: В болница са трима от ранените българи при катастрофа с автобус в Сърбия"}
{"url": "https://www.dnevnik.bg/sport/2018/04/28/3170508_bfs_obmislia_vuzmojnostta_da_vuvede_videopovtoreniia_v/", "text": "Българският футболен съюз (БФС) обмисля възможността за въвеждане на видеоповторенията. Това заяви пред \"Дневник\" изпълнителният директор на организацията Борислав Попов по повод  въпроса, отправен от депутата и председател на парламентарната комисия по спорта Славчо Атанасов . Атанасов обвърза евентуалното въвеждане на технологията с борбата с футболното хулиганство. \"Имайки предвид, че съдийските решения оказват голямо влияние върху поведението на зрителите и участниците в спортното състезание, можем да заключим, че съдийските грешки представляват сериозен риск за ескалиране на противообществени прояви\", написа депутатът от Национален фронт за спасение на България (НФСБ) в групата на \"Обединени патриоти\" в писмо до президента на БФС Борислав Михайлов в четвъртък. Попов даде да се разбере, че не вижда връзка между видеоповторенията и решаването на проблема с футболното хулиганство. \"Не съм напълно убеден, че хулиганските прояви са свързани със съдийските грешки\", заяви той. И обясни, че БФС следи какви са възможностите за въвеждане на технологията в българския футбол заради евентуалните ползи от нея в ограничаването на съдийските грешки. Представител на футболния съюз е бил на семинар на ФИФА в Лондон, на който е обсъждана темата с видеоповторенията. Един от големите проблеми е свързан с цената за въвеждането на технологията. На семинара е било посочено, че най-ниската стойност е около 500 хил. долара за сезон, каза Попов. Включването на видеоповторенията в първенствата на Италия и Полша, например, е струвало значително повече - по около 1 млн. евро, заяви друг източник на \"Дневник\" от футболния съюз. \"Разчети ще правим по-натам, вероятно през септември\", добави Попов. По думите му темата не е обсъждана на заседания на изпълнителния комитет. В основата на видеоповторенията е залегнала идеята те да помагат на съдиите при спорни положения. Технологията вече се прилага в някои първенства в Европа, като ще се използва и на световното в Русия това лято. Въпреки това оценките не са еднозначни. Обръщението на Атанасов към БФС дойде два дни след  полуфинала за Купата на България между любимия му \"Ботев\" и \"Славия\" (0:1) , в който пловдивският отбор беше ощетен. Недоволните привърженици на \"канарчетата\" реагираха бурно в края на срещата. Ден по-късно се стигна до напрежение и  в другия полуфинал между \"Левски\" и ЦСКА , където гол на червените не беше зачетен заради спорна засада при 1:1. Мачът завърши 2:2, а сините се класираха за финала.", "date": "2018.04.28", "title": "БФС обмисля възможността да въведе видеоповторения в Първа лига"}
{"url": "https://www.dnevnik.bg/politika/2018/04/28/3170771_evropeiskite_liberali_pak_poiskaha_nacionalistite_da/", "text": "Европейските либерали (АЛДЕ) за пореден път призоваха правителството да прекрати коалицията с \"Обединени патриоти\" на свой форум в София. \"Нападнах \"Атака\" и ще продължавам да го правя, защото не е отговорно такава партия да е в управлението\", заяви председателят на АЛДЕ Ханс ван Баален в речта си за откриване на съвета на Партията на европейските либерали. Лидерът на ДПС Мустафа Карадайъ каза, че партията му продължава да е гарант за евроатлантическата ориентация на страната и разказа историята и приноса на ДПС по пътя на България към НАТО и ЕС. \"Карадайъ работи за бъдещето на Европа, макар да е в ролята на опозиционен лидер\", похвали го Ханс ван Баален. ДПС пита ЕНП дали ГЕРБ са станали националисти  Европейската народна партия (ЕНП) да отговори споделя ли коалиционната политика и култура на ГЕРБ, националистическата ориентация на партньорите им и да каже има ли промяна в евроатлантическата ориентация на ГЕРБ, както и за участието във властта на националисти, които са евроскептици, призова Карадайъ. Той поиска отговор на същите въпроси и от ГЕРБ, защото се чували \"тревожни сигнали, които потвърждават оценката ни за опасността, която носи националистическа политика\". Като примери Карадайъ даде изявленията на лидера на \"Атака\" Волен Сидеров от Крим и декларацията на ВМРО срещу Сърбия. ГЕРБ трябва да даде отговори не само на обществото, но и на ЕС и НАТО, призова Карадайъ. На Балканите можел да сработи българският етнически модел  Лидерът на ДПС се обяви за превръщането на Европа в по-обединен съюз, в зона, свободна от радикализъм и за отрицание на Европа на различните скорости. За това обаче била нужна институционална и ценностна реформа. \"За нас сценарий, в който Европа върви на няколко скорости, не е решение на общите ни проблеми\", каза Карадайъ. Той смята, че ЕС има нужда от обща европейска отбрана в рамките на НАТО, която да е важен стълб, за да се гарантира сигурността на европейските граждани, от обща охрана на границите на съюза, от по-силно икономическо пространство и единен пазар чрез членството на всички страни в еврозоната. \"Балканите са част от Европа. На Балканите може да сработи уникалният етнически модел на България, чиито идеолог и стратег е почетният председател на ДПС д-р Ахмед Доган, реализиран успешно с участие на ДПС през годините на прехода и който е основен гарант за този мирен преход\", каза още Карадайъ по темата за разширяване на ЕС със страните от Западните Балкани. \"Приоритет за ДПС е превръщане на Европа и Балканите в зона, свободна от популизъм, национализъм и радикализъм. ДПС е категорично против идеята за Европа на различни скорости, добави той. \"Искаме активното включване на европейските граждани във вземането на решения и в изработването на политическия манифест за бъдещите европейски избори\", каза вицепрезидентът на АЛДЕ и евродепутат Илхан Кючюк. Той обясни, че либералите започват форуми в различни страни, на които да се дискутират бъдещите политики - обща отбранителна политика, обща миграционна политика, разговор за финансовата и монетарна политика на ЕС.", "date": "2018.04.28", "title": "Eвропейските либерали пак поискаха националистите да излязат от правителството"}
{"url": "https://www.dnevnik.bg/sport/2018/04/28/3170767_ot_tanak_vodi_sled_purviia_den_na_rali_arjentina/", "text": "Пилотът на \"Тойота\"  От Танак  е водач след първия ден на рали \"Аржентина\", пети кръг от Световния рали шампионат (WRC). Естонецът се представи най-добре по време на седемте отсечки в петък и отвори преднна от 22.7 секунди пред Крис Мийк със \"Ситроен\". Танак, който се присъедини към \"Тойота\" от тази година се качи два пъти на подиума дотук през сезона, след като беше втори в асфалтовите ралита – \"Монте Карло\" и \"Корсика\". Сега естонецът доказва, че е много бърз на макадам. Той спечели пет от отсечките в петък, като само Себастиен Ожие с \"Форд\" успя да му вземе първия етап от Лас Бахадас до Вия дел дике (16.5 км), а Дани Сордо с \"Хюндай\" спечели спринтовото минаване от едва 6 километра във Фернет Бранка. В първия етап Танак се завъртя и изостана с почти 25 секунди зад бившия си съотборник Ожие. След това обаче естонецът показа изумително пилотиране и отвори комфортен аванс. \"Беше глупава грешка от моя страна, ударих един голям камък. В следващите етапи обаче това не се отрази.Колата започва наистина да ми пасва и се чувствам отлично\", каза Танак. Най-близкият му преследвач Мийк изгуби няколко секунди заради спукана гума в осмия етап, но обясни, че няма темпото да следва Танак. Третото място за момента заема Тиери Ньовил с \"Хюндай\", който е на 28.6 секунди зад естонеца. Топ 10 допълват Сордо (+29.6 сек), Ожие (+36.4), Крей Брийн със \"Ситроен\" (+41.2), Андреас Микелсен с \"Хюндай\" (+58.5), Есапека Лапи с втората \"Тойота\" на повече от минута, както и пилотите на \"Форд\" Елфин Еванс и Теему Сунинен. Проблеми имаше Яри-Мати Латвала, който беше принуден да се откаже от второ поредно рали. Опитният финландец счупи предното дясно окачване, докато беше трети, а заради теч на масло от двигателя му не може да продължи по системата Рали-2. В съботния ден ще бъдат изминати седем специални етапа с обща дължина почти 147 километра. За последния ден от ралито са оставени само три отсечки.", "date": "2018.04.28", "title": "От Танак води след първия ден на рали \"Аржентина\""}
{"url": "https://www.dnevnik.bg/tehnologii/2018/04/28/3169839_izkustveniiat_intelekt_navliza_v_pochti_vsichki/", "text": "Почти всички адвокатски кантори в Лондон масово използват или планират да използват изкуствен интелект в работата си. Чрез него се цели да изчезне напълно човешкият фактор в създаването, обработването и проверката на правни документи. С използването на изкуствения интелект се очаква и сериозно съкращение на персонала в канторите, като на места това ще до половината от него. Висшите служители обаче изглеждат сигурни в работните си места, тъй като тяхната дейност трудно може да се извършва от компютри. Според проучване на консултантската компания CBRE, обхванало над 100 адвокатски кантори, 48% от тях вече използват изкуствен интелект в бизнеса си, а 41% имат планове съвсем скоро да направят същото. Проучването установи още, че 61% от използващите изкуствен интелект компании са го внедрили за обработването на правни документи. Близо половината го използват за проверка на документи, а 42% - за научни изследвания. Около една трета от канторите залагат на изкуствения интелект за извършване на административна правна помощ. Почти половината кантори за заявили, че в резултат на това се очаква намаляване на броя на служителите, но само 7% смятат, че висшите работни места ще бъдат съкратени. Адвокатската професия изисква значителна административна работа, както и преглед на документи. Потенциалът за намаляване на разходите за персонал е водещ за използването на изкуствен интелект, подчертават повечето кантори. През миналата година бившият изпълнителен директор на Дойче банк Джон Криан прогнозира, че изкуственият интелект може да се превърне в основен персонал на банката, тъй като се очаква да замени редица служители. Занимаващите се с финансови услуги, счетоводство и закони обаче няма да са сред съкратените.", "date": "2018.04.28", "title": "Изкуственият интелект навлиза в почти всички адвокатски кантори в Лондон"}
{"url": "https://www.dnevnik.bg/sport/2018/04/28/3170814_diego_maradona_napusna_trenyorskiia_post_v_al_fudjeira/", "text": "Легендата на световния футбол Диего Марадона вече не е треньор на \"Ал Фуджейра\" от ОАЕ. Аржентинецът реши да подаде оставка и напусна , след като не успя да класира отбора си в елитната дивизия. Тимът от едноименното емирство завърши 1:1 с \"Ал Халийдж\" и остана на трето място в крайното класиране. Само първите два отбора от групата се класират за елитната дивизия. Марадона остана на поста точно една година, в която записа 19 мача – 10 победи, осем равенства и една загуба. В треньорската си кариера Марадона е водил \"Мандю де Кориентес\", \"Расинг\", както и националния тим на Аржентина, а след това се насочи към Близкия изток, където преди \"Ал Фуджейра\" водеше \"Ал Уасъл\".", "date": "2018.04.28", "title": "Диего Марадона напусна треньорския пост в \"Ал Фуджейра\""}
{"url": "https://www.dnevnik.bg/politika/2018/04/28/3170816_sekretariat_na_oisr_podkrepil_kandidaturata_na/", "text": "Генералният секретар на Организацията за икономическо сътрудничество и развитие (ОИСР) Анхел Гурия е изразил своята подкрепа за българската кандидатура на среща с премиера Бойко Борисов, според правителствената информационна служба \"Посочено беше, че страната ни се придържа към основните принципи на отворената пазарна икономика, демократичния плурализъм, воля за реформи и зачитането на правата на човека. Високо бяха оценени ускореният икономически растеж, ниската безработица, ниският външен дълг и почти нулев бюджетен дефицит,\" съобщиха от правителството. Гурия е приветствал и приемането от кабинета на пътна карта, в която са заложени дейности за ускоряване на подготовката за присъединяване към организацията. Борисов е подчертал консенсуса в България по отношение на членството на страната ни в ОИСР. Той е посочил, че то се подкрепя както от основните политически сили, така и от работодателските и синдикалните организации. Организацията за икономическо сътрудничество и развитие е международна организация на развитите държави, която има за цел сътрудничество за намиране на решения на общите проблеми в икономическата и социалната сфера, в областта на околната среда, образованието и пазара на труда. Присъединяването на България към ОИСР е един от външнополитическите приоритети на правителството на Бойко Борисов. ОИСР е наричана \"клуба на богатите\" и в нея участват 34 държави, в това число повечето държави са членове на ЕС. Страните-членки на ОИСР произвеждат около 60 % от световния БВП.", "date": "2018.04.28", "title": "Секретарят на ОИСР подкрепил кандидатурата на България"}
{"url": "https://www.dnevnik.bg/sport/2018/04/28/3170856_chelsi_se_dobliji_na_dve_tochki_ot_top_4_bitkata_na/", "text": "Челси\" запази надежди за участие в Шампионската лига през следващия сезон след минимална победа с 1:0 като гост на \"Суонзи\". Сините събраха 66 точки и вече са само на две от четвъртия \"Тотнъм\", който посреща \"Уотфорд\" в понеделник. Тимът на Антонио Конте се доближи и до третото място, след като \"Ливърпул\" записа изненадващо нулево равенство срещу \"Стоук сити\" у дома. Разликата между \"Челси\" и \"Ливърпул\" е шест точки, като следващия уикенда двата отбора имат директен мач на \"Стамфорд бридж\". След това сините имат домакинство на \"Хъдърсфилд\" и гостуване на \"Нюкасъл\". \"Ливърпул\", който има един двубой по-малко до края на сезона, играе с \"Брайтън\" у дома в последния кръг. \"Тотнъм\" среща \"Уест бромич\", \"Нюкасъл\" и \"Лестър\" след мача с \"Уотфорд\". Сеск Фабрегас отбеляза единствения гол за трудния успех на \"Челси\" в Уелс. Испанският халф се разписа още в 4-ата минута с техничен фалцов удар с левия крак в далечния горен ъгъл, след като получи отлична асистенци от Еден Азар, който преди това преодоля на скорост трима футболисти на \"Суонзи\". За Фабрегас това е гол №50 във Висшата лига. В следващите 70 минути \"Челси\" контролираше изключително спокойно мача, като не даде нито един шанс за гол на съперника. Едва в последния четвърт час \"Суонзи\" притисна гостите и създаде няколко много добри възможности да изравни. Джордан Аю беше замесен в първите две, като в единия случай стреля неточно с глава след разминаване на Гари Кейхил и Тибо Куртоа, а в другия получи пространство от Кейхил и отправи коварен изстрел, който премина малко встрани от вратата. В 80-ата минута домакините поискаха дузпа за нарушение срещу Нейтън Дайър на Кейхил, но реферът Джон Мос правилно прецени, че шпагатът на централния защитник на \"Челси\" е чист. В оставащите минути Том Керъл и Уейн Раутлидж получиха хубави възможности за изстрел, но първият беше неточен, а вторият - твърде слаб, за да затрудни Куртоа. С добре подреден състав в своята половина \"Челси\" дочака последния съдийски сигнал и осигури победа №50 на Конте във Висшата лига. Италианецът е третият най-бързо стигнал до тази граница мениджър (73 мача) след Пеп Гуардиола (69) и Жозе Моуриньо (63). Загубата на \"Суонзи\" и резултатите от ранните съботни мачове завързаха здраво битката на дъното. \"Уест бромич\" отложи изпадането си поне с още един кръг, след като победи \"Нюкасъл\" с 1:0 като гост и събра 28 точки. \"Стоук\" е предпоследен с 30 след равенството с \"Ливърпул\". \"Саутхемптън\" спечели жизненоважна победа с 2:1 срещу \"Борнемут\" у дома и събра 32 точки, които го доближиха само на една от първия отбор над чертата - \"Суонзи\". \"Хъдърсфилд\" и \"Уест хем\" с по 35 точки също са опасно близо до зоната на изпадащите.", "date": "2018.04.28", "title": "\"Челси\" се доближи на две точки от топ 4, битката на дъното се завърза здраво"}
{"url": "https://www.dnevnik.bg/bulgaria/2018/04/28/3170859_za_nezakonna_sech_v_zashtitena_zona_preduprejdavat/", "text": "Преди около месец е получен сигнал за незаконна сеч в защитена зона до сливенското село Бинкос, съобщи Би Ти Ви. Кариера за добив на инертни материали е нанесла щети за милиони, твърдят горски инспектори. Установени са 85 дка, които са излезли извън границата на концесията. Дълбочината на изкопните дейности е от 20 до 60 метра. Юсеин Шакиров, инспектор от Югоизточното държавно предприятие, заяви, че е разпоредено да се спрат изкопните дейности Концесионер на кариерата е \"Пътно поддържане \"- Сливен .Техен представител твърди, че незаконната сеч е от предишна фирма. За случая е уведомена прокуратурата в Сливен.", "date": "2018.04.28", "title": "За незаконна сеч в защитена зона предупреждават горски инспектори"}
{"url": "https://www.dnevnik.bg/sport/2018/04/28/3170862_real_i_baiern_dadoha_pochivka_na_tituliarite_predi/", "text": "Реал\" (Мадрид) и \"Байерн\" (Мюнхен) дадоха почивка на почти всички титуляри преди реванша от полуфиналите в Шампионската лига във вторник. Това обаче не поречи на двата отбора да спечелят днешните си шампионатни срещи. Мадридчани излъгаха \"Леганес\" с 2:1, а баварците разбиха с 4:1 тима на бъдещия си треньор Нико Ковач - \"Айнтрахт\", с който ще играят и във финала за Купата на Германия. Зинедин Зидан направи цели десет промени от първия мач с \"Байерн\". Единствено Каземиро запази титулярното си място, но на нетипична позиция - като централен бранител. Негов партньор беше Хесус Вайехо, Кико Касия застана на вратата, а като бекове започнаха Ашраф Хакими и Тео Ернандес. Останалите в стартовия състав на \"Реал\" бяха Маркос Йоренте, Матео Ковачич, Дани Себайос, Гарет Бейл, Борха Майорал и Карим Бензема. Домакините поведоха само след осем минути игра. Бензема опита шут по диагонала с левия крак, но топката рикошира в бранител и попадна в намиращия се сам пред вратата Бейл, който с акробатичен удар я изпрати в мрежата. Домакините претендираха за засада на уелсеца, но такава по-скоро нямаше. В следващите минути играчите на \"Леганес\" се активизираха и отправиха няколко опасни изстрели, които обаче преминаваха малко встрани от вратата. \"Реал\" изчакваше спокойно възможност да нанесе втори удар и го направи в самия край на първото полувреме. Maйорал довкара топката на празна врата след центриране от свободен удар. Първоначално главният рефер отмени попадението заради засада. Страничният съдия обаче правилно сигнализира, че топката е отклонена към Майорал от играч на \"Леганес\" и голът беше зачетен. В 66-ата минута гостите се върнаха в мача с попадение на Дарко Брашанац след асистенция на Нордин Амрабат. Те обаче нямаха сили за изравнителен гол, а накрая трябваше да довършат срещата с човек по-малко заради директен червен картон на Габриел в добавеното време. \"Реал\" събра 71 точки след 21 победи в 34 мача и се доближи на една точка от градския съперник \"Атлетико\". \"Дюшекчиите\" са втори, като изостават с 11 точки от лидера \"Барселона\". Каталунците могат да станат шампиони още този кръг, ако победят \"Депортиво\" (Ла Коруня), а \"Атлетико\" не спечели срещу \"Алавес\". Двата мача са в неделя съответно от 21.45 и 17.15 ч. Юп Хайнкес даде почивка на осем от играчите, които загубиха с 1:2 от \"Реал\" в сряда. Вратарят Свен Улрайх, централният бранител Матс Хумелс и десният бек Джошуа Кимих запазиха местата си в стартовия състав, а останалите титуляри бяха Ларс Лукас Май, Хуан Бернат, Себастиан Руди, Корентин Толисо, Никлас Дорш, Меритан Шабани, Франк Евина и Сандро Вагнер. Дорш даде аванс на \"Байерн\" в 43-ата минута, а останалите четири попадения паднаха в последния четвърт час на двубоя. Сандро Вагнер покачи на 2:0 в 76-ата минута с осмия си гол в девет мача в Бундеслигата. Две минути по-късно Себастиен Халер намали, но влезлите като резерви Рафиня и Никлас Зюле увеличиха аванса на баварците в 87-ата и 90-ата минута. \"Байерн\" събра 81 точки след 26-ата си победа в 32 мача. Тимът на Хайнкес има аванс от 24 точки пред втория \"Шалке\" и 27 пред \"Борусия\" (Дортмунд), който е с мач по-малко. \"Хофенхайм\" допълва зона \"Шампионска лига\" с 52 точки, а \"Байер\" (Леверкузен) е първи под чертата с 51 след неочаквана домакинска загуба от \"Щутгарт\" с 0:1.", "date": "2018.04.28", "title": "\"Реал\" и \"Байерн\" дадоха почивка на титулярите при победи преди реванша в Мадрид"}
{"url": "https://www.dnevnik.bg/kultura/2018/04/28/3167735_otkus_ot_puk_na_valeri_petrov/", "text": "Това се случило едно лято. Съвсем близо до плажа, от който долитали смях и викове, стърчала сред пясъка стъклена телефонна кабина. А вътре в кабината стояло малкото Лили по банско костюмче. С едната си ръчичка то държало слушалката, а с другата – пластмасово харпунче; от време на време то се почесвало с харпунчето между плешките, защото кожата му се белела от слънцето и го сърбяла. Представяте ли си картинката: най-отпред кабината с Лилито, зад нея – жълтият плаж с чадърите, а най-отзад – синьото море и белите чайки над него... Текстът е от Валери Петров - виден български поет, сценарист, драматург и преводач. Изключително продуктивен автор на лирична и сатирична поезия и на книги за деца. Известен е с преводите си на Уилям Шекспир на български език. Академик на БАН от 2003 година, той е вписан в почетния списък на Международния съвет за детска книга заради \"Пет приказки\". По повод рождения му ден, 22 април, издателство \"Колибри\" преиздаде книгата му \"Пук!\", която вече е по книжарниците. Илюстрациите са на Мила Янева-Табакова. \"Пук!\" 1. Това се случило едно лято. Съвсем близо до плажа, от който долитали смях и викове, стърчала сред пясъка стъклена телефонна кабина. А вътре в кабината стояло малкото Лили по банско костюмче. С едната си ръчичка то държало слушалката, а с другата – пластмасово харпунче; от време на време то се почесвало с харпунчето между плешките, защото кожата му се белела от слънцето и го сърбяла. Представяте ли си картинката: най-отпред кабината с Лилито, зад нея – жълтият плаж с чадърите, а най-отзад – синьото море и белите чайки над него. И ето че отнейде се появил Набръчкания човек. Той много бързал да телефонира някъде, но нямало какво да прави – зас танал пред кабината и зачакал. Минала минута, минали две. Набръчкания човек вече не можел да търпи. Той отворил вратата на кабината и казал: – Хайде, малката, приключвай! Вече десет минути говориш! – Ама аз не говоря – казало Лилито. – Как не говориш! – учудил се Набръчкания човек. – А какво правиш? – Слушам приказка – отговорило Лилито. – Каквоoo? – казал Набръчкания човек. Той не бил чувал, че има един телефонен номер, от който разказват за децата всеки ден по една нова приказка, и сега, за да не се види усмивката му, нарочно се намръщил и казал: – Хайде, хайде, ще чуеш края друг път, от вашия си телефон! – Ама тя сега почва! – казало Лилито. – И съм си пуснала стотинката! – И искаш да я чуеш цялата, така ли? – погледнал го Набръчкания човек. – Така! – отговорило Лилито. – Тя е толкова интересна! – Откъде пък знаеш? – попитал Набръчкания човек. – Защото чух края – казало Лилито. – И за какво се разказва? – запитал Набръчкания човек. – За едно момиченце, което е слязло в дълбокото – казало Лилито. – И то се казва Лили като мен! – Брей! – престорил се на учуден Набръчкания човек. – А можеш ли да се гмуркаш? – Мога. Обаче само дето морето е тънко – признало си Лилито. – Защото мама... – Дето морето е какво? – прекъснал го Набръчкания човек. – Тънко! – повторило Лилито. – Дето вълничките... То продължило да обяснява, но Набръчкания човек не го чувал, защото в главата му се били завъртели едни особени мисли. (Той, кой знае защо, от време на време мислел в стихове, затова и сега се получило нещо като стихотворение.) И ето какви били мислите му: Ах, колко чисто, прозрачно и звънко звучи това детско \"морето е тънко\"! Като шум в раковина, тази дума невинна уж на смях и уж нежно казва ясно – на нас, нали? – че сме, ах, безнадеждно и ужасно пораснали! И като свършил да мисли тези неща (които, разбира се, не са за деца), Набръчкания човек казал: – Добре. Изслушай си приказката! Само дано не е дълга – имам цели три разговора да водя, за твое сведение. Лилито много се зарадвало. – Благодаря! – казало то, но тъкмо да затвори вратата на телефонната кабина, Набръчкания човек прибавил: – Я чакай да чуя малко и аз, толкоз ли е интересна. Лилито му подало слушалката и той я прилепил към ухото си. И изведнъж станало чудо! Кабината потънала надолу като асансьор, а Набръчкания човек със слушалката в ръка останал нейде горе. Изчезнали шумът на плажа и крясъкът на чайките – станало невероятно тихо, защото телефонната кабина се била превърнала в подводна камера за изследване на морското дъно и вече отвсякъде я обграждала синьо-зелена вода, в която плували най-различни по вид и цвят същес тва. Кабината слизала все по-надълбоко, докато най-сетне нещо звъннало в нея, тя се заклатила, спряла неподвижна и Лилито преспокойно излязло навън с харпунчето си в ръка. Колко красиво било всичко! Една по-чудна от друга се редували хубостите наоколо. Странни морски животни, прилични на хризантеми, шавали с прозрачни пипала; кафяви и зелени водорасли вълнували приказни пасбища, сред които се стрелкали шарено набраздени рибки. Лилито гледало наляво, гледало надясно, въртяло се омаяно на всички страни, но колкото и да се въртяло... ...едно ужасно същество, което се било появило иззад скалите и сега плувало зад него, все се изхитрявало да остане откъм гърба му, тъй че Лилито продължавало пътя си, без да подозира опасността. А какво било това ужасно същество? Риба, то се знае, но невероятно грозна, кръгла като балон и все пак цялата ъглеста и бодлива, с опулени, въртящи се очи и зъбата долна челюст, издадена като на куче от породата \"Боксер\". Освен това от тъпата й муцуна се извивал напред дълъг израстък, приличен на въдица, на който се люлеело червено електрическо фенерче. Най-сетне, като се уморила да разглежда гостенката, страшната риба издала силен скърцащ звук, който почти не може да се напише с букви: – Хрррцчшххщ!... Ще те изям! Лилито подскокнало и насочило харпунчето си към нея. – Чкщхрц! Уплаши ли се? – изскърцала страшната риба. – Не! – казало Лилито, макар че доста се било уплашило. – Защо скърцаш така? – Това не е скърцане – изскърцала рибата. – Това е моят смях. Ако река истински да скръцна със зъби... Аз съм Ужасът на океана! Няма по-грозна и страшна риба от мен! И тя запяла с ужасен глас: – Аз съм страшният Хрили с ужасните челюсти, тъй че ти не разчитай на своите прелести! Виж ми зъбите само! Като скръцна със тях, всичко живо тук долу си умира от страх, хррц! Аз нямам приятелки и нямам приятели, и каквито съм имал, от мене са патили! Тъй че бързо готви се, безразсъдно дете, във очите на Хрили твойта смърт се чете, хррц! 2. Някакви чудни червени и сини клончета били изникнали от дъното и бързо растели нагоре. Лилито се мушнало между тях и октоподът, колкото и да се мъчил, не успял да го хване. Той се ядосал много, завързал си от яд пипалата на моряшки възел и се отдалечил, говорейки лоши думи. – Благодаря ви! – казало Лилито към клончетата. – Кои сте вие? А клончетата отговорили, пеейки с безброй гласчета: – Как? Не разбра ли? Как? Не разбра ли? Ний сме корали! Ний сме корали! Когато излезем навънка, сме сиви, но тук, под водата, сме много красиви. Който ни види, остава в захлас – постой между нас, постой между нас! Лилито се загледало в тях, защото те наистина били много красиви, само че... чакайте, чакайте, какво ставало?... Клончетата така бързо растели и се сплитали, че докато се радвало на красотата им, Лилито неусетно се оказало пленено в гъстата им гора. – Но как да изляза сега? – попитало ги разтревожено то. – А, виж, това не знаем – отговорили гласчетата. – По тези въпроси ний не се питаме, ний само растем и само се сплитаме! – Но вие тогава сте дори по-лоши от калкана и от октопода! А изглеждате така красиви и симпатични! – казало със сълзи в гласа Лилито. – Пуснете ме, моля ви се! – Какво е лошо и какво – добро? – говорели коралите, като все по-гъсто се сплитали около момиченцето; то вече едва се виждало зад красивите им синьо-розови решетки. – Ние знаем само, че трябва да растем и да се сплитаме! Тези думи – симпатия и антипатия – означават за нас непознати понятия! Така говорели коралите и Лилито, като разбрало, че е безсмислено да ги моли, се опитало да разчупи клетката им. Дърпало, дърпало, но напразно! И отчаяно, седнало на пясъка и за първи път заплакало. – Водата е достатъчно солена и без твоите сълзи! Кчхрцш! – чул се гласът на Хрили. – Случайно минавах оттук и виждам, че пак си изпаднала в беда. Не че това ме интересува много, тъй като ти си ми почти съвсем напълно безразлична и в тебе няма нищо за ядене, но исках да ти кажа, че ако се уловиш за десния ми плавник... Улови ли се? – Да – казало Лилито. Било престанало да плаче още щом го чуло. – Добре тогава! – казал Хрили. – Сега наляво!... Сега надясно! И грозният, ужасният Хрили, наречен още Ужасът на океана, с гъвкави движения помогнал на Лилито да се измъкне от затвора на коралите през един проход, който само той можел да открие. Не било лесно и задъхани, двамата се спрели да си починат. – И още ли ще продължаваш да търсиш своето бисерче? – попитал Хрили. – Да! – казало Лилито, като подсмръкнало. – Чудно момиче! – завъртял очи Хрили. – И защо ти е дотрябвало толкова? – За да стана добра – отговорило Лилито. – Нали ти казах!", "date": "2018.04.28", "title": "Откъс от \"Пук!\" на Валери Петров"}
{"url": "https://www.dnevnik.bg/sport/2018/04/28/3170866_ansambulut_vze_srebro_v_mnogoboia_ot_svetovnata_kupa_v/", "text": "Българският ансамбъл спечели сребърен медал в многобоя от четвъртия кръг на Световната купа по художествена гимнастика, който се провежда в Баку. Гимнастичките записаха втори подиум за сезона след  победата в София в първия кръг. Симона Дянкова, Елена Бинева, Мадлен Радуканова, Лаура Траатс и Стефани Кирякова завършиха със сбор от 38.400 точки. В петък българките изиграха силно съчетания с пет обръча и получиха 21.400 точки. Днес обаче те допуснаха грешка и бяха оценени само със 17.000 точки за изпълнението си с три топки и две въжета. Кирякова, която влезе в титулярния състав на мястото на контузената Теодора Александрова, изпусна топка извън полето и доиграха съчетанието с резервен уред. Оценката им все пак беше достатъчна за второто място в крайното класиране. Италия спечели златните медали със сбор от 40.650 точки, а Япония допълни с 36.550 точки. Италианките записаха втора победа в Световната купа след тази Пезаро във втория кръг и трети подиум след третото място в София. Японките се качиха на подиума за втори път след среброто в \"Арена Армеец\". В индивидуалния многобой Катрин Тасева се класира четвърта, а Боряна Калейн - девета. Мария Сергеева донесе четвърта победа на Русия от четири състезания, след като получи 69.050 точки за изпълненията си. Украинката Влада Николченко взе среброто със сбор от 67.550, а Анастасия Салос от Беларус допълни подиума с 66.550 точки. Тасева остана на 1.900 точки от бронзовия медал. Калейн завърши със сбор от 62.850 точки. Финалите на отделните уреди в индивидуалното състезание и при ансамбалите са в неделя.", "date": "2018.04.28", "title": "Ансамбълът спечели сребро в многобоя от Световната купа в Баку"}
{"url": "https://www.dnevnik.bg/na_put/2018/04/27/3169658_zashto_filipinite_zatvoriha_nai-populiarniia_sred/", "text": "Най-популярната филипинска туристическа дестинация - остров Боракай, е затворен за посещения за следващите шест месеца, а страната ще се лиши от 400 млн. долара приходи през този период. В началото на месеца филипинският президент Родриго Дутерте разпореди затварянето на острова за всички туристи до края на октомври. Мярката влезе в действие тази седмица като филипинските авиолинии отмениха десетки полети към Боракай. Мярката е нужна, за да се гарантира спасяването на острова. Целта е Боракай, който се намира на 310 км южно от Манила, да се възстанови, тъй като се е превърнал в \"септична яма\", по думите на президента, заради свръхексплоатацията си. Ще трябва да преглътнем горчивия хап, ако искаме да съхраним и защитим остров Боракай, посочи заместник-секретарят по туризма Фредерик Алегре. Искаме отново да се възприема като рай, както беше през 80-те, допълни той, цитиран от БТА. Почистването и възстановяването на острова е временна пречка, но така ще бъдат върнати славните дни на Боракай, каза още Дутерте. Около 35 000 работници ще бъдат засегнати от затварянето на острова, което властите се надяват да бъде скъсено, ако възстановителните работи приключат по-рано. Почистването на острова ще включва разрушаване на голяма част от постройките в крайбрежните зони, ремонт и обновяване на дренажните съоръжения и премахване на боклуците от плажовете. ", "date": "2018.04.28", "title": "Защо Филипините затвориха най-популярния сред туристите остров"}
