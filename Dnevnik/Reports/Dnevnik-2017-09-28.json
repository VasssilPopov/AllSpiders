{"url": "http://www.dnevnik.bg/sport/2017/09/28/3050303_ludogorec_pobedi_hofenhaim_sled_vpechatliavasht_obrat/", "text": "\"Лудогорец\" постигна първа победа в групите на  Лига Европа  за този сезон, надигравайки с 2:1 \"Хофенхайм\". Разградчани зарадваха публиката си с впечатляващ обрат като стигнаха до трите точки, въпреки че изоставаха с 0:1 на почивката. Кадержабек изведе германците напред още във втората минута, но Светослав Дяков вдъхнови обрата с гол секунди след началото на втората част. Победният гол беше дело на Джоди Лукоки в 72-ата минута. В трети пореден двубой за последните две седмици \"Лудогорец\" побеждава след обрат. Това се случи в Първа лига срещу \"Ботев\" (Пловдив) и \"Септември\", когато отново разградчани изоставаха на почивката, но с отлична игра през вторите 45 минути спечелиха. Българският състав имаше по-малко притежание на топката - 48 срещу 51% и значително по-малко точни пасове (291 срещу 376 за противника), но с дисциплинирана игра и отлично използване на силните си страни, особено след почивката, постигна победата.  Димитър Димитров заложи на схема без изявен централен нападател, като Марселиньо водеше атаката, подкрепян по фланговете от Вандерсон и Джоди Лукоки. Малко изненадващо сред титулярите попадна и Густаво Кампаняро.  \"Хофенхайм\"  беше без много от звездите си, а пълен дебют за германците направи централният защитник Стефан Пош. Двубоят започна повече от интересно, като само 96 секунди бяха нужни на гостите, за да открият резултата. Козмин Моци сгреши елементарно в изнасянето на топката, без дори да бъде пресиран. Той подаде много слабо топката към Натанаел, Крамарич я открадна, нахлу в наказателното поле и намери Кадержабек, който с плътен изстрел реализира – 0:1. Ранното попадение обърка игровия план на  \"Лудогорец\"  и българският тим дълго не можа да се оттърси. Футболистите на Димитър Димитров грешаха елементарно, най-вече при изнасянето на топката, а в предни позиции се разчиташе на дълги диагонални пасове, а от там на центрирания от фланга. При едно от тях българските футболисти поискаха игра с ръка Цубер при изчистването на топката, но реферът Павел Рачковски прецени, че нарушение няма, след като ръката беше долепена до тялото. В 14-ата минута \"Хофенхайм\" като по чудо не удвои преднината си. Крамарич за втори път проби и намери Ут непокрит в наказателното поле, но нападателят стреля встрани от вратата. До края на първата част германците умело контролираха темпото и действаха с голямо самочувствие. Те печелеха единоборствата в средата на терена и не допускаха сериозни грешки пред вратата си. В действията на \"Лудогорец\" пък нямаше ясна идея, като Марселиньо се загуби. Българският тим разчиташе основно на Джоди Лукоки отдясно, но той не можа да измисли нещо нестандартно, с което да изненада гостите. Подобно на германския тим, \"Лудогорец\" успя да се разпише в началните секунди, но на втората част. Сисиньо проби отдясно, а балонното му центриране беше избито от защитник на гостите. Топката обаче попадна в  Светослав Дяков , който с прекрасен удар от воле не остави шанс на Бауман – 1:1. Капитанът на \"Лудогорец\" прекъсна суша от 39 мача в европейските турнири без гол. Последното му попадение беше отново в Лига Европа, при успеха с 3:0 над  \"Динамо\" (Загреб) , когато халфът отбеляза третото попадение. Това се случи на 3 октомври 2013 г. или преди три години 11 месеца и 26 дни (1457 дни). Той ознаменува и 50-ото си участие с екипа на шампионите в Европа. Само минута и половина по-късно \"Хофенхайм\" имаше нов отличен шанс след колективна грешка в зелено. Лукас Руп шутира от около 10 метра, оставен непокрит, но за късмет на Броун не можа да нанесе силен удар и го прати точно в тялото му. Вместо \"Лудогорец\" да извлече поуза от психологическото си предимство и ранния гол, тимът на Димитър Димитров не успя да осъещстви масиран натиск в половината на противника. Изненадващо се разчиташе на контраатаки, търсейки се скоростта на Лукоки. За сметка на това \"Хофенхайм\" имаше по-добрите положения и в 67-ата минута пропиля нов отличен шанс. Натанаел проспа центриране и позволи на Лукас Руп да се промъкне зад гърба му, стреляйки от въздуха. Хорхе Броун обаче отчая германеца с атрактивно спасяване, изваждайки топката точно под гредата. Контраатаките на разградчани не бяха случайни и в 72-ата минута именно след такава ситуация Джоди Лукоки вкара втори гол. Роденият в Конго нападател нахлу отляво, влезе навътре и с прекрасен удар в горния ъгъл прехвърли Бауман. До края на двубоя шансове имаше и за двата отбора, като мачът стана много двуостър, с положения и битка. Най-добрата ситуация беше на сметката на Клаудиу Кешеру в 89-ата минута. Нападателят, който влезе от пейката само две минути по-рано засече топката от въздуха, но вратарят на \"Хофенхайм\" спаси. В другия двубой от групата \"Брага\" победи драматично \"Истанбул Башакшехир\" с 2:1 в Португалия. Така след два мача \"Лудогорец\" заема второто място с четири точки, а \"Брага\" води в групата с шест. \"Истанбул\" има една, а \"Хофенхайм\" е без точков актив. В следващия кръг на 19 октомври \"Лудогорец\" гостува на \"Брага\", докато \"Хофенхайм\" приема \"Истанбул Башакшехир\".", "date": "2017.09.28", "title": "\"Лудогорец\" победи \"Хофенхайм\" след впечатляващ обрат с красиви голове"}
{"url": "http://www.dnevnik.bg/zelen/2017/09/28/3049969_kak_velosipedniiat_bum_v_aziia_zastrashava_turseneto/", "text": "Не е съвсем като да се върнем към времената на конете, въпреки че колелото е първото устройство, заменило животните като средство за личен транспорт. Това е ново двуколесно животно, което милиони потребители в Пекин, Тайпе, Сингапур и градове из цяла Азия наемат чрез мобилни приложения, за да изминат обикновено последните няколко километра до целта си. Хората оставят колите и моторите си, а също така се отказват от такситата. Бумът на системите за споделяне на велосипеди, който продължава вече две години, само в Китай обхваща 16 милиона колелета според министерството на транспорта. Над 100 милиона са регистрираните потребители. Всичко това намалява използването на автомобилите и подкопава растежа на търсенето на бензин, което се очаква да стагнира до 2025 година. \"Често използвам услугата за споделено ползване на колелета, тъй като е много удобна. Мога да я открия навсякъде и няма да се притеснявам, че ще изгубя колелото,\"казва 36-годишната жителка на Пекин Вей Чжан, която ползва схемата за споделени велосипеди няколко пъти седмично, като кара по 5 км и повече. Анализаторите не могат да определят точния брой на колелетата, а какво остава да направят оценка на това колко е спаднал растежът на потреблението на бензин заради схемите за споделено ползване на велосипеди. От оценки на сектора, правителствени доклади и проучване на \"Ройтерс\" става ясно, че колоездачната услуга води до по-малко използване на автомобили. Споделянето на велосипеди се разрасна изключително много от края на миналата година. Общото мнение е, че то увеличава използването на обществения транспорт, тъй като споделените колелета се използват главно за завършване на пътуването, казва Хари Лю, консултант в \"IHS Markit\". Още преди мащабното разрастване на схемите за споделено ползване на велосипеди, анализаторите прогнозираха, че повишаването на горивната ефективност на автомобилите и по-широкото използване на електромобили означава, че историята на големия растеж на търсенето на бензин е приключила. Очаква се растежът на търсенето на бензин в Китай да се забави до 4 % тази година спрямо 6,5 % миналата година, каза Сри Паравайкарасу, ръководител на подразделението за анализи \"East of Suez oil\" към FGE. А китайското търсене на бензин се очаква да достигне връхната си точка още през 2025 г., според държавната \"China National Petroleum Corp\". 'Обикновено имаше дълги опашки от таксита, които чакат клиенти пред гарите, но вече не ги виждам,\" посочва анализатор от Пекин, която участва в проучването на \"Ройтерс\", свързано със схемите за споделени велосипеди. Само през последния месец новата китайска компания за споделени велосипеди Mobike пусна услугата си в Куала Лумпур (Малайзия) и Банкок (Тайланд), както и във Вашингтон. Фирмата, която започна дейността си през април 2016 г., и китайският й конкурент Ofo, привлякоха общо финансиране от над 2 милиарда долара от частни инвестиционни компании и дружества за рискови инвестиции, включително Temasek Holdings, Tencent Holdings, DST Global и Ant Financial. Ofo, която има над 10 милиона колелета в световен мащаб спрямо 7 милиона на Mobike, съобщи, че е на път да увеличи броя им в световен мащаб до 20 милиона през следващите три месеца. Инвестициите \"демонстрират инвеститорското доверие\" в световния сектор на услугите за споделяне на колета, каза Лорънс Цао, който ръководи азиатско-тихоокеанския бизнес на Ofo. Консултантската компания \"Roland Berger\" посочва, че непредвидените количества капитал, вложени в услугата с велосипеди, са направили почти невъзможна оценката за потенциалния растеж на операторите на тази услуга, особено в Китай, за последните две години. Тайван, където правителството подкрепя схема за споделяне на велосипеди, цели с колелетата да се осъществяват 12% от пътуванията до работа до 2020 г. спрямо 5% сега. Местните власти в Тайпе очакват програмата за споделяне на велосипеди Youbike, при която се използват специални места за оставяне на велосипедите, всеки жител да има такива разпределителна станция на разстояние 10 минути пеша до 2018 г. Сингапурската Obike и американската VBikes също работят в Тайван. \"Щом системата за споделяне на велосипеди стигне предела си и започне да се отразява на начина на мислене на хората за това как се придвижват, тогава тя би могла да стане пробив,\" каза Хари Лю от \"IHS Markit\". Проучване на Мобайк сред 100 000 потребители в 36 китайски града установи, че пътуването с кола сред анкетираните е намаляло повече от 50 %, след като е пусната услугата на компанията. Доклад на транспортната комисия на Шънчжън, един от най-богатите китайски градове, обяви, че над 500 000 колелета от системата за споделяна са заменили близо 10 % от пътуванията с частни автомобили или 13 % от потреблението на бензин. Споделянето на велосипеди може да застраши потреблението на бензин. Това би се случило ако повече усилия за намаляване на въглеродните емисии и подобряването качеството на въздуха се насочат към това все повече шофьори на кратки разстояния да заменят колите с велосипеди, казва Питър Ли, анализатор в петролно-газовия сектор в BMI research. Темпът на растеж на продажбите на леки автомобили в Китай, които годишно се увеличават през периода 2011-2016 година с 10,1%, се очаква да се забави до 2,5 % през следващите пет години, отбелязва Питър Ли. Лошото управление на схемите за споделяне на колелета и злоупотреби с тях може да доведат до закони, които ограничават употребата им. Нови системи за споделяне на велосипеди бяха забранени неотдавна в някои райони в китайските градове Шанхай, Гуанчжоу и Ухан заради купищата захвърлени велосипеди на обществени места. БТА", "date": "2017.09.28", "title": "Как велосипедният бум в Азия застрашава търсенето на бензин"}
{"url": "http://www.dnevnik.bg/bulgaria/2017/09/28/3050178_kakto_obeshta_podaliiat_ostavka_shef_na_gradskiia_sud/", "text": "Както обеща председателят на Софийския градски съд (СГС) Калоян Топалов, който от понеделник напуска съдебната система, се отчете в 21 точки пред съдийската колегия на Висшия съдебен съвет (ВСС). Отчетът за двете години , през които ръководи СГС, е изпратен и на председателите на Върховния касационен съд и Софийския апелативен съд Лозан Панов и Даниела Дончева. В него са обобщени мерките по организационното и административно управление на най-големия окръжен съд в страната, които Топалов и заместниците му са предприели от 7 юли 2015 г. до днес. В телевизионно интервю след подаването на оставката си Топалов заяви, че всеки ръководител трябва да се отчита след края на мандата си и призова наследниците към тази практика. Междувременно за утре е свикано общо събрание на съдиите от градския съд, за да обсъдят кой да поеме временно ръководството на съда след оставката на Топалов, информира \"Правен свят\". ", "date": "2017.09.28", "title": "Както обеща, подалият оставка шеф на градския съд отчете мандата си"}
{"url": "http://www.dnevnik.bg/politika/2017/09/28/3050112_delian_dobrev_opravda_naznacheniia_na_blizki_v/", "text": "Депутатът от ГЕРБ и лидер на местната партийна структура Делян Добрев потвърди днес, че е поискал назначението на зам.-кметовете на Хасково Милена Трендафилова и Евгени Консулов. Консулов е негов кумец и е получил ресор \"Строителство\". И двамата депозираха оставки още в началото на седмицата. С аргументите \"Хасково е малък град\" и \"всички се познават\" Добрев оправда в интервю за \"Нова телевизия\" назначенията на свои роднини, съученици и познати на ключови постове в общината. За тях стана известно  покрай сваленото доверие от страна на ГЕРБ към кмета Добри Беливанов, издигнат и избран от партията . Делян Добрев обясни пред \"Нова телевизия\", че единствената му роднина на работа в общината е първата му братовчедка Росица Гаргова, която е шеф на финансовата дирекция в общината. Там работи и съпругът й Даниел Гаргов, който е общински съветник от ГЕРБ и председател на комисията по финанси и бюджет в общинския съвет. Гаргов взема и серия от договори за саниране. Според различни сведения той е акционер в над 40 фирми, които в последните години са спечелили обществени поръчки за над 100 млн. лв., главно в областта на санирането - програма, горещо подкрепяна от Добрев и ГЕРБ, пише \"Медиапул\". Част от роднинските връзки на Делян Добрев в община Хасково бяха обект на разследване на сайта \"Биволъ\". Кумата на Добрев - Биляна Димитрова, е секретар на общината в Хасково, а кумът му Пламен Лачев е председател на общинската избирателна комисия, става известно от изявления на депутата от \"БСП за България\" Елена Йончева. Според нея т.нар. \"Суджукгейт\" е детска приказка в сравнение с това, което става в община Хасково. \"Тези хора са изключителни професионалисти с безспорни качества, истински дрийм тийм. Те пожертваха 3-4 пъти по-високи заплати и отидоха да работят в общината само за да може ГЕРБ да изпълни предизборните си обещания и да започнат инвестиции. Заплатата на Консулов беше 4000 лева, а дойде за зам.-кмет за 1200 лв.\", каза Добрев днес. Версията на ГЕРБ за сваленото доверие към кмета на Хасково е, че не изпълнява обещанията си и че БСП го е вербувала. Според Делян Добрев Добри Беливанов е предал общината в ръцете на местен бизнесмен, който подкрепял БСП при управлението на тройната коалиция - строителният предприемач Иван Стаматов, с когото са в момента заедно в Монако. ГЕРБ посочва участието на фирмата на Иван Стаматов \"Монолит\" АД в санирането на панелните блокове в Хасково. Дружеството изпълнява поръчки за малко над 1.6 лв. От ГЕРБ - Хасково, твърдят, че бизнесменът стои и зад консорциума \"Марсастика\", въпреки че двете фирми в него - пловдивската \"Монолитстрой\" и \"Геоком-2000\", нямат пряка връзка със Стаматов според системата \"Апис\". Консорциумът санира блокове на стойност около 1.7 лв., пише \"Капитал\". Според Елена Йончева Беливанов се е усетил, че ще е бушон, и е спрял да изпълнява поръчките им.", "date": "2017.09.28", "title": "Делян Добрев оправда назначения на близки в община Хасково с \"градът е малък\""}
{"url": "http://www.dnevnik.bg/bulgaria/2017/09/28/3050182_marin_bodakov_e_poetut_na_mesec_septemvri_na/", "text": "Поредицата на Столичната библиотека \"Поет на месеца\" продължава и през новия културен сезон, а \"Поет на месец септември\" стана Марин Бодаков. Тази вечер от 19 ч. в литературния клуб на библиотеката ще бъде отбелязано събитието и поетът ще чете свои стихове. Марин Бодаков е автор на 7 поетични книги, от които последната - \"Битката за теб\" /2016 г./ бе отличена с \"Национална литературна награда \"Памет\" в годината на Константин Павлов. А книгата му \"Наивно изкуство\", издадена от \"Жанет 45\", 2011 г., получи националната литературна награда\"Иван Николов\" за най-добра поетическа книга на годината. Поетът е редактор във вестник \"Култура\" и главен асистент в катедра \"Пресжурналистика и книгоиздаване\" в СУ \"Св. Климент Охридски\", където преподава публицистика и художествена критика. Заедно със съпругата си Зорница Христова и с Валентина Бояджиева преди 7 години създадоха издателството за детска образователна книжнина \"Точица\". Открояват се icyf сред другите негови публикации заглавията \"Детето зад чина\" /2012 г./ съвместно със Зорница Христова и сборникът \"Преведе от\" /2013 г. - интервюта с български литературни преводачи/.", "date": "2017.09.28", "title": "Марин Бодаков е поетът на месец септември на Столичната библиотека"}
{"url": "http://www.dnevnik.bg/sviat/2017/09/28/3050172_reketyor_postavia_otrova_v_hrani_v_germaniia_potvurdi/", "text": "Неизвестен мъж е поставил смъртоносно количество отрова в храни, включително храна за бебета, в няколко супермаркета в Германия и рекетира компаниите да му платят милиони евро, за да не започне масова кампания срещу производителите, включително в чужбина, потвърди полицията. Досега няма случай някой да е купил отровена храна. На пресконференция на полицията бе съобщено, че извършителят ги е предупредил по електронната поща и че разполагат със снимки как той поставя хранителни продукти на рафтовете в магазин в южния град Фридрихсхафен. Петте продукта са били открити и анализът е показал смъртоносно съдържание на отровно вещество. В детски храни е открито опасно съдържание на етиленгликол - безцветна течност без аромат, която се използва в производството на антифриз и може да убие човек, ако бъде погълната. \"Отнасяме се към случая много сериозно, но няма причини за истерия\", заяви Уве Щюрмер, зам.-началник на полицията в Констанц. Той предупреди населението да внимава за продукти с нарушена опаковка. Властите в провинция Баден-Вюртемберг казват, че ще засилят проверките на продаваните храни, но предупреждават, че разпознаването на отровени опаковки не е лесна задача. Една от причините е, че рекетьорът не е посочил кои храни смята да използва и каква отрова се кани да поставя в тях.", "date": "2017.09.28", "title": "Рекетьор поставя отрова в храни в Германия, потвърди полицията"}
{"url": "http://www.dnevnik.bg/sviat/2017/09/28/3050221_v_noviia_bundestag_shte_ima_poveche_deputati_ot/", "text": "В новия германски парламент бяха избрани повече депутати от мигрантско потекло, отколкото на последните избори, но броят им все още е по-нисък, отколкото сред населението на страната, предаде ДПА, цитирана от БТА. В предишния Бундестаг депутатите от мигрантски произход бяха 5,9 на сто, а в този - 8 на сто, по данни на групата за интеграция на мигранти \"Медиендийнстес интеграцион\". Това обаче е под средното за страната. Според данни на Федералната статистическа служба, през 2015 г. около 11,5 на сто от населението на страната е произлиза от негермански семейства. Над една трета от новите депутати от мигрантски семейства са от други страни на ЕС, съобщава \"Медиендийнстес интеграцион\". Около една четвърт имат корени в Турция. Най-голям е делът на депутатите от мигрантски произход сред левоцентристките партии - те са 18,8 на сто от депутатите на социалдемократите и на Зелените. Сред депутатите от подкрепящата бизнеса Свободна демократическа партия те са 6,3 на сто. Най-нисък е броят им сред консерваторите на управляващата коалиция - само 2.9 на сто от депутатите на Християндемократическия съюз (ХДС) и Християнсоциалния съюз (ХСС) са от мигрантски произход. Дори дясната популистка партия Алтернатива за Германия има повече депутати от чуждестранен произход. Около 7.5 на сто от парламентарните представители на Алтернатива за Германия могат да проследят произхода си до страни от Източна Европа.", "date": "2017.09.28", "title": "В новия Бундестаг ще има повече депутати от мигрантски семейства"}
{"url": "http://www.dnevnik.bg/biznes/2017/09/28/3050218_agenciiata_po_hranite_ne_e_otkrila_fipronil_v_pileshko/", "text": "С цел гарантиране на безопасността на храните, предлагани на пазара и във връзка със засиления официален контрол по отношение на разпространението на продукти, замърсени с фипронил, Българската агенция по безопасност на храните извърши лабораторно изпитване на птиче месо, съобщават от там. Проби за анализ са взети от четирите най–големи производители на птиче месо в страната. Изследвано е както месо от пилета бройлерно производство, така и месо от кокошки носачки. Пробите са изпратени за изпитване в акредитирана лаборатория и резултатите показали, че в нито една от четирите проби не е открито съдържание на фипронил в месо. Българската агенция по безопасност на храните продължава и засиления мониторинг над яйца и яйчни продукти, както произведени в България, така и търгувани в рамките на свободния европейски пазар, допълват от ведомството. От началото на октомври до края на 2017 година от всички ферми и пакетиращи центрове всеки месец ще бъдат вземани проби за лабораторен анализ, както за целите на самоконтрола, така и за целите на официалния контрол. Агенцията извършва и засилен контрол в животновъдните обекти по отношение използваните препарати за дезинсекция на птиците и правилната им употреба.", "date": "2017.09.28", "title": "Агенцията по храните не е открила фипронил в пилешко месо в България"}
{"url": "http://www.dnevnik.bg/bulgaria/2017/09/28/3050187_finansovoto_ministerstvo_poluchi_nagrada_za/", "text": "Награда за прозрачност и предоставяне на информация получи финансовото министерство, а община Варна бе отличена с антинаграда от програмата \"Достъп до информация\". Тя връчи годишни награди за принос в областта на достъпа на информация по случай Международния ден на правото да знам - 28 септември. Отличието \"Златен ключ\" отиде при финансовото министерство за високото му ниво на прозрачност и своевременното предоставяне на достъп до информация по закона за достъп. Антинаградата \"Катинар\" за варненската община е заради липсата на информация и откази да се предостави такава по изпълнението на проект \"Интегриран градски транспорт на Варна\", както и за практиката на \"антидатиране\" на решения по заявления за достъп до информация след подадена жалба срещу мълчалив отказ в съда. Почетните грамоти в позитивната категория са за РИОСВ в Пазарджик за високото ниво на прозрачност, за бързите и пълни отговори на устни запитвания и на заявленията по Закона за достъп до информация (ЗДОИ) и за подпомагане на гражданите при търсенето на информация, както и за община Долна Митрополия за стремежа и постигнатите резултати в прозрачността. Сред другите \"двойкаджии\" по прозрачност, които получават \"срамота\" е Столичната община за неясната вътрешна отговорност за предоставяне на достъп до информация, поради големия брой упълномощени да отговарят на заявленията; за системните откази на основание \"вътрешнослужебен акт\", които съдът системно отменя и аа непубликуването на актове на кмета на сайта на институцията, към която се препращат заявителите, търсещи достъп до тези документи. Както и община Белово – за системната практика на неотговаряне на заявления за достъп до обществена информация. Антинаграда в категорията: \"Най-абсурден и/или смешен случай за достъп до информация\" е присъдена на Народното събрание \"за абсурдната практика на непрозрачно, скоростно и в нарушение на изискванията за обществено обсъждане приемане на изменения в редица важни за обществото закони, както и за мълчалив отказ по заявление за достъп до информация\". Отличените журналисти със \"Златен ключ\" са Илия Вълков от \"Би Ай Ти\" за последователно и резултатно използване на процедурите по ЗДОИ, включително защита на правото на информация в съда, за достъп до втората стенограма от консултациите по казуса КТБ, проведени при президента на 14 юли 2014 и за широкото медийно отразяване на казуса, предизвикал голям обществен отзвук. Почетните грамоти са за Мариета Димитрова от Благоевград Нюз за използването на ЗДОИ в разследването й за злоупотреби при санирането, Самуил Димитров от в. \"Сега\" и сайта \"Биволъ\". \"За Земята - Достъп до правосъдие\" и \"Грийнпийс\"-България взеха голямата награда за неправителствени организации заради усилията им да получат достъп до данните за качество на въздуха в София, за медийната и публична кампания, която предизвика широк обществен отзвук. Почетната грамота в категорията е за \"Национална мрежа за децата\". Гражданинът, който бе отличен за най-активно използване правото си на информация е Димитър Пецов от Силистра за проявена упоритост и последователност при търсене на информация по реда на ЗДОИ, за гражданската му позиция, изразена с кампанията \"Кмете, докога?\" и активността му по отношение работата на местната власт в града.", "date": "2017.09.28", "title": "Финансовото министерство получи награда за прозрачност, Община Варна взе антинаградата"}
{"url": "http://www.dnevnik.bg/sport/2017/09/28/3050231_titlata_ne_e_zagubena_smiata_sebastian_fetel/", "text": "Себастиан Фетел не се е предал от битка за световната титла във Формула 1. Германецът, който изостава на 28 точки от Люис Хамилтън след отпадането си в  Гран при на Сингапур , вярва че обрат е възможен. \"Никога не е добре да изоставаш в точките, предпочитам да съм напред, но трябва да се съобразим със ситуацията. Все още има много състезания до края на сезона, така че нищо не е загубено\", каза Фетел на официалната пресконференция на ФИА преди Гран при на  Малайзия . Асът на \"Ферари\" беше в компанията на съотборника си Кими Райконен и Макс Верстапен от \"Ред Бул\", като и тримата трябваше да коментират инцидента помежду си в Сингапур преди две седмици. \"Случаят е приключен, първо защото мина време, а второ – няма какво да променим. Не беше лесно на нито един от нас да го приеме, но се случва\", каза философски четирикратният световен шампион. \"Състезанието в Сингапур не беше добро за нито един от нас тримата. Опитахме да стартираме по най-добрия начин, а още в първата обиколка отпаднахме. Със сигурност щеше да ми бъде по-лесно, ако се беше случило по-късно в състезанието, никога не е приятно да отпаднеш в началото\". Фетел смята, че \"Ферари\" не е показал пълния си потенциал и колата може да бъде по-бърза в състезанията до края на сезона. След надпреварата в Малайзия предстоят още пет старта: \"Сузука\" на 8 октомври, Гран при на САЩ (22 октомври), Гран при на Мексико (29 октомври), бразилското състезание на \"Интерлагос\" на 12 ноември и финалът на сезона на 26 ноември в Абу Даби. \"Не гледам нещата по този начин, не мисля че напрежението върху нас е по-малко, защото изоставаме с 28 точки. Ако се представим силно ще имаме по-голям шанс да спечелим. Разликата се отвори от едно мое отпадане, а не от поредица лоши резултати, така че не виждам защо отборът трябва да променя подхода си, както и аз персонално\", добави Фетел. Германецът има четири победи на \"Сепнаг\", най-много от действащите пилоти, но пистата в Малайзия ще приеме старт от Формула 1 за последен път, след като прекратява договора си. \"Имам четири победи тук и харесвам пистата, имам добри спомени. Съжалявам, че няма да караме повече тук. Може би най-добре си спомням 2015 г., това беше първата ми победа с \"Ферари\", коментира Фетел. Макс Верстапен, който започна сезона обещаващо, но вече има седем отпадания в 14 състезания, коментира бъдещето си във Формула 1. \"Аз имам договор с \"Ред Бул\" за 2018 г., така че оставам твърдо. През следващата година искам да можем да побеждаваме. Това е прогресът, който трябва да направим. Искам да се боря за титлата, а не просто за успех в епизодични състезания\", коментира Верстапен. Холандецът ще навърши 20 години в течение на състезателния уикенд. Той често е свързван с преминаване в двата топ отбора \"Ферари\" и \"Мерцедес\", но там вече няма свободни места за следващия сезон. Вторите пилоти Кими Райконен и Валтери Ботас обаче са обвързани само за още една година с тимовете.", "date": "2017.09.28", "title": "Титлата не е загубена, смята Себастиан Фетел"}
{"url": "http://www.dnevnik.bg/bulgaria/2017/09/28/3050227_deloto_za_e-glasuvaneto_za_sudebniia_suvet_prikljuchi/", "text": "С нелицеприятни и рядко срещани в съдебна зала реплики между страна в процеса и съдебния състав, приключи делото за редовността на изборите на членове на Висшия съдебен съвет (ВСС) от съдийската квота, информира \" Правен свят \". Изборът беше оспорен от бившия председател на Софийския районен съд (СРС) Методи Лалов, който бе сред кандидатите за следващия състав на съвета, но не получи нужните гласове. Спорът е за надеждността на електронната система за гласуване, която беше ползвана масово от магистратите. Делото се гледа от смесен състав на Върховния касационен съд (ВКС) и Върховния административен съд (ВАС). Тъй като мандатът на действащия ВСС изтича на 3 октомври и другата седмица в длъжност встъпват вече новите членове, решението по делото би било безпредметно, ако бъде взето след това. Затова и днес съдът обяви делото за решаване, въпреки че Лалов настояваше за поне още едно заседание, на което да бъде разпитан неявил се днес свидетел и настояваше за повторна техническа експертиза. Последното заседание обаче ще се запомни с острите реплики между председателя на състава Дария Проданова и Лалов, каквито имаше и в началото на процеса, информира специализираният сайт. В началото на процеса бившият председател на столичния районен съд обвини съдебния състав, че предрешава спора и бърза да реши делото. Съдия Проданова му отвърна, че се опитват да решат спора, а той - ако имал друга цел, съдът не играел в тази игра. Споровете между Лалов и съдебния състав се разразиха най-силно при изслушването на тримата експерти, изготвили техническата експертиза. Причината - Лалов имаше множество въпроси, а съдът призоваваше да не се тормозят вещите лица. Заключението им е, че Лалов обаче няколко пъти попита дали е възможно преди дните на избора да е бил инсталиран софтуер, който да промени гласуването, а след това да се самоизтрие, без да остави следи. Според проф. Красен Стефанов това хипотетично е възможно, но само, ако някой го направи на място, а не от разстояние. В стаята във ВСС, където са компютрите обаче имало и видеонаблюдение, като вещите лица дори изгледали записите и не констатирали външна намеса. Размяната на реплики продължи, а между тях се включваха и вещите лица с опит да отговарят паралелно на някои от поредните въпроси, без да чуят дали изобщо съдът ги е допуснал. Накрая съдът реши да сложи точка и забрани повече въпроси, като нареди на Лалов и защитата му да повикат свидетеля Росен Радонов, който чакаше отвън и беше призован по тяхно искане. \"Ние сме страна, няма да го викаме\", репликира Методи Лалов. \"Няма кой да го извика\", отвърна му съдия Проданова, на който той отговори с: \"Ами, хубаво..\". В крайна сметка Радонов, който е експерт и е давал становище за слабостите в пробните тестове на системата на ВСС обясни, че не се е запознавал с окончателния вариант на системата. Накрая Лалов поиска и отвод на целия съдебен състав заради \"флагрантното и безпрецедентно нарушаване на правата\" му, квалификации и недопустима предубеденост. Съдът обаче отказа с мотива, че това са само негови впечатления, което не е основание за отвод. След това съставът отхвърли искането за нова експертиза и заличи неявилия се свидетел. Така делото беше обявено за изяснено и трябваше да започнат пледоариите. Лалов обаче каза, че не е подготвен за пледиране, още по-малко в такава обстановка и последва поредната размяна на реплики със състава. Той обяви, че само двама от съдиите в състава са гласували електронно и останалите ще градят мнението си на доверие. Включи се и съдия Илияна Славовска, която го попита дали би се почувствал добре, ако в решението той бъде коментиран така, както сам си позволява да коментира членовете на състава. Той пък ѝ отговори, че не може да му говори на \"ти\". продължи Лалов, на което му беше отговорено с:", "date": "2017.09.28", "title": "Делото за е-гласуването за съдебния съвет приключи със скандали в залата"}
{"url": "http://www.dnevnik.bg/photos/2017/09/28/3048652_snimka_na_denia_ekip_ot_f1_suzdade_kapsula_za/", "text": "Инженери от екипа на \"Уилямс\" във Формула 1 използваха технология за запазване живота на пилота при удар с висока скорост, за да създадат капсула за безопасно первозване на новородени при спешни случаи. Устройството Babypod 20 е от карбонови влакна като тези в корпуса на болидите от прочутото състезание. То може да издържи удар със сила 20G, докато осигурява на бебето сигурна среда с контролирана температура.", "date": "2017.09.28", "title": "Снимка на деня: Екип от F1 създаде капсула за превозване на новородени"}
{"url": "http://www.dnevnik.bg/bulgaria/2017/09/28/3050244_sudiiata_po_deloto_za_ritnatata_kamerierka_e_izpulnil/", "text": "Присъдата срещу шведския турист Ралф Сундберг, ритнал българска камериерка, е несправедлива. Това коментира главният прокурор Сотир Цацаров пред журналисти в Брюксел, цитиран от БТА. Когато престъплението бе извършено, прокуратурата предприе най-твърдите мерки, предвидени в Наказателно-процесуалния кодекс. По същия начин реагирахме и когато български гражданин прояви хулиганско поведение срещу незрящи словашки туристи. От тази гледна точка прокуратурата е изпълнила своите задължения, посочи той. Присъдата не е справедлива, а унижение за пострадалата и за българското правосъдие. Само че това унижение не се дължи - трябва да сме съвсем честни - на съдебния състав, който е разглеждал делото. Има немалко коментари по отношение на съда. Като бивш съдия мога да кажа направо - в тези случаи законът задължава съдията да освободи подсъдимия от наказателна отговорност и да му наложи глоба. Максималната глоба е 5000 лева, съдията е наложил 4500 лева. Следователно тази присъда е безкрайно несправедлива и унижаваща за гражданите и правосъдието, но не защото прокуратурата и съдът са допуснали това. Причината е проста - такъв е законът. Ако някой трябва да се замисли, мисля че са най-малко колегите юристи в парламента и въобще хората в парламента. Повишаване на санкциите за такива престъпления ще избегне задължителното освобождаване от наказателна отговорност. Не корете съдията, той е приложил закона, свършил си е работата. Най-лесно е да се критикува съдията. Нека случаят стои като голяма въпросителна дали не се нуждае Наказателният кодекс от корекция в тази насока, коментира Цацаров.", "date": "2017.09.28", "title": "Съдията по делото за ритнатата камериерка е изпълнил закона, обяви Цацаров"}
{"url": "http://www.dnevnik.bg/sport/2017/09/28/3050248_donald_trump_sobstvenicite_na_otbori_v_nfl_se/", "text": "Президентът на САЩ Доналд Тръмп не мисли да отстъпва и милиметър в битката си със състезателите от Националната футболна лига (НФЛ), които са сред най-яростните  протестиращи срещу неравенството в страната  и срещу държавния глава. Тръмп, който оспори правото им да изразяват масовото си недоволство с коленичене по време на химна за пореден път ги нападна. В интервю за \"Fox & Friends\" президентът обясни, че е приятел с много от собствениците в лигата по футбол, но според него \"те са в кутия, хванати в капан\" и не могат да реагират правилно при протестите. \"Те казват следното: \"Ние се намираме в сложна ситуация и трябва да направим нещо\", но аз смятам, че просто са изплашени от собствените си играчи, това е истината. Според мен това e позорно\", каза  Тръмп . Тръмп не посочи кои са неговите приятели сред собствениците в НФЛ. През годините той е демонстрирал топли отношения с боса на \"Ню Инглънд пейтриътс\"  Робърт Крафт , който обаче не му спести критиките за конфликта с играчите. Белият дом не реагира веднага на искане за коментар от \"Ройтерс\", относно това дали президентът е загрижен дали коментарите му може да предизвикат расови напрежения. Повечето собственици на отбори са бели, докато повечето от играчите на NFL са афро-американци. Президентът за първи път осъди протеста миналия петък, заявявайки на политически митинг, че всеки протестиращ играч е \"кучи син\", който трябва да бъде уволнен, и призова за бойкот на мачовете в НФЛ.", "date": "2017.09.28", "title": "Доналд Тръмп: Собствениците на отбори в НФЛ се страхуват от играчите си"}
{"url": "http://www.dnevnik.bg/sport/2017/09/28/3050183_moskva_izdade_zapoved_za_aresta_na_informatora_za/", "text": "Съдът в Москва издаде заповед за ареста на бившия директор на руската антидопингова агенция (РУСАДА) Григори Родченков. Той е обвинен в злоупотреба със служебно положение, съобщи \"Ройтерс\". Родченков напусна поста си след доклад на Световната антидопингова агенция (WADA) през 2015 г., в който беше обвинен, че е \"помощник и подбудител на допинга в Русия\". Според WADA Родченков е унищожил 1 417 проби от Московската антидопингова лаборатория преди одит на агенцията. Родченков, който в момента живее в САЩ, беше главният информатор в разследването, което доведе до изключването на Русия от леката атлетика, олимпийски игри в Рио и параолимпийското движение. Преди година той разкри, че  властите в Русия са прикривали положителни проби  на руски спортисти на домашните игри в Сочи през 2014 г. Тогава Родченков заяви в интервю за New York Times, че е бил разработил \"коктейл от три забранени субстанции\", който се смесвал с алкохол и се давал на руските спортисти. Бившият шеф на РУСАДА допълни, че антидопинговите експерти и тайните служби в Русия са подменяли пробите за урина на допингираните руснаци с чисти проби, събрани месеци по-рано при \"тайни среднощни операции\". Руските власти отрекоха информацията на Родченков и го обвиниха за допинг скандала. В средата на септември WADA обяви, че  сваля обвинения на 95 руски спортисти  от доклада на д-р Ричард Макларън заради липса на достатъчно доказателства. Според доклада над 1000 руски състезатели са се възползвали от държавно спонсорирана допинг програма между 2011 и 2015 г.", "date": "2017.09.28", "title": "Москва издаде заповед за ареста на информатора за руския допинг"}
{"url": "http://www.dnevnik.bg/sviat/2017/09/28/3050143_momiche_na_tri_godini_e_novata_jiva_boginia_na_nepal/", "text": "Индусите и будистите в Непал си избраха нова жива богиня. Това е 3-годишната Тришна Шакай, която беше избрана за кумари, както се наричат тези деца, измежду още три други момичета. Невръстната Шакай беше отведена в специален храм в центъра на столицата Катманду, където ще живее до настъпването на пубертета ѝ. С първата ѝ менструация започва търсенето на нейна заместничка. Конкурсът за кумари започна в началото на септември. Група от индуски свещеници формират специална комисия, която избира новата жива богиня след обстоен преглед, който да докаже физическото им съвършенство, след проучване на хороскопа им и след като преминат определени изпитания. Преди Тришна да бъде отведена в специалния храм, хиляди хора минаха през дома ѝ, за да оставят различни храни, каквато е традицията. Най-предпочитани бяха шоколадите, яйцата и плодовете. Т.нар. кумари са малки момичета, недостигнали полова зрялост, които са избирани за живи богини. Вярва се, че те имат специални сили и могат да изпълняват конкретни желания, да изцеряват болни и да благославят за просперитет. Животът на малките живи богини обаче не е никак лесен. Те живеят в изолация, скрити от хорските очи, освен в определени дни, когато вярващите идват да им се поклонят. Има строги правила за облеклото им, грима им, дори за менюто им. Малките момичета нямат право да стъпват по земята и ги носят на носилка.", "date": "2017.09.28", "title": "Момиче на три години е новата жива богиня на Непал"}
{"url": "http://www.dnevnik.bg/sviat/2017/09/28/3049483_merkel_i_makron_se_sreshtat_dnes_v_talin_za_pruv_put/", "text": "Френският президент Еманюел Макрон ще се срещне с германския канцлер Ангела Меркел в късния следобед днес в Талин, предаде \"Франс прес\", като се позова на Елисейския дворец. Двамата ще обсъдят направените във вторник от Макрон предложения за реформи в Европейския съюз. Френският президент ще разговаря с Меркел преди неформалната среща на върха на лидерите от ЕС на вечеря в естонската столица. Предложенията на Макрон предвиждат общ бюджет на еврозоната и съвместни европейски военни сили и операции. Германският канцлер посреща топло идеите на френския президент, но се нуждае от време, за да ги проучи детайлно, заяви по-рано в сряда говорителят на правителството в Берлин Щефен Зайберт. На парламентарните избори в Германия в неделя Меркел спечели рекорден четвърти мандат на поста. Канцлерът християндемократ обаче вероятно ще се коалира с либералите, които са против германското финансиране на други страни от еврозоната. Срещата на върха на ЕС е в петък в Талин. Официално тя е посветена на цифровизацията, но се очаква предложенията на Макрон да бъдат основна тема на разговорите.", "date": "2017.09.28", "title": "Меркел и Макрон се срещат днес в Талин за пръв път след германските избори"}
{"url": "http://www.dnevnik.bg/bulgaria/2017/09/28/3049419_sudebniiat_suvet_se_subira_za_posledno_v_pulen_sustav/", "text": "Пленумът на Висшия съдебен съвет (ВСС) се събира за последното си заседание. Мандатът на кадровците на Темида изтича на 3 октомври. Новите членове на съвета от професионалната и парламентарната квота вече са избрани. Малко над 30 точки са записани в дневния ред на пленума, които той ще опита да разгледа. Едни от тях са проекта за антикорупционен закон на ГЕРБ, както и предложения за промени и актуализация на мерките от стратегията за съдебна реформа. Сравнение между двата проекта за антикорупционен закон - на ГЕРБ и БСП четете  тук . Вчера бе последното заседание на прокурорската колегия. На него главният прокурор Сотир Цацаров благодари на членовете ѝ и защити своята и тяхната работа, въпреки по думите му \"кофите помия\", излети върху тях. Той връчи на всеки знак на прокуратурата и грамота - не от негово име, а от името на държавното обвинение и на колегите им заради добрата работа на колегията. \"През цялото това време върху прокуратурата и прокурорската колегия бяха изсипани много упреци и много кофи помия, говореше се и за излизане от съдебната система. Времето показа кой е прав. Истината е, че просто трябва да се работи, а ние това го правихме\", каза още Цацаров. Повече четете  тук . Интересен момент в края на мандата на този състав на съвета е свързан с двата бонуса, на които те имат право - паричен и кариерен. За какво става въпрос С решение от 16 март ВСС призна на членовете си и на съдебните инспектори право да получат парични обезщетения като магистрати, след като приключат мандатите им. По този начин съветът сам разтълкува текст от Закона за съдебната власт (ЗСВ), според който при освобождаване от длъжност магистрат с повече от 10 години стаж има право на еднократно парично обезщетение в размер на толкова брутни месечни възнаграждения, колкото прослужени години има в органите на съдебната власт, но не повече от 20. Това се отнася и за магистратите, които излизат от съдебната система с избирането им за членове на ВСС. Тълкуването на ВСС, че и членовете на съвета имат право на обезщетение след края на мандата им, - Васил Петров, Незабравка Стоева и Юлиана Колева. То е в полза и на онези членове на ВСС, които идват от системата, но А тъй като възнаграждението във ВСС е по-високо от заплатите на магистрати, ще им е по-изгодно сумата до 20 заплати да бъде изчислена в края на мандата на ВСС въз основа на възнаграждението им като съдебни кадровици. Повече четете  тук . Въпросът за кариерните бонуси пък се повдигна след  последните промени, които депутатите записаха в съдебния закон . С тях след края на мандата си членовете на ВСС могат да се върнат на работа в съдебен орган, равен по степен, на този в който са работили преди да бъдат избрани в съвета. Т.е. този, който е бил съдия в окръжния съд в Пловдив, сега може да си избере да бъде върнат на работа в Софийския градски съд или в специализирания наказателен съд. Промяна може да става и от съд в прокуратура и обратното, когато те са равни по степен. До момента по темата за кариерни бонуси официално се е изказал само представляващият ВСС Димитър Узунов, който заяви, че след  края на мандата си ще се върне да правораздава в районния съд в Сандански . Иначе новият състав на ВСС е вече сформиран и след 3 октомври, през следващите пет години - до 2022 г. - той ще управлява съдиите, прокурорите и следователите. Още през лятото магистратите избраха членовете от професионалната квота. За пръв път на тези избори магистратите избираха своите представители чрез преки избори - един магистрат е равен на един глас. Не както досега чрез делегати. Миналата седмица съставът бе попълнен и с представителите на парламентарната квота.  Висшият съдебен съвет се състои от 25 членове. Трима от тях - главният прокурор и председателите на двете върховни съдилища, са членове по право. 11 са избрани от парламента и 11 от квотата на магистратите. Те са разпределени в две колегии - на съдиите и на прокурорите, които вземат поотделно повечето решения. Ето кои са новите членове на двете колегии: Съдийска колегия - върховни съдии, председател и един адвокат Тя беше избрана с рекордна подкрепа от своите колеги. За да стигне до върховния съд тя премина през всички нива на системата, в която влиза през 1992 година. Във ВКС е от 2006 година. Тя е и преподавател в Софийски универсистет и в Националния институт по правосъдие. В концепцията си тя критикува отиващия си съдебен съвет, а по време на изслушването й на общото събрание се обяви срещу шуробаджанащината при назначенията в съвета.Започва работа през 1990 година в Районен съд - Кюстендил. През 1995 г., след като е прекарала една година в Окръжния съд в града е преназначена в Софийския градски съд. От 2001 до 2010 г. е съдия в Софийския апелативен съд, после - съдия в гражданската колегия на ВКС. Работи във ВАС от 2005 годин, кариерата й започва в Районен съд Варна през 1992 година. \"Капитал\" писа, че сред колегите си съдия Дишева е известна като част от малцинството магистрати във ВАС, които не държат \"правата\" линия, наложена от ръководството на съда. Започва кариерата си през 1998 г. в Софийския районен съд. Минава през всички нива, докато достигне ВКС през 2013 г. \"Капитал\" цитира негови колеги, които го определят като магистрат, който не се притеснява открито да отстоява мнението си. Съпругата му е съдия във Върховния административен съд. Мавров е съдията, който се самономинира за член на съвета. Бил е главен секретар на Министерския съвет (правителствата на Сакскобургготски и Станишев). През 2008 г. отново се връща в системата като съдия във ВКС. Кариерата му започва от Районния съд в Бургас. От 2009 година ръководи окръжния съд в Бургас. Преди това е работила в Районния съд в града, на който е била и заместник-председател. Завършва право през 1997 година в Нов български университет. Съдия Стефан Гроздев е един от най-дългогодишните заместник-председатели на Софийския апелативен съд и ръководител на търговската колегия там. Над две години беше и изпълняващ длъжността председател, след като съдебният съвет не успя няколко пъти да проведе избор, след отстраняването на бившия председател Веселин Пенгезов. Гроздев се яви на втората от общо седем процедури, но не успя да събере достатъчно гласове и да оглави ключовата съдебна инстанция. Името на Гроздев се свързва с ДПС, като преди години той за малко да бъде номиниран от партията за ВСС. При издигането на кандидатурата му, \"Капитал\" писа, че той се свързва с произнасяния в полза на движението и Делян Пеевски.", "date": "2017.09.28", "title": "Съдебният съвет се събира за последно в пълен състав"}
{"url": "http://www.dnevnik.bg/zelen/2017/09/28/3049100_obshtinskiiat_suvet_na_stara_zagora_izbira_dnes_mejdu/", "text": "Днес Общинският съвет на Стара Загора трябва да реши за промяната на Общия устройствен план на града в частта за парк \"Бедечка\". На заседанието ще се разглеждат три предложения, като и в трите е заложено някакъв вид строителство. Кметът на Стара Загора Живко Тодоров, както и защитниците на парка, предлагат запазването на \"Бедечка\" и застрояване само на южната му част. За този район вече са издадени разрешения за изграждане на жилищни сгради, а строителство на някои от тях дори е започнало. Друг вариант предложи общинският съветник от ГЕРБ Димо Димитров. Според него Общият устройствен план на парка трябва да се съобрази с решенията на Административния съд в Стара Загора, който позволи на собствениците на осем частни парцела да ги застроят.  Предложението му беше подкрепено и от ресорната комисия в общинския съвет , но срещу него твърдо се обявиха защитниците на \"Бедечка\". Третият вариант за решение на казуса дойде от общинския съветник от БСП Кольо Димов. Той предлага да се прокара булевард през парка, като той ще е продължение на ул. \"Августа Траяна\". През юни в Стара Загора се проведе местен референдум каква да бъде съдбата на парк \"Бедечка\".  Той обаче се провали  заради ниската избирателна активност, като едва 15% от хората отидоха до урните. Въпреки това, над 85% от гласувалите поискаха парка да бъде запазен.", "date": "2017.09.28", "title": "Общинският съвет на Стара Загора избира днес между три варианта какво да стане с парк \"Бедечка\""}
{"url": "http://www.dnevnik.bg/biznes/2017/09/28/3049305_tristrankata_shte_obsudi_iskaneto_na_rabotodatelite_za/", "text": "Днес Националният съвет за тристранно сътрудничество ще проведе заседание в Министерския съвет, на което ще се обсъди искането на работодателските организации да се премахне допълнителното трудово възнаграждение за придобит трудов стаж и професионален опит, съобщи правителственият пресцентър. За идеята се заговори през юли, след като представители на бизнеса разговаряха с вицепремиера Валери Симеонов. След срещата с тях той заяви, че  подкрепя искането т.нар. класове за прослужено време да отпаднат.  Като аргумент Симеонов посочи, че такава практика няма другаде в Европейския съюз. Освен това била дискриминационна спрямо младите работници. След това обаче последва остра реакция от страна на синдикатите, които обясниха, че това е единственият сигурен вариант за някакво увеличение на заплатите през годините. Те успяха да си организират среща със Симеонов и премиера Бойко Борисов, след която  вицепремиерът заяви, че е направил грешка , като е изказал лично мнение. Няколко дни по-късно Асоциацията на организациите на българските работодатели (АОБР)  поиска официално отмяна на допълнителното трудово възнаграждение за придобит стаж.  Решението им беше подкрепено и от Конфедерацията на работодателите и индустриалците в България (КРИБ). От двете организации обясниха, че с преструктуриране на работната заплата и отпадането на допълнителното възнаграждение за прослужено време ще се даде възможност за равнопоставеност на работниците и служителите. По този начин щяло да се преодолее дискриминационното различие между държавните служители, за които такава промяна е в сила от години. Надбавките за прослужено време са регламентирани в наредба на Министерския съвет. Според нея за всяка година трудов стаж след първата работникът трябва да получава поне 0.6% от заплатата си. По време на заседанието социалните партньори ще обсъдят още и промените в Кодекса на труда и в Закона за безопасни условия на труд.", "date": "2017.09.28", "title": "Тристранката ще обсъди искането на работодателите за премахване на надбавките за трудов стаж"}
{"url": "http://www.dnevnik.bg/sport/2017/09/28/3049544_ludogorec_se_izpravia_pred_purvoto_si_germansko/", "text": "Българският шампион \"Лудогорец\" посреща \"Хофенхайм\" в първото си домакинство от груповата фаза на Лига Европа. Двубоят в Разград започва в 22.05 часа, а в другата среща от група С \"Брага\" приема \"Истанбул Башакшехир\". \"Лудогорец\" ще се изправи за пръв път срещу германски отбор. Разградчани играха срещу отбори от останалите четири големи първенства в Европа - испанското, английското, италианското и френското, но никога не са срещали съперник от Бундеслигата. \"Хонфехайм\" не започна добре дебюта си в европейските клубни турнири и записа три загуби в трите си мача досега. Те отпаднаха от плейофите на Шампионската лига след загуби с 1:2 и 2:4 срещу \"Ливърпул\", а в първия кръг от груповата фаза на Лига Европа отстъпиха с 1:2 у дома срещу \"Брага\". \"Лудогорец\" не познава вкуса на поражението в групите на втория по сила турнир на континента. Българският шампион записа пет победи и едно равенство при първото си участие - през 2013 г., а в първия си мач този сезон направи 0:0 при гостуването на \"Истанбул ББ\". Според старши треньора Димитър Димитров опитът и рутината са предимството, което имат неговите възпитаници. \"Самочувствието е много важен фактор за представянето на един футболист, и като цяло на отбора. Нашите играчи имат увереността и не се притесняват от нито един противник.\" \"Опитът и рутината са изключително важни за всяко начинание, с което се занимава човек. Играли сме с грандове като \"Реал\" (Мадрид) и \"Арсенал\", така че не би трябвало да има и нотка притеснение в това отношение. В наш плюс е опитът, който притежават нашите футболисти в Европа\", каза Димитров на пресконференцията преди мача. Той няма проблеми със състава и ще може да разчита на всичките си играчи. За разлика от него треньорът на \"Хофенхайм\" Юлиан Нагелсман има доста контузени състезатели. Аут от двубоя са Адам Салай, Надим Амири, Ермин Бикакчич, Керем Демирбай, Флориан Грилич, Сандро Вагнер и Бенямин Хюбнер. Серж Гнабри също е под въпрос, но взе участие във вчерашната тренировка и вероятно ще е готов за игра. \"Не искам да говорим за контузените футболисти. Имаме достатъчно добри играчи на разположение\", каза Нагелсман. Той също изтъкна факта, че \"Лудогорец\" има по-голям опит в евротурнирите. \"Но аз не обичам да говоря за фаворити. Мачът започва от 0:0. Трябва да покажеш на терена, че си по-добър\", допълни той. Статичните положения са това, от което в \"Лудогорец\" най-много се притеснява преди двубоя. \"Ръстът е наистина сериозен проблем в нашия отбор. Те имат огромно ръстово преимущество. Ще се опитаме да правим колкото се може по-малко излишни нарушения в нашата половина. Трябва да намерим някакво противодействие, защото там наистина имат предимство\", обясни Димитров. \"Лудогорец\" има три победи в трите си домакински мача в европейските турнири този сезон. Освен това разградчани не допуснаха гол в последните си три срещи. Отборът показва леки колебания в Първа лига, но след последователните равенства с \"Пирин\" и \"Левски\" записа победи срещу \"Славия\" (4:0), \"Ботев\" (2:1) и \"Септември\" (4:1). \"Хофенхайм\" отново лети високо в Бундеслигата и заема второто място след първите шест кръга. Тимът на Нагелсман победи \"Шалке\" (2:0) в последния си мач и продължава без загуба от началото на сезона.", "date": "2017.09.28", "title": "\"Лудогорец\" се изправя пред първото си германско предизвикателство"}
{"url": "http://www.dnevnik.bg/tehnologii/2017/09/28/3049487_video_dubai_testva_purvoto_bezpilotno_letiashto_taksi/", "text": "\"Волокоптер\" (Volocopter) прилича на двуместен хеликоптер с 6-метров обръч над кабината и 18 малки перки на него. В понеделник той летя в Дубай в продължение на 5 минути над крайбрежния парк Джумейра, за да демонстрира как би могло да изглежда пътуването в градска среда с електрическо автономно летящо такси. Не е сигурно, че точно \"Волокоптер\" ще може редовно да се вижда в небето на емирството от Персийския залив, но Дубай има амбициозна програма до 2030г. една четвърт от пътуванията на хора в околността да става с безпилотни превозни средства. Събитието от тази седмица бе приветствано от престолонаследника Шейх Хамдан бин Мохамед бин Рашид ал Мактум, който лично присъства на теста. Дубай далеч не е най-задръстеният от трафик град в света, но управляващите искат той да се превърне в център на транспортни иновации. Според данните на германския производител на \"Волокоптер\", машината се зарежда за 2 часа и може да извърши до 30-минутен полет с около 48 км/ч, макар че може да вдигне и почти 100 км/ч. В името на сигурността има и системи за ръчно управление на полета, както и парашути. Още не е посочвана цена на \"Волокотер\", но германците смятат, че първият лицензиран техен продукт ще е на пазара още догодина. Където и да се използва автономното аеротакси, това трябва да бъде предшествано от ясни регулации и стандарти за сигурност, трасета за полети, места за излитане и кацане. Подобна разработка правят в \"Еърбъс\", и първите полети се очакват в щата Орегон до края на годината. Но едноместният \"Вахана\" (Vahana) с обсег 50 км е замислен не единствено като потенциално летящо такси, а и като дрон за спешни доставки.", "date": "2017.09.28", "title": "Видео: Дубай тества първото безпилотно летящо такси"}
{"url": "http://www.dnevnik.bg/detski_dnevnik/2017/09/28/3043237_raz_dva_tri_zashto_uchenicite_ne_iskat_da_sportuvat/", "text": "Физическо... Без съмнение така отговарят огромен брой деца на въпроса кой е любимият им предмет в училище. Какво обаче се крие зад тази любов и дали тя не е съвсем повърхностна? Голяма процент от учениците губят интерес към спорта в часовете по физическо възпитание и спорт. Това е осезаемо за учителите и донякъде лесно може да бъде обяснено с цялостния проблем за ниската двигателна активност в обществото. Скорошно  проучване показа, че п овече от половината българи (51%) не участват в абсолютно никакви спортни занимания . Голяма част от останалите го правят много рядко, а само 9% постигат препоръчителната норма за спорт от общо 2 часа и половина на седмица, показват данните в анализа на Евростат. Освен общите тенденции има и конкретни фактори, които отблъскват децата от спорта в училище. Като се започне от материалната база, мине се през липсата на отношение към спорта, изградено в семейството, и се стигне до недостатъчно осъвременените програми. На кого му пука за физическо, само ще настинеш Проблемът с отсъстващите от часовете по физическо деца е голям. \"По 4-5 деца от клас с 30 ученици се освобождават, а около една трета се включват пълноценно в часовете. Около 7-8 деца се занимават активно със спорт, а другите, участващи в часовете, идват, за да си изкарат оценката\", разказва наблюденията си учителка от елитна гимназия в София. Вместо да насърчават децата си да спортуват, много родители \"ги спасяват\" от часовете, като по една или друга причина намират начин да ги освободят. Учителите виждат проблем и в наредбата, според която оценката от първия срок става годишна, ако през втория срок детето бъде освободено от заниманията. А това поставя условия за порочна практика, от която някои се възползват. Притесненията на българските родители от спорта в училище в огромна степен са чисто рационални – децата им да не настинат, посочва психологът Румен Колев пред \"Дневник\". \"От една страна, това е продукт на нескончаемата майчинска свръхзагриженост. От друга страна, е разумен довод, тъй като материалната база в училищата де факто не позволява децата да си вземат душ и да се включат спретнати и без да са потни в останалите часове. Да не се контузи детето също е причина, поради която родителите имат опасения.\" Според Колев е видна \"липсата на стойност, която родители да придават на спорта в училище\". \"За тях той е просто символичен и е в групата на по-неприложимите в живота предмети като музика и рисуване, например. Което е неправилно, защото часовете по физическо са пряко свързани със здравето на децата. Нещо повече, свързани са с възприятието на детето доколко нужна или ненужна в живота им е физическата активност. И в това родителят носи пряка отговорност, ако не с личен пример, то поне със засвидетелстване на смисъл на предмета.\" Впечатленията на учителката от софийската гимназия са, че отдръпването на децата от спорта в училище става около 5-6 клас, малко преди гимназията. \"На първо място сред причините е лошото състояние на материалната база - салоните са непривлекателни, а съоръженията и материалите често са изхабени или счупени. Ако имаш чист салон, хубави пособия, децата ще се запалят. Другият проблем е свързан с липсата на създадено отношение към спорта от страна на родителите\", казва тя. Колев съветва родителите да възпитават във физическа култура и в отношение към тялото. Базата и всички други проблеми Лошото състояние на салоните и на пособията за спорт е първостепенен проблем. Отчита го и Министерството на младежта и спорта (ММС), което заедно с министерството на образованието и министерството на здравеопазването са част от пъзела. \"Недостатъчната материална база в училищното образование съществено възпрепятства провеждането на спортни занимания, в които са обхванати всички деца и ученици, заявиха от ММС пред \"Дневник\". Доклад за състоянието на наличната открита и закрита училищна спортна база от 2015 г., изготвен от междуведомствена експертна работна група, показва, че от общо 2391 училища, 1674 (61% от всички) разполагат със стандартни физкултурни салони (за 115 училища в страната не е подадена информация). Голяма част от училищата се намират в областните центрове и в големите общини. В значителна част от училищата в по-малките общини физкултурните салони, които са 673 на брой, представляват помещения, пригодени за спортни занимания. Те са маломерни и по никакъв начин не отговарят на установените стандарти, посочват от ММС. Общо 270 учебни заведения в страната не разполагат с физкултурни салони. От тези учебни заведения 132 разполагат със свободни площи, на които има възможност да се изградят физкултурни салони, 33 от тях нямат терен за изграждане на физкултурен салон, а 105 училища не са подали информация за наличен терен. Новаторство и емоция \"Преди седмица в мащабно проучване за българските шестокласници беше установено, че именно физическо е любимият им предмет. После с появата на пубертета интересът не избледнява, но се измества в друга посока. Струва ми се, че основната трудност е децата да се \"закачат\" за спорта в началното училище или преди него. И върху тази тенденция работя с психодиагностика за избор на спорт, спрямо темперамента и особеностите на характера в детето. Спортът е игра, а всички обичаме игрите. Въпросът е коя игра ще му пасне, в коя игра детето ще открие себе си – своята същност\", обяснява Колев, който има седемгодишен опит в работа с деца от рискови групи. И тук мнението му съвпада с това на учителката от софийската гимназия. Според нея ключово за привличането на децата към спорта в училище е отношението - не само на родителите, а и на учителите и дори на системата. \"Ролята на учителите е огромна. Те трябва да изискват и да имат подход. При нас е имало деца, които идват неподготвени или казват, че не се чувстват добре, за да спортуват. Аз им казвам: \"Добре, няма да играете, но вместо да седите на пейката, правете обиколки на двора, докато си говорите\". Веднъж две момичета дойдоха след часа и ми казаха: \"Госпожо, направихме 25 обиколки на двора\", а той е около 600 метра.\" \"Трябва да се даде възможност на учителите да бъдат креативни - те познават учениците си и знаят как могат да ги мотивират. Аз, например, бих правила загрявката на музика и съм сигурна, че това би бил много успешен ход\", допълва тя. По въпроса с ролята на учителите Колев е забелязал и още една особеност - противопоставянето на спорта срещу науката в училище. \"Едното се смята за по-значимо, по-смислено и \"по-висше\". Тази идея съзнавано или не се наслагва и битува дори между самите учители. В повечето случаи прикрито. Често едни учители не приемат равностойно своите колеги по физическо възпитание. Има тенденция за подценяване на предмета от тях, което пряко или косвено предават и на самите ученици. Това неминуемо се попива и се отразява на сериозността, с която децата гледат на часа по физическо възпитание.\" Да обърнем класацията Колев се позовава на тревожните резултати от изследвания, според които българските деца са първи в Европа по прекарано време пред телевизор/компютър, а България е на пето място в Европа по детско затлъстяване. Той цитира и друго проучване, според което българските ученици са в челото в света по употреба на алкохол и цигари. За да се \"обърне\" тенденцията, не е необходимо да се открива топлата вода.  Примерът на Исландия  остава нагледен за това как пороците сред подрастващите могат да бъдат овладени. Часовете по физическо възпитание и спорт не са всичко, но са част от картината и решението. \"Мисля, че на часовете по физическо възпитание им липсва малко привлекателност във формата, в която са. Според неотдавнашно изследване, на въпроса какво ги прави най-доволни в часа по физическо, 93% от учениците отговарят - \"когато моят отбор побеждава\". И това има множество психологически обяснения. Ако часовете станат по-атрактивни, с повече групова съревнователност, динамика и емоции, картината за детското участие ще е по-различна. Особено ако този процес бъде управляван по един умел начин от учителя. Мога да уверя, че дори тези деца, за които се твърди, че са мързеливи, ще искат да участват в игрите и да принадлежат към отбор/общност. За да могат и те да \"вземат\" за себе си от успеха и приятното преживяване\", допълва Колев.", "date": "2017.09.28", "title": "Раз, два, три: защо учениците не искат да спортуват"}
{"url": "http://www.dnevnik.bg/skorost/2017/09/28/3049298_morgan_stenli_prognozira_skromen_rust_na_prodajbite_na/", "text": "Анализаторската компания \"Морган Стенли\" прогнозира доста скромен ръст на продажбите на електромобилите на \"Тесла\" в следващата година и половина. Анализаторът Адам Джонас от компанията посочва, че до края на тази година няма да има доставен автомобил \"Модел 3\". Според него, до края на годината доставените от \"Тесла\" електромобили ще достигнат 300 000 бройки. В края на 2018 техният брой ще скочи с 80% до 531 хиляди. Това е далеч под прогнозите на самият производител, който смята да сглобява по 10 000 коли на седмица от \"Модел 3\" през следващата година, или 530 000 коли само от тази версия. Очакванията на \"Морган Стенли\" са продажбите на \"Тесла\" да се умножат по десет до 2023 година. към 2040 година в цял свят би трябвало да има доставени 32 милиона електромобила.", "date": "2017.09.28", "title": "\"Морган Стенли\" прогнозира скромен ръст на продажбите на \"Тесла\""}
{"url": "http://www.dnevnik.bg/bulgaria/2017/09/28/3049570_vuorujen_grabej_e_izvurshen_v_inkaso_centur_v_stolicata/", "text": "Въоръжен грабеж е бил извършен в инкасо център в София късно снощи, предаде БНР. Агенция \"Фокус\" съобщава за обран инкасо автомобил. По информация на държавното радио маскирани и въоръжени мъже са откраднали около 300 хил. лева от голяма охранителна фирма в кв. \"Овча купел\". По първоначална информация те са били двама или трима и са се придвижвали с черен джип. От МВР засега не съобщават официално за инцидента. Единият от охранителите на обрания инкасо център е бил удрян по главата. Пострадал е леко, като след преглед на място от екип на Спешна помощ е освободен за домашно лечение. Полицията издирва извършителите.", "date": "2017.09.28", "title": "Въоръжен грабеж е извършен в инкасо център в столицата"}
{"url": "http://www.dnevnik.bg/v_pamet/2017/09/28/3049571_pochina_osnovateliat_na_pleiboi_hju_hefnur/", "text": "На 91 години почина основателят на мъжкото списание \"Плейбой\" (Playboy) Хю Хефнър, предаде Ройтерс. Той е починал спокойно в дома си, се казва в съобщение от издателството. Хефнър е един от хората, помогнали за появата на сексуалната революция през 60-те години на миналия век чрез създаденото от него емблематично сп. \"Плейбой\", прочуло се със серии провокативни снимки като на чисто голата Мерилин Монро. Именно около списанието той основава своята бизнес империя. Хефнър бе известен със своеобразния харем от млади блондинки, който държеше в прочутото си  имение \"Плейбой\"  край Лос Анджелис и шумните партита там. \"Аз никога няма да порасна\", казва Хю Хефнър в интервю за Си Ен Ен, дадено когато е на 82 години, \"Да остана млад е всичко за мен.\" Ройтерс отбелязва, че издателят се \"укротява\" едва около 86-годишна възраст,  когато се омъжи за третата си съпруга  - 60 години по-младата от него фотомоделка Кристал Харис. Хю Хефнър основава сп. \"Плейбой\" през 1953 г. На корицата на първия брой е Мерилин Монро - гола, което носи светкавичен успех на изданието. Той започва с 8 хил. долара, а впоследствие създава една от най-обсъжданите издателски имеприи. През 1960 г. в Чикаго отваря първия си Плейбой клуб. Следва основаване на клубове по цял свят, включително в Япония и Ямайка. от 1980 г. обаче клубовете постепенно започват да затварят заради нарастване на разходите. През 1985 г. издателят на \"Плейбой\" претърпява инсулт, който временно го оставя парализиран, но успява да се възстанови напълно. Ройтерс посочва, че Хефнър е поискал да бъде погребан в крипта до гроба на Мерилин Монро в гробището на Лос Анджелис.", "date": "2017.09.28", "title": "Почина основателят на \"Плейбой\" Хю Хефнър"}
{"url": "http://www.dnevnik.bg/regioni/2017/09/28/3049595_putiat_carevo-rezovo_ostava_zatvoren_sled_kato_veleka/", "text": "Пътят от Царево за Резово остава затворен, след като снощи река Велека заля мост при Синеморец, прекъсвайки достъпа до селото и до Резово, предаде Би Ти Ви. Заради затлачване при устието на реката сапьорска група от Бургас е била в готовност да извърши контролиран взрив при косата ѝ, но това не се е наложило, тъй като нивото на водата е започнало да спада.  Агенция \"Фокус\" съобщава, че остава в сила обявеното частично бедствено положение в селата Младежко, Калово, Бяла вода, Граматиково и Стоилово от община Малко Търново. Има наводнени дворове и къщи, като няма пострадали хора и животни. Би Ти Ви посочва, че падналите количества дъжд там са 138 л/кв. м. Областният управител пътува към района, за да се запознае на място с щетите. По-късно днес ще се вземе решение дали частичното бедствено положение да бъде отменено.", "date": "2017.09.28", "title": "Пътят Царево-Резово остава затворен, след като Велека заля мост при Синеморец"}
{"url": "http://www.dnevnik.bg/sport/2017/09/28/3049599_napuskame_evrovolei_s_tuga_i_razocharovanie_kaza_ivan/", "text": "Женският национален отбор по волейбол напуска европейското първенство с тъга и разочарование, каза селекционерът Иван Сеферинов. Думите му дойдоха след  загубата с 2:3 срещу Германия  в плейофа за влизане в четвъртфиналите. Българките два пъти повеждаха в мача, но допуснаха обрат. Преди това те изпуснаха добри възможности да спечелят групата си и да се класират директно за четвъртфиналите. \"Разочаровани сме да завършим европейското първенство с плейофи. Какво мога да кажа? Не показахме волейбол на високо ниво\", заяви Сеферинов. \"Много хора казваха, че сме фаворити в този мач с Германия. Тъжни сме, че трябва да напуснем надпреварата\", добави той. Капитанът Елица Василева заяви, че отборът е \"срещнал своя обичаен проблем\". \"Играхме страхотен волейбол в един гейм и след това... Ние не сме стабилни в нашата игра и играем много добре или много зле. Това е най-големият ни проблем и не се е подобрявал или променял - във всеки мач, в който бяхме близо до 3:0 или 3:1, в крайна сметка не се получаваше.\" ", "date": "2017.09.28", "title": "Напускаме Евроволей с тъга и разочарование, каза Иван Сеферинов"}
{"url": "http://www.dnevnik.bg/bulgaria/2017/09/28/3049603_remontut_na_ndk_nabubna_do_nad_40_mln_leva_parite_pak/", "text": "Общо над 40 млн. лева ще струва ремонтът на НДК за приспособяването на сградата за нуждите на българското председателство на Съвета на ЕС догодина. Това каза министърът на културата Боил Банов пред Би Ти Ви. Само ремонтът на сградата ще струва 24 млн. лева, отделно 4.5 млн. лева са вложени в техника, а 12 млн. лева – в сигурност, обясни Банов. През миналата година се  предвиждаше цялата адаптация на НДК да струва 35 млн. лева . Днес министърът на културата посочи, че парите няма да стигнат за някои неща, без да влезе в детайли. Той обаче увери, че основните ремонтни дейности ще приключат до 15 ноември, след това оставало да се направят проби на новата техника. \"Парите не достигат за някои неща, те няма да се усетят нито от делегатите, нито от хората, но за самото НДК беше добре да се свършат\", смята Банов. Той обясни, че проектът бил сложен, като има и изисквания на Европейската комисия, които дават насоки за допълнително възлагане. Може ли да се реставрира Къщата с ягодите Министърът коментира и проблема с Къщата с ягодите в София,  чиято ограда рухна преди дни . Той посочи,ч е оградата трябва да бъде възстановена, но големият въпрос е какво се случва вътре в сградата паметник на културата. \"Тази сграда има проект за пълно, обаче ново, изграждане. И тук спорът е дали трябва да се разруши и да се изгради наново едно към едно, или трябва в съществуващото положение да бъде реставрирана\", каза министърът. Посочи, че вътре в сградата има намеси от различните собственици през годините. \"Това са въпроси, които не можем ние да решим\", добави Банов и припомни, че конструктивно сградата е в много лошо състояние. \"Логиката да пазиш нещо е да го пазиш в автентичния му вид. Въпросът е дали това навсякъде е възможно и дали конструктивно е възможно\", смята той. За директора на къщата музей на Вазов в Сопот В студиото на Би Ти Ви Боил Банов заяви, че е бил изненадан от уволнението на директора на къщата музей на Иван Вазов в Сопот. Той определи Стефан Филчев като \"много високо ниво специалист и човек\", посочи, че уволнението е извършено, защото кметът е променил длъжностната му характеристика 2 месеца преди конкурс за длъжността и го посъветва да търси правата си в съда. \"Ще го възстанови съдът без проблем\", убеден е Банов. Според него става дума за \"някакви търкания\" между директора и кмета на Сопот Деян Дойнов (БСП). \"Бих препоръчал на кметове на общини да не прибягват до такива действия, защото когато нещо не е в рамките на закона, а е покрай закона, се дава много лош пример и това нещо ще тръгне в цялата община\", добави министърът на културата.", "date": "2017.09.28", "title": "Ремонтът на НДК набъбна до над 40 млн. лева, парите пак не стигали"}
{"url": "http://www.dnevnik.bg/na_put/2017/09/28/3048528_fotogaleriia_v_italianskiia_versai/", "text": "Италианският град Казерта се слави с един от най-красивите дворци в Европа, сравняван с този във Версай.", "date": "2017.09.28", "title": "Фотогалерия: В италианския Версай"}
{"url": "http://www.dnevnik.bg/istorii_na_denia/2017/09/28/3049108_antoan_koito_moje_da_pravi_i_prosti_frenski_iastiia/", "text": "Той отваря \"врати\" на 30 септември, събота, от 10:00 до 22:00 часа и е организиран от изданието \"Бакхус\". Всичко за него четете  тук . Антоан идва преди няколко години в София от Монреал, където работи в голяма компания за кетъринг. Той започва професионалния си път в кухнята на семейния им ресторант в Бретан, след което е трупал опит и в много други краища на света – Париж, Мелбърн и Дубай. ", "date": "2017.09.28", "title": "Антоан, който може да прави и прости френски ястия"}
{"url": "http://www.dnevnik.bg/istorii_na_denia/2017/09/28/3049216_napravi_si_sam_selski_pastet/", "text": "Първата група продукти продукти се нарязват и се смилат както кайма за кюфтета. Добавят се яйцето, солта, пиперът, индийското орехче и алкохолът. Цялата смес се поставя в съд за печене, като се готви час и половина на 150 градуса с капак. Оставя се да изстине на стайна температура и се сервира с пресен хляб, дижонска горчица и кисели краставички.", "date": "2017.09.28", "title": "Направи си сам: селски пастет"}
{"url": "http://www.dnevnik.bg/politika/2017/09/28/3049606_deputat_ot_partiiata_na_mareshki_napuska_parlamenta/", "text": "Депутатът от партията на Веселин Марешки \"Воля\" Нина Миткова е подала заявление за напускане на парламента. Освобождаването й ще бъде гласувано на заседанието на Народното събрание утре, решиха депутатите днес. Миткова е депутат от Пловдив-град, а причините за оставката й били лични. Втора в листата е Елена Аксиева, която на 26 март бе избрана за депутат от Пловдив-област, но се отказа от депутатско място заради бременност.", "date": "2017.09.28", "title": "Депутат от партията на Марешки напуска парламента"}
{"url": "http://www.dnevnik.bg/bulgaria/2017/09/28/3049608_kniga_v_pamet_na_sudiiata_rumen_iankov_shte_bude/", "text": "Тази вечер от 18.30 ч. в Софийската градска художествена галерия на ул. Ген. Гурко\" 1 ще бъде представена книгата\"Съдията\", посветена на 75-годишнината от рождението на Румен Янков, бивш председател на Върховния съд, после на Върховния касационен съд и на Конституционния съд. Книгата \"Съдията\" съдържа спомени за съдия Янков, негови интервюта за медии, публикации за него, както и решенията на Конституционния съд по дела, на които той е бил докладчикът. Включени са и неговите особени мнения и становища по другите дела на КС. Книгата съдържа и разкази за него от съдии, които са работили с него, и на други юристи, които са го познавали - работата му, поведението му, взаимоотношенията му с хората. Една от запомнящите се реплики на съдия Румен Янков е, че само почтеният човек може да бъде съдия. И че е абсурдна фразата \"много почтен човек\", защото не може да има \"малко почтен\". За него понятието почтеност е абсолютно, а не относително, напомня в книгата съдия Здравка Калайджиева. Изданието е по инициатива на Съюза на съдиите в България и се разпространява безплатно. За да отговори на необходимостта от институционална памет и отстояване на моралните принципи на съдията, се казва в посвещението на книгата.", "date": "2017.09.28", "title": "Книга в памет на съдията Румен Янков ще бъде представена днес"}
{"url": "http://www.dnevnik.bg/bulgaria/2017/09/28/3049610_oktomvri_shte_zapochne_s_temperaturi_do_24_gradusa/", "text": "Времето през октомври ще бъде малко по-топло от обичайното – със средна месечна темпеатура с около градус по-висока от нормалните стойности, които са около 10-13 градуса. Това каза в сутрешния блок на БНТ климатологът доц. Георги Рачев. В първите дни на месеца времето ще бъде малко по-хладно, след очаквано затопляне в края на септември, но след това температурите ще се повишат и ще бъде слънчево и топло. Идния вторник (3 октомври) предстоят най-високите температури - около 23-24 градуса, като в София те ще достигнат 19 градуса. \"Закачката в октомври месец е колко ще вали. Средните месечни валежи за по-голямата част от България трябва да бъдат в порядъка 40-60 мм, като в планините те достигат и дори на места надминават 100 мм\", каза Георги Рачев. Според него се очакват по-ниски стойности на валежите, като месечната им норма ще бъде определена от първите дни на месеца. От 4 до 7 октомври предстои съществен период на валежи, посочи той. Причината е в циклона \"Роси\", който се придвижва над централното Средиземноморие и ще премине южно от България. Сутрешните температури ще бъдат ниски, като се очаква на места да са около 0 градуса и да има слани. Все пак климатологът посочи, че се очаква през целия есенен сезон времето да бъде средно с около градус по-топло от обичайното.", "date": "2017.09.28", "title": "Октомври ще започне с температури до 24 градуса"}
{"url": "http://www.dnevnik.bg/photos/2017/09/28/3049190_fotogaleriia_zelenchukovata_gradina_nad_parij/", "text": "През тази седмица кметът на Париж представи нов кръг от проекти по градоустройствена инициатива, чиято цел е да направи столицата на Франция по-екологично устойчив град, главно чрез земеделие на покривите на сградите.", "date": "2017.09.28", "title": "Фотогалерия: Зеленчуковата градина над Париж"}
{"url": "http://www.dnevnik.bg/sviat/2017/09/28/3049613_erdogan_i_putin_obsujdat_dnes_v_ankara_sudbata_na/", "text": "Обстановката след референдума в понеделник за независимост на Иракски Кюрдистан и предстоящият днес разговор в Анкара на турския президент Реджеп Тайип Ердоган с руския държавен глава Владимир Путин са в центъра на внимание на турския печат тази сутрин, цитиран от БТА. \"Ердоган и Путин се срещат. Ще бъде ли отворена нова страница\", пита в заглавие днес в. \"Йени бирлик\". Според изданието разговорът може да се разглежда като \"повратна точка\" както по отношение на референдума в Иракски Кюрдистан, така и на усилията за разрешаване на кризата в Сирия.  \"Критична среща с Путин днес\", анонсира в заглавие и в. \"Миллиет\". Вестникът отбелязва, че главни теми на обсъждане на двамата лидери ще бъдат осигуряването на сигурността на руските и турските военни в сирийската провинция Идлиб, обстановката след референдума за независимост на иракските кюрди, енергийни проекти, търговските отношения и купуването от Турция на руските ракетни системи С-400. \"Много интензивен дневен ред\" чака днес Путин и Ердоган, пише в. \"Карар\". \"Йени шафак\" пък отбелязва, че в турската столица \"ще се обсъжда съдбата на региона\".  \"Военна операция чука на вратата на Северен Ирак\", пише по другата водеща тема за турския печат днес в. \"Гюнеш\". Според изданието с \"т.нар. референдум (лидерът на Иракски Кюрдистан Масуд) Барзани е довел региона на прага на войната\", а санкциите спрямо ръководството му се втвърдяват с всеки изминал ден. \"Ербил е притиснат в ъгъла\", посочва вестникът, като изрежда мерките, предприети от централното правителство в Багдад, както и решението на Турция да преустанови полетите от Ербил и Сюлеймания по призив на иракското правителство. Турция завършва строежа на 911-километровата стена по границата си със Сирия, информира тази сутрин турският в. \"Ватан\". Стената, която Турция изгради по протежение на цялата си граница със Сирия, за да се бори с тероризма, нелегалното преминаване на границата и миграцията, е третата най-дълга стена в света. Единствено Великата китайска стена и стената по границата между Мексико и САЩ са по-дълги от нея. Граничната ограда е широка два метра и висока три метра. Тя се състои от огромни бетонни блокове с тегло седем тона. На някои места върху стената е поставена и бодлива тел. На всеки 300 метра по протежение на стената са издигнати и \"умни кули\", пише \"Ватан\". Те са оборудвани с термо- и инфрачервени видеокамери, системи за нощно виждане, радари, лазерни и стрелкови системи с дистанционно управление за поразяване на жива сила.\" \"Умните кули\" имат и система за известяване чрез високоговорители, през които доближаващите границата ще бъдат предупреждавани да се отдалечат на три езика - арабски, турски и английски. Ако заподозрените не се вслушат в предупрежденията, две минути по-късно чрез системата ще бъде открита стрелба.", "date": "2017.09.28", "title": "Ердоган и Путин обсъждат днес в Анкара съдбата на региона"}
{"url": "http://www.dnevnik.bg/ot_vas/novini_ot_vas/2017/09/28/3049615_bezobrazen_parking_v_zelena_kafiava_plosht/", "text": "\"Паркинг\" - безплатен, удобен, точно до бул. Тодор Каблешков Изпратих днес сигнал на call.sofia.bg със следните въпроси към общината: 1. Има ли смисъл да се мият улиците, докато колите спират на подобни \"паркинги\" и разнасят кал? 2. Какъв е ефекта върху нивото на ФПЧ във въздуха от това разнасяне на кал и прах? 3. Защо за МПС, излизащи от строежи е задължително да се мият гумите, но от подобни \"паркинги\" не е - нима мръсотията е по-малка? 4. Въпросният терен, на ъгъла на Тодор Каблешков и Родопски Извор, паркинг ли е или зелена площ? Ако е паркинг, защо не се издаде предписание на собственика да го асфалтира или поне да насипе чакъл? Ако е зелена площ, защо не се санкционират и премахнат МПС, паркирали там? 5. Мога да подам сигнали за над 10 подобни паркинги в района, но защо е нужно гражданите да сигнализират? Вашите инспектопи при обиколки в района не виждат ли тези проблеми и защо не вземат мерки? Бихте могли да си напълните бюджета с глоби, които да използвате за подобряване на средата в района.", "date": "2017.09.28", "title": "Безобразен паркинг в зелена (кафява) площ"}
{"url": "http://www.dnevnik.bg/photos/2017/09/28/3049245_fotogaleriia_spa_shik_ot_djon_galiano_v_parij/", "text": "\"Диор\" и \"Мезон Марджела\", чийто дизайнер е Джон Галиано, бяха първите големи имена, открили седмицата на модата в Париж. Плувни шапки (които всъщност създаваха усещането, че са пилотски), етикети за багаж, картонени (на вид) палта и роби и пеньоари, превърнати във вечерно облекло бяха акцентите на колекцията, за която ще се говори дълго време.", "date": "2017.09.28", "title": "Фотогалерия: Спа шик от Джон Галиано в Париж"}
{"url": "http://www.dnevnik.bg/sport/2017/09/28/3049669_mach_na_barselona_moje_da_bude_otlojen_zaradi_lipsata/", "text": "Мачът на \"Барселона\" от следващия кръг в Примера дивисион може да бъде отложен заради  референдума в Каталуня , съобщава \"Мундо депортиво\". Каталунците приемат \"Лас Палмас\" в неделя в 17.15 ч. Вицепрезидентът на клуба Жорди Кардонер каза, че проблем няма да има. Според местния спортен всекидневник обаче полицията ще бъде ангажирана с опазването на реда около референдума, заради което няма да има достатъчно служители за футболната среща. След атентатите в Барселона от 17 август нивото на заплаха от тероризъм в Испания остава четвърто. Местните власти ще имат заседание днес по обед, за да се обсъдят въпросите по сигурността около референдума. Ще се прецени и въпросът дали ще има достатъчно сили за безпроблемното провеждане на мача на \"Камп ноу\".", "date": "2017.09.28", "title": "Мач на \"Барселона\" може да бъде отложен заради липсата на полицаи покрай референдума"}
{"url": "http://www.dnevnik.bg/photos/snimka_na_denia/2017/09/28/3049670_snimka_na_denia_ogromen_aisberg_se_otkusna_ot/", "text": "Американската космическа агенция НАСА публикува снимка, на която се вижда огромната пукнатина върху ледника Пайн айланд, намиращ се в Антарктика, която предизвика откъсването на айсберг с големината на половин София. Това е станало преди по-малко от седмица. Пайн айлънд е най-бързо топящият се ледник. Той съставя 10% от ледената покривка на Западна Антарктика.", "date": "2017.09.28", "title": "Снимка на деня: Огромен айсберг се откъсна от Антарктика"}
{"url": "http://www.dnevnik.bg/sviat/2017/09/28/3049654_desetki_medii_protestirat_dnes_sreshtu_mediiniia_mrak/", "text": "Над 150 медии и организации се присъединиха към създадената неотдавна в Сърбия група против медийния мрак и със съвместна акция днес ще посочат наличието на медийно затъмнение в Сърбия, съобщава вестник \"Данас\". Всички медии, интернет портали, интернет страници, социални мрежи, които подкрепят целите на групата, са призовани да излязат с тъмни екрани по обяд или да бележат печатните си издания с черен знак, който символизира медийния мрак, който цари от години в Сърбия. Групата се организира в подкрепа на \"Вранске новине\" (Novine Vranjske), една от най-важните местни медии в Сърбия, който бе закрит след 23 години съществуване поради непоносим политически и икономически натиск.  Специално издание на \"Вранске\" излиза днес в рамките на вестник \"Данас\". Собственикът и главен и отговорен редактор на \"Вранске\" Вукашин Обрадович заедно с колегите от \"Данас\" вчера подбра и редактира текстовете от \"Вранске\", които бяха повод за закриването на вестника Обрадович съобщи на 19 септември, че изданието спира работа, след като седмици наред данъчни инспектори са тормозили издателя и са го принудили да обяви фалит. Той добави, че започва гладна стачка, а новината предизвика събирането в протест пред парламента на близо 200 представители на всички журналистически сдружения, няколко неправителствени организации, опозиционни партии. Ден по-късно Орбадович прекрати гладната стачка в болницата, а организации като Международната федерация на журналистите и Европейската федерация на журналистите осъдиха политическия и икономически натиск и призоваха да се прекрати пренебрегването от другите страни и международни институции на проблемите пред сръбските медии и да бъдат защитени демократичните ценности, които те защитават. Години наред \"Вранске новине\" е сред най-добрите издания в страната и малкият екип от разследващи журналисти разкри редица злоупотреби на бизнесмени и политици и писа за случаите на педофилия в Сръбската православна църква. По вече добре позната в Източна Европа схема правителството подпомага с държавни средства медии, които му симпатизират, и в същото време нарежда на контролирани от държавата компании да дават реклама изключително на проправителствени телевизии, вестници и сайтове. Специален случай е този с бившата национална агенция ТАНЮГ, която фалира, а през 2015 г. се провали опит за приватизирането ѝ и официално тя не съществува, но продължава да работи, финансирана под различна форма от Министерството на администрацията и самоуправлението, което управляваше до неотдавна новият премиер Ана Бърнабич. Разследващият портал \"Крик\" и главният му редактор Стеван Дойчинович са друг известен обект на атаки през последните месеци. Причината са публикации, в които се твърди, че министърът на отбраната Александар Вулин не може да докаже произхода на около 200 000 евро, с които си е купил апартамент, и за това са знаели агенцията за борба с корупцията и прокуратурата за борба с организираната престъпност. Обяснението на министъра бе, че парите били от леля на жена му, живееща в Канада, и били внесени на части под 9000 евро - над този праг сумите трябва да се регистрират при внасяне в броя през границата. Партията на Вулин нападна Дойчинович с обвинения, че му се плащало от чужбина за всяка статия, че \"не е тайна, че взима наркотици\" и че \"всеки враг на Сърбия му е приятел и всеки, който обича Сърбия и се бори за нея, неимоверно много мрази Дойчинович\".", "date": "2017.09.28", "title": "Десетки медии протестират днес срещу \"медийния мрак в Сърбия\""}
{"url": "http://www.dnevnik.bg/bulgaria/2017/09/28/3049699_lekari_ot_pirogov_shte_protestirat_sreshtu_uvolnenieto/", "text": "Синдикалната секция на КТ \"Подкрепа\" в \"Пирогов\" организира протест срещу уволнението на лекари заради смъртта на пациент. Протестът е насрочен за 13.30 ч. в петък (29 септември) пред главния вход на \"Пирогов\". Преди дни се разбра, че  74-годишен мъж е починал на 16 септември, след като не е бил приет  и прегледан в спешната болница, където първоначално бил откаран от Спешна помощ. В болницата бе назначена проверка. Вчера  директорът Асен Балтов уволни дежурния екип  в кабинет 126 в Спешното отделение на \"Пирогов\", който не е регистрирал в болничната информационна система пациента. Сега от синдиката призовават лекарите да изразят недоволство от \"прибързано взетото решение на ръководството на болницата за налагане на най-тежкото наказание - дисциплинарно уволнение, на нашите колеги от Спешно отделение\". \"Нека да изразим морална подкрепа и съпричастността си към своите колеги. Нека говорим открито за апокалипсиса на \"Пирогов\". Нека се чуе и нашият глас\", се казва в съобщение на синдиката, изпратено до медиите. Междувременно националният консултант по спешна медицина Стоян Миланов определи случилото се в болницата като тежка грешка на екипа. Пред Би Ти Ви той заяви, че няма как да се откаже преглед на пациент, докаран с линейка. \"Имали сме раждания в ход, които са извършени в нашата шокова зала. Това означава ли, че ние ще кажем: Моля ви, не тук\", каза Миланов и посочи, че е грешка, че мъжът не е бил регистриран. Според националния консултант обаче уволнението на екипа няма да реши проблема. \"Ерозията в системата е много тежка и не е от вчера. Спешният пациент в момента е нежелан, той е скъп, изисква много ресурс на лечебните заведения и има доста често отказ и подритване на спешния пациент между болниците\", смята той.", "date": "2017.09.28", "title": "Лекари от \"Пирогов\" ще протестират срещу уволнението на екип заради смърт на пациент"}
{"url": "http://www.dnevnik.bg/bulgaria/2017/09/28/3049702_ivan_nestorov_e_noviiat_shef_na_stroitelniia_kontrol/", "text": "Иван Несторов е новият началник на Дирекцията за национален строителен контрол (ДНСК). Той е назначен на поста от министъра на регионалното развитие и благоустройството Николай Нанков, съобщиха от ведомството. Несторов встъпва в длъжност от днес, като заменя на поста Милка Гечева.  Нейното освобождаване беше съобщено първо от вицепремиера Валери Симеонов в профила му във \"Фейсбук\".  Тогава от регионалното министерство уточниха, че нямат такава информация, а Симеонов заяви пред \"Дневник\", че има \"достатъчно сигурна информация, за да го изнеса това нещо\". Вицепремиерът изрази сериозни съмнения, че Гечева стои зад \"покриване на незаконните плажни дискотеки на мутрите на плажа \"Слънчев бряг-юг\". Според написаното в поста му това са заведенията \"Какао\", \"Кубанита\", The One и \"Бедрум\". Според него те са \"построени в разрез с нормативните уредби за преместваеми обекти и се простират на декари площ върху дюните\". Новият шеф на строителния контрол е завършил висшето си образование в Букурещ в института по архитектура и градоустройство. Преди да оглави ДНСК, Несторов беше директор на дирекция \"Геозащита и благоустройствени дейности\" в регионалното министерство. Той има 11-годишен стаж в Инспекцията за държавен технически контрол, чийто правоприемник е ДНСК. Бил е и 18 години в Столичната община, като последователно е заемал позициите началник на отдел \"Архитектура\", директор на Дирекция \"Контрол по строителството\" и директор на Дирекция \"Архитектура и градоустройство\".", "date": "2017.09.28", "title": "Иван Несторов е новият шеф на строителния контрол"}
{"url": "http://www.dnevnik.bg/sport/2017/09/28/3049704_tova_e_samo_nachaloto_na_prikazkata_na_psj_kaza_mbape/", "text": "Това е само началото на приказката на ПСЖ, заяви нападателят на парижани Килиан Мбапе. Думите му дойдоха след  гръмката победа с 3:0 срещу \"Байерн\"  в Шампионската лига. \"Играхме със сърце и направихме голям мач срещу голям отбор. ПСЖ показа, че може да владее инициативата и да бъде ефективен срещу водещите клубове. Ще се постараем да запазим това темпо и продължи победната серия\", каза Мбапе.  Треньорът Унай Емери оцени силното начало на срещата. Отборът му поведе още във втората минута с гола на Даниел Алвеш. \"Влязохме добре в мача и това ни помогна. Свикнали сме да играем повече с топката, а сега контролирахме мача и без да бъде по-често в наше притежание. Това е хубав опит, който ще ни помогне много в бъдеще. Защитавахме се отлично, а тримата в атака изиграха великолепен мач, защото разполагаха с пространства. От чисто тактическа гледна точка този мач беше много добър за нас\", заяви той. Емери посочи като първа цел спечелването на групата. \"Растем стъпка по стъпка като отбор и вече всички ни смятат за голям съперник. Ще опитаме да задържим нивото и да бъдем част от компанията на великите клубове. Искаме да бъдем на нивото на \"Барселона\", \"Реал\" (Мадрид) и \"Байерн\", а тази вечер показахме именно това.\"", "date": "2017.09.28", "title": "Това е само началото на приказката на ПСЖ, каза Мбапе"}
{"url": "http://www.dnevnik.bg/kultura/2017/09/28/3049678_novi_shest_filma_po_bnt_razkazvat_za_represiite_na/", "text": "Документалната поредица \"Отворени досиета\" със спомени на жертвите и съпротивлявалите се срещу комунизма се завръща в ефира на обществената БНТ с втори сезон от 1 октомври. Шест нови епизода ще разкажат за репресиите в женските лагери, съпротивата на горяните, преследването на духовни лица, \"възродителния процес\", майките, организирали екопротеста в Русе, и съдбите на \"бившите хора\" от първо лице. Епизодите ще се излъчват всяка неделя от 13 ч., съобщават от обществената медия. Първият филм разказва за Цветана Джерманова, задържана през 1948 г. при акцията срещу Федерацията на анархистите. След като прекарва повече от 20 дни в килиите на Държавна сигурност в Перник, тя е въдворена в женския лагер \"Босна\" край Тутракан. Някои от сълагерничките й там са джаз певицата Леа Иванова и сестрите на Райко Алексиев, оперните изпълнителки Милена Баръмова и Цветана Михайлова, арестувани, защото пеели в деня на смъртта на Георги Димитров. После Джерманова е прехвърлена в женската част на лагера на остров Белене. Тя е единствената жена, описала преживяното по лагерите в книга след 1989 г.  Следват епизоди за Тодор Цанев - един от най-младите горяни, който прекарва 11 години по затворите и лагерите на Народна република България, а след 1989 г. е един от основателите на СДС - Русе, и първият кмет на града след демократичните промени (1990-1991), за габровския търговец Стефан Сираков, лежал в Белене като \"враг на народа\" и \"бивш човек\" (разказва дъщеря му Рада Москова), за протестантския пастор Христо Куличев, преследван заради вярата си, за проф. Зейнеп Зафер, чието семейство е изселено, баща й е убит, а тя - хвърлена в затвора и по-късно експулсирана от родината си заради опити да разкрие престъпленията на \"възродителния процес\", за майките, повели първия граждански протест срещу обгазяването на Русе – Цонка Букурова и Дора Бобева. Трима млади и известни режисьори стоят зад епизодите от новия сезон: Димитър Коцев-Шошо, Ралица Петрова и Павел Веснаков. Сценарист е разследващият журналист Христо Христов, редактор - Мария Атанасова, продуцент - Катя Атанасова, а оператори -  Венцислав Нешев, Крум Родригес и Мартин Балкански. Първите шест епизода на \"Отворени досиета\"  бяха излъчени през 2014 г.  по случай 25-годишнината от падането на Берлинската стена.", "date": "2017.09.28", "title": "Нови шест филма по БНТ разказват за репресиите на комунизма"}
{"url": "http://www.dnevnik.bg/skorost/avtomobilna_industriia/2017/09/28/3049720_trump_e_poluchil_obeshtaniia_za_izgrajdaneto_na_novi/", "text": "Американският президент Доналд Тръмп е получил уверения, че в съвсем скоро време в САЩ ще започне изграждането на нови пет автомобилни завода, предаде \"Ройтерс\", като се позова на негово изявление. По време на реч за данъчната реформа, произнесена в Индианаполис снощи, той подчертал, че на срещата на ООН миналата седмица е получил уверенията от лидер на една от най-влиятелните държави в света. Тръмп не е назовал името на лидера и неговата страна. Подробности са били отказани и от Белия дом. Агенция \"Ройтерс\" обаче припомня, че в рамките на срещата на ООН американският президент е говорил с японския премиер Шинзо Абе и още 12 лидери на различни страни. Сред тях не е била Ангела Меркел. В последните месеци станаха известни плановете на няколко автомобилни компании за разширяване на производството в САЩ, където в момента е един от най-печелившите пазари за нови коли. През август \"Тойота\" и \"Мазда\" обявиха инвестиция от 1.6 млрд. долара в общ нов завод. Миналата седмица пък \"Тойота\" обяви участие с 375 млн. долара в пет завода в страната, в които се разработват хибридни задвижващи системи за автомобили. Също миналата седмица германската компания \"Даймлер\" съобщи, че ще похарчи 1 млрд. долара, за да разшири производството в завода си в Тускалуса, Алабама. Парите ще се използват за производство на батерии и електрически кросоувъри, като ще бъдат създадени и над 600 работни места. Планове за започване на производство на електрически SUV модели в завода си в Тенесия имат и от \"Фолксваген\". През юни от БМВ обявиха, че в техния автомобилен завод в Южна Каролина ще бъдат назначени допълнително 1000 работници.", "date": "2017.09.28", "title": "Тръмп е получил обещания за изграждането на нови пет автомобилни завода в САЩ"}
{"url": "http://www.dnevnik.bg/politika/2017/09/28/3049709_dps_borisov_da_pazi_evropeiskite_cennosti_kato_merkel/", "text": "За пръв път от месеци лидерът на ДПС Мустафа Карадайъ даде пресконференция днес, на която очерта различията в отстояването на европейски ценности като \"единство в многообразието\" в България и в Германия. Докато след изборите Ангела Меркел обявила, че съюз с крайните партии е недопустим и невъзможен, Бойко Борисов, който също се смятал от семейството на ЕНП, управлявал с националисти за трети път, като първите две негови правителства не изкарали пълен мандат. В анализа на ситуацията, който Карадайъ направи в парламента в присъствието на активисти на движението от Бургас и Айтос, бе подчертано, че първият кабинет на ГЕРБ бил с негласната подкрепа на \"Атака\" и изкарал 3.5 години във властта, а вторият, подкрепен от Патриотичния фронт - 2.5 години. \"В третото правителство ГЕРБ включи националисти ксенофоби във властта. Езикът на омразата е станал официален в страната\", обяви Карадайъ. На въпрос дали смята, че и третият кабинет на Борисов няма да изкара пълен мандат, той обяви: \"Математиците могат да изчислят. Ще видим. Колеги, виждате в Европа как се отстояват европейски ценности, виждате какво става в България! Тъжно.\" А депутатът от ДПС Йордан Цонев допълни: \"Има една максима - когато правиш едно и също, се получава едно и също.\" ДПС иска ГЕРБ да отстрани шефа на комисията по правата на човека  ДПС даде пример за ксенофобия - председателят на комисията по вероизповеданията и правата на човека Красимир Велчев, който насаждал омраза от парламентарната трибуна. С изказванията си в дебат около  предложения на движението за нова категория лица, които да бъдат реабилитирани , тъй като имат огнестрелни наранявания при мирни протести срещу репресивни управленски политики на комунистическия режим, Велчев прокарвал разделителни линии в обществото, като обявявал хората за \"наши\" и \"ваши\" (на ГЕРБ и на ДПС - бел. авт.). Пред активистите на ДПС, дошли на посещение в парламента, и журналисти Карадайъ изчете няколко цитата на думите на Велчев, с които той проповядвал ксенофобия. \"Тази комисия не може да бъде оглавявана от този човек. Това е същият цинизъм като за демографската политика на правителството да отговаря ксенофоб (визираше Валери Симеонов - бел. авт.)\", каза Карадайъ. ДПС обаче не внася в парламента искане за оставката на Велчев като председател на комисията по вероизповеданията и правата на човека, а \"дава шанс\" на ГЕРБ да докаже, че наистина защитава европейските ценности, и да го отстрани. \"В противен случай маските падат и се показва истинското лице на ГЕРБ\", каза Карадайъ. Той заяви още, че Борисов може докаже, че поздравленията му към Меркел не са само протоколни. Красимир Велчев е смятан за един от най-близките хора на Борисов в ГЕРБ. За 25 години във властта ДПС не направи нищо за избирателите си, смята Велчев  Няколко минути по-късно Красимир Велчев се върна в парламента, чието заседание бе свършило, за да обясни, че само групата на ГЕРБ може да поиска отстраняването му. Той се извини, ако някой е видял ксенофобия в думите му. \"ДПС е на власт 25 години, винаги е била на власт с изключение на тези години, в които ГЕРБ управлява. През тези години те нищо не направиха за своите избиратели\", каза още Велчев по повод отхвърленото предложение за нова категория реабилитирани лица, които да получават пенсии от държавата.", "date": "2017.09.28", "title": "ДПС: Борисов да пази европейските ценности като Меркел, с националистите няма пълен мандат"}
{"url": "http://www.dnevnik.bg/zdrave/2017/09/28/3049736_zdravniiat_ministur_odobriava_uvolneniiata_v_pirogov_i/", "text": "Здравният министър Николай Петров подкрепя действията на ръководството на \"Пирогов\" и решението за  уволнение на целия дежурен екип в спешния кабинет 126 на 16 септември , когато в болницата е докаран пациент на 74 години в критично състояние, но медиците не са го приели за лечение. В последствие човекът е починал, а  обществена и властова реакция имаше едва след като вдовицата на починалия разказа за случая  във \"Фейсбук\". Националният консултант по спешна медицина Стоян Миланов определи случилото се в болницата като тежка грешка на екипа, а от синдикалната секция на КТ \"Подкрепа\" в \"Пирогов\" обявиха, че  ще протестират срещу уволнението на колегите си . Министър Николай Петров коментира пред журналисти във Враца, цитиран от Би Ти Ви, че се налагат още промени в системата за спешна медицинска помощ, включително връщане на някои стари правила, за да се предотврати ескалация на недоволството. \"Отново ще актуализираме тази заповед на мой предшественик министър, че  , но няма да спрем дотук. В лечебното заведение пациентът остава и ако той не е профилен,   в друго лечебно заведение, където профилът е по-добър, а не това да е грижа на екипа с линейката, който да чака и да изтърпи решението къде ще бъде пратен, ако не бъде приет тук\", заяви министърът. Друго, което възнамерява да разпореди, е да бъдат предприети мерки за  . \"Ще бъде един по-ясен регламент специално при пациенти, починали в болница и техните близки, за да се улеснят тези хора в най-трудния от живота им момент. Нищо не коства една сестра или санитарка да изменажира ходенето и висенето по гишета тука за печат, там за входящ номер, за да направим добро. Това няма да струва пари и мисля, че ръководителите на болници ще го приемат с удоволствие\", каза Петров.", "date": "2017.09.28", "title": "Здравният министър одобрява уволненията в \"Пирогов\" и планира да върне някои стари правила в системата"}
{"url": "http://www.dnevnik.bg/biznes/2017/09/28/3049740_nad_40_ot_pochivalite_v_chujbina_prez_avgust_bulgari/", "text": "Близо 292 хил. българи са били на почивка или екскурзия в чужбина през август, увеличението е с 18.6% за година и е рекорд за последното десетилетие, сочат данните на националния статистически институт, публикувани днес. В месеца с най-много отпуски общо 126.5 хил. души или над 40 на сто от всички, летували в чужбина, са избрали Гърция. Втората най-популярна дестинация за почивка - Турция, е привлякла пет пъти по-малко български туристи - 25.8 хил.", "date": "2017.09.28", "title": "Над 40% от почивалите в чужбина през август българи са избрали Гърция (графика)"}
{"url": "http://www.dnevnik.bg/biznes/2017/09/28/3049775_v_kraia_na_oktomvri_uiz_er_shte_tursi_rabotnici_v/", "text": "Нискотарифната авиокомпания \"Уиз ер\" (WizzAir) обяви, че започва най-голямата кампания за набиране на персонал в историята си. Унгарският превозвач планира да създаде над 1300 нови работни места през следващата година, съобщиха от компанията. До края на 2018 г. се очаква екипът на \"Уиз ер\" да нарасне до 4500 души. Успоредно с разрастването на работната сила ще се удвои и флотът от самолети, като до 2024 г. те трябва да достигнат над 160 машини. Само през 2018 г. компанията ще закупи 21 нови самолета Airbus A320 и Airbus A321. До края на следващата година ще се проведат 400 конкурса за подбор на персонал, като сесиите ще са в повече от 25 държави в Европа и извън нея. Нискотарифният превозвач търси да назначи пилоти и кабинен състав. България също попада в страните, където ще се провежда подбор на кадри. Първият такъв ще бъде на 26 октомври в столичния хотел Best Western Expo.", "date": "2017.09.28", "title": "В края на октомври \"Уиз ер\" ще търси работници в България"}
{"url": "http://www.dnevnik.bg/biznes/2017/09/28/3049776_do_6_meseca_v_bulgariia_shte_se_proizvejdat_chasti_za/", "text": "Първите части за самолетната индустрия от Пловдив ще се произведат след половин година в сега изграждащия се завод на френската група Latecoere. През следващите три години тя ще инвестира 15 млн. евро чрез местното си дружество \"Латекоер България\", съобщи  \"Капитал Daily\"  в днешния си брой. В предприятието ще се произвеждат елементи за самолетни врати и електроразпределителни шкафове. Основният клиент на продукцията ще бъде Airbus. От неговите поръчки ще зависи и бъдещото разширение на Latecoere в България. Плановете са предприятието да заработи през първото тримесечие на 2018 г. Първоначалната инвестиция е 11 млн. евро, което включва изграждането на фабриката и оборудването. За три години вложението ще достигне 15 млн. евро, каза Тиери Моц, главен директор по операциите на Latecoere. Компанията ще ангажира 200 души персонал през следващите 18 месеца. Голямата част от продукцията на пловдивската фабрика ще бъде за Airbus. На самолетостроителния гигант се дължат 50% от оборота на френската група и над 70% от поръчките.", "date": "2017.09.28", "title": "До 6 месеца в България ще се произвеждат части за \"Ербъс\""}
{"url": "http://www.dnevnik.bg/sport/2017/09/28/3049780_shef_na_profesionalen_koloezdachen_otbor_zabrani/", "text": "Колоездачите на белгийския професионален отбор \"Спорт Вландерен-Балоас\" вече няма да имат възможността да носят бради. Спортният директор на тима Уолтър Планкарт наложи забрана за дълго окосмение по лицето с цел да запази \"елегантността на колоезденето\". \"Ние сме колоездачен отбор и имаме колоездачи, а не мотористи или ръгбисти. Сополите и остатъчната храна по брадата не са най-приятната гледа по време на състезание. Налагам тези мерки в името на елегантността на колоезденето\", обясни Планкарт пред вестник Het Nieuwsblad. 69-годишният белгиец, който като състезател е печелил Обиколката на Фландрия и има етапна победа в \"Тур дьо Франс\", все пак ще разреши на своите състезатели да карат с леко набола брада. Това обаче е максималното, което ще им отпусне. \"Спорт Вландерен-Балоас\" е съставен изцяло от белгийски колоездачи и се състезава предимно в континенталния тур. Понякога отборът получава покани да участва и в надпревари от най-високото ниво в шосейното колоездене - професионалния тур на UCI. Състезателите с бради са рядкост в колоезденето, но в последните години броят им се увеличава. Една от най-характерните \"големи бради\" е германецът Симон Гешке. Трикратният световен шампион и петкратен носител на зелената фланелка в \"Тур дьо Франс\" Петер Саган също доста често се състезава с брада. \"Първият колоездач с брада, когото видях, беше Шон Ийди, бивш световен шампион на писта. Гледах го с баща ми (Юрген), който също е бивш световен шампион на писта. Това беше първият път, когато видях човек с голяма брада на велосипед. Помислих си, че изглежда наистина страхотно. Тогава бях на десет, така че мина доста време, преди да мога да имам такава брада\", разказва наскоро Гешке в интервю за Rouleur. \"Бих казал, че всеки мъж изглежда по-добре с брада. Марсел Кител би изглеждал страхотно с брада, но той е рус, така че няма толкова много брада. Определено обаче би му стояла чудесно\", каза oще германският колоездач. ", "date": "2017.09.28", "title": "Шеф на професионален колоездачен отбор забрани брадите"}
{"url": "http://www.dnevnik.bg/skorost/avtomobilna_industriia/2017/09/28/3049791_kitaiskoto_pravitelstvo_odobri_po-plaven_prehod_kum/", "text": "Под натиска на големите автомобилни концерни, работещи в страната, китайското правителство прие програма за по-плавен преход към автомобили, използващи алтернативни горива, предаде агенция \"Ройтерс\", като се позова на изявление на китайския министър на промишлеността Ксин Губин. Основната промяна е изместването с една година на срока за изпълнението на определени квоти. Според новия график в началото на 2019 година 10% от продажбите на всяка марка на китайския пазар трябва да се формират от електромобили или хибриди. Година по-късно \"зелени\" трябва да са 12 на сто от всички лансирани коли. Въвеждането на квоти е ключов етап от развитието на пазара на превозни средства, използващи алтернативни на базираните на петрол горива. Средносрочната цел е стигане на 20% дял от пазара на подобни автомобили през 2025 година, а дългосрочната е  пълна забрана на колите с двигатели с вътрешно горене . Правителствената политика за налагане на електромобилите и хибридите предвижда също всеки производител да може да прехвърля или продава част от своите квоти по подобие на търговията с парникови газове. Решението на китайските власти да въведат минимални квоти от 2019 вместо от 2018 година беше приветствано от \"Форд\", \"Дженерал мотърс\" и \"Хонда\". И трите компании обявиха, че имат планове за започване или разширяване на производството на електромобили и хибриди в Китай.", "date": "2017.09.28", "title": "Китайското правителство одобри по-плавен преход към зелени автомобили"}
{"url": "http://www.dnevnik.bg/politika/2017/09/28/3049787_bsp_otnovo_predloji_zakrivane_na_komisiiata_po_dosieta/", "text": "БСП отново предложи Комисия за разкриване на документите и за обявяване на принадлежност на български граждани към Държавна сигурност и разузнавателните служби на Българската народна армия да бъде преобразувана в Институт за национална памет, чрез който ще се гарантира, че архивите на бившата ДС ще бъдат обект на изследователи и историци. \"Досегашната дейност на комисията доказа, че тя се използва за чертаене на разделителни линии в обществото и насаждане на омраза\", обяви социалистът Желю Бойчев днес. Според колегата му Драгомир Стойнев ГЕРБ използвали работата на комисията за оказване на натиск върху определени хора. Според зам.-председателя на ГЕРБ Цветан Цветанов предложението на БСП е несериозно, тъй като комисията по досиетата била част от международна мрежа със сходни комисии от други държави. По думите му комисията все още има много работа преди да премине в някаква друга форма. Цветанов потвърди още, че ГЕРБ ще предложи депутатът Антон Тодоров за председател на комисията, тъй като \"има необходимата експертиза и е добър анализатор\". Лидерът на ДПС Мустафа Карадайъ също изрази мнение, че комисията не трябва да бъде закривана.", "date": "2017.09.28", "title": "БСП отново предложи закриване на комисията по досиета, ГЕРБ и ДПС не искат"}
{"url": "http://www.dnevnik.bg/gradska_sreda/2017/09/28/3049823_v_centura_na_sofiia_shte_ima_dve_novi_peshehodni_zoni/", "text": "След продължила над 2 часа дискусия Столичният общински съвет (СОС) одобри въвеждане на  две нови пешеходни зони в центъра на София  - на бул. \"Витоша\" в участъка между ул. \"Алабин\" и бул. \"Ал. Стамболийски\" и на ул. \"Георг Вашингтон\" между ул. \"Пиротска\" и ул. \"Трапезица\". С друго решение съветниците одобриха въвеждане на  ограничение на скоростта до 30 км/ч  в пространството между ул. \"Алабин\", булевардите \"Христо Ботев\", \"Васил Левски\", \"Цар Освободител\" и ул. \"Леге\". Предложенията са на зам.-кмета по транспорта Евгени Крусев. Той бе сериозно критикуван от опозицията заради кратките доклади, с които го обоснова, и липсата на аргументи и анализи към тях. Според съветниците предложенията са необмислени и реализирането им ще доведе до сериозни задръствания по вътрешните квартални улици, например по \"Цар Самуил\" и \"Княз Борис I\", които се очаква да поемат трафика след затварянето на участъка от бул. \"Витоша\". Съветникът от \"Реформаторския блок\" Борислав Бориславов (СДС) дори препоръча Крусев да бъде изпратен на курс как се пишат доклади. Според него докладът от 1 страница, с който Крусев е внесъл предложението, е прекалено кратък и говори за сериозна неопитност. Иво Божков, който също е от групата на \"Реформаторския блок\", но подкрепи доклада, каза, че дългата дискусия показва единствено неуспеха на Столичната община в това да бъдат изградени достатъчно паркинги в центъра на града и градският транспорт да бъде по-привлекателен за гражданите. Според Божков е проблем и това, че строителните разрешения за високи сгради в центъра на София се издават без да са напрвени достътъчно детайлни предварителни анализи за ефектите върху трафика. Той имаше предвид 74-метрова \"Сити тауър\" на площад \"Македония\", към която ще бъде възможен достъп с автомобил единствено по улица \"Алабин\", която може затрудни допълнително трафика в района. Зам.-кметът отговори, че в района има две линии на метрото, два подземни паркинга и пет трамвайни линии. Въвеждането на пешеходната зона по \"Георг Вашингтон\" той обоснова с факта, че така щял да се осигури добър и лесен подстъп към Западната порта на Сердика. Общинските съветници Калоян Паргов, Иван Таков (БСП), Борислав Бориславов и Радослав Абрашев (Реформатовски блок) пък посочиха, че решението за продължаването на пешеходната зона на \"Витошка\" противоречи на тезата на вносителя и групата на ГЕРБ, че с мярката се цели подобряването на качеството на въздуха. Според Абрашев затварянето на участъка ще принуди живеещите в района да \"обикалят през 4 преки\", ще се предизвикат сериозни задръствания и така работещите двигатели на автомобилите ще отделят сериозно количество вредни емисии. В отговор председателят на общинския съвет Елен Герджиков (ГЕРБ) каза: \"Ами просто не използвайте автомобил, Господин Абрашев\". Гердижков, както и съветници от ГЕРБ казаха, че с мярката се цели и да се ограничи използването на автомобили в центъра на София, като вместо това жителите на града да се придвижват с градски транспорт.", "date": "2017.09.28", "title": "В центъра на София ще има две нови пешеходни зони"}
{"url": "http://www.dnevnik.bg/sviat/2017/09/28/3049794_milionerite_po_sveta_dostignaha_rekordnite_165_mln/", "text": "Броят на милионерите по света се е увеличил през миналата година с почти 8% до рекордните за всички времена около 16.5 милиона души. Контролираното от тях богатство също е нараснало до исторически максимум от 63.5 трилиона долара. Това твърди проучване на консултантската компания \"Капджемини\" (Capgemini), обхващащо категория, която определя като \"лица с висока нетна стойност\" (high net worth individuals или HNWI). Това са притежатели на годни за инвестиции активи на стойност над 1 милион долара, като в тях не се включва основното им жилище, частни колекции или бързооборотни стоки, които потребяват. Според Capgemini увеличението на общия брой на хората в тази категория е 8.2% спрямо предходната година. Близо 1 милион и 150 000 души са влезли в нея през 2016 г. При това темпо към 2025 г. богатството им ще надхвърли 100 трилиона долара. Почти две трети от милионерите на света живеят в САЩ, Япония, Германия и Китай. Само американците са се увеличили от 4.46 милиона до 4.48 милиона души, а китайците - от около 1 милион до 1.13 милиона души. Русия, Бразилия и Канада се връщат в клуба на държавите, увеличаващи милионерите си. Благодарение на растежа на борсите броят и размерът на богатството на руските милионери са се увеличили с около 20%. Предимно благодарение възстановяването на имотния пазар Франция е изпреварила Великобритания в топ 5 на държавите по брой на милионери. Заради спадане на пазарните оценки на богатството в Швеция и Сингапур тези страни са отпаднали от топ 25. Анализът на структурата на финансовото богатство на милионерите разкрива, че те увеличават тежестта на притежаването на дялове в компании - от 24.8% през миналата година на над 31% през второто тримесечие на 2017 г. От 23.5 на 27.3% се е увеличил делът на парите в брой, а фиксираните им доходи са останали в стабилните рамки на 18%. Милионерите по света са се оттеглили от инвестирането в алтернативи като хедж фондове, финансови деривати, чуждестранна валута и дялове от непублични компании - спадът е от 15.7 на 9.7 процента. Ролята на частни управители на активи се оказва важна за милионерите - който е поверил парите си на такива посредници, е получил доходност от инвестиционните си портфейли (преди данъците) от средно 24.3%.", "date": "2017.09.28", "title": "Милионерите по света достигнаха рекордните 16.5 млн. души, твърди проучване"}
{"url": "http://www.dnevnik.bg/bulgaria/2017/09/28/3049739_dimitur_uzunov_zavidia_na_kolega_v_sudebniia_suvet_za/", "text": "Денят на последното заседание на пленума на Висшия съдебен съвет (ВСС), чийто мандат изтича на 3 октомври, бе белязан от скандал между двама членове, свързан с гласуваните от съвета парични бонуси. Началото постави представляващият съвета Димитър Узунов, който сутринта пред Би Ти Ви обвини бившия представляващ ВСС Соня Найденова, че е получавала 35% отгоре към заплатата за работата си в съвета, а сега протестирала срещу бонусите, които кадровиците на Темида очакват да вземат след края на мандата си. Узунов прикани Найденова да върне \"добавките\" и посочи, че след освобождаването ѝ като магистрат (след като беше избрана във ВСС - бел. ред.) е взела 18 заплати обезщетение, а сега по думите му \"продънва ушите ни, че се отказва\". С средата на март ВСС призна на членовете си правото да получат парични обезщетения като магистрати, след като приключат мандатите им. По този начин съветът сам разтълкува текст от Закона за съдебната власт (ЗСВ), според който при освобождаване от длъжност магистрат с повече от 10 години стаж има право на еднократно парично обезщетение в размер на толкова брутни месечни възнаграждения, колкото прослужени години има в органите на съдебната власт, но не повече от 20. Това се отнася и за магистратите, които излизат от съдебната система с избирането им за членове на ВСС. Тълкуването на ВСС, че и членовете на съвета имат право на обезщетение след края на мандата им, - Васил Петров, Незабравка Стоева и Юлиана Колева. То е в полза и на онези членове на ВСС, които идват от системата, но А тъй като възнаграждението на членовете на ВСС е по-високо от заплатите на магистрати, ще им е по-изгодно сумата до 20 заплати да бъде изчислена в края на мандата на ВСС въз основа на възнаграждението им като съдебни кадровици. Повече четете  тук . Преди време се разбра, че единствено Калин Калпакчиев не е вземал обезщетение, след като е напуснал магистратската си позиция при избора му в съвета, но той няколко пъти каза, че няма да се възползва от решението на съвета и няма да вземе паричния бонус, който конкретно за него възлиза към 80 хил. лв.  Отказа се и Соня Найденова.  Двамата обявиха, че решението на ВСС е незаконно, като Найденова поиска прокуратурата да се сезира като орган, осъществяващ надзор над административни актове. Очаквано това не се случи. Димитър Узунов нападна Соня Найденова Днес пред Би Ти Ви Узунов заяви, че получава около 7000 лева заплата и ще си получи абсолютно всичко, което му се полага. \"Не се притеснявам, не се смущавам, не се водя на ведомост в която и да е фондация или в неправителствена организация. Разчитам и се издържам единствено от трудовото си възнаграждение\", подчерта той няколко пъти. \"Когато беше представляваща ВСС , Найденова получаваше 35% повече като възнаграждение от останалите членове на ВСС. Излиза, че когато тя получава повече, решението на ВСС е правилно и законосъобразно. Нека Найденова се откаже и от тези 35%\", призова Димитър Узунов. \"Като представляваща не ѝ виждахме очите във ВСС, обикаляше Европа повече, отколкото Апостола на свободата България през османското робство\", допълни той и определи поведението на Найденова и Калпакчиев като популистко. \"Не бива по този начин да настройваме хората срещу нас. Върнете тези 35%\", призова Узунов Соня Найденова. По-късно Найденова му отговори По-късно през деня - по време на последното заседание на пленума на ВСС, Найденова взе думата и отговори. Тя заяви, че фрустриращата тема за парите е особено актуална, но когато някой съобщава \"факти\", трябва да е точен и отговорен към тях, и предупреди, че има начини да защити доброто си име. \"Господин Узунов прекрачи границите на добрия тон, не знам в израз на какво. Ще кажа само едно: Ако някой от вас, уважаеми колеги, смята, че до пролетта на миналата година е получавал допълнително трудово възнаграждение, различно от останалите, да го каже сега!\", призова колегите си Найденова. И продължи: \"До пролетта на миналата година всички, включително представляващият ВСС, получаваха допълнително възнаграждение в размер на 35%. Ако някой смята, че аз като като представляващ съм вземала повече, да го каже тук и сега, за всичко има счетоводни документи.\" \"Тези 35% бяха ли посочени в Закона за съдебната власт или бяха в изпълнение на решение на ВСС\", репликира я Узунов и веднага излезе от залата, без да чуе отговора. И без да коментира отправеното от него обвинение по телевизията, че само Найденова е вземала 35% над заплатата. \"Ще отговоря в рамките на добрия тон. По решение на предходния състав на ВСС от 2007 г. всички изборни членове вземахме добавка от 35% към заплатата за работа в комисиите на съвета. То беше абсолютно еднакво за всички. През 2012 г. имаше медийни коментари дали нашият състав ще отмени това решение на предшествениците, но ние не го направихме и добавките се вземаха до промените в ЗСВ от юли 2016 г. Тогава в закона изрично бе записано, че добавки не се полагат (тогава заплатите на членовете на ВСС станаха равни на \"тримата големи\" в съдебната система, т.е. възможно най-високите - бел. ред.)\", обяви Соня Найденова. Найденова завърши с това, че не иска повече спекулации по темата и призова всеки, който говори, да го прави отговорно. Допълни, че всички нейни изказвания в медиите за паричните бонуси са предшествани от изказване на заседание на съвета - пред всички. По другата тема - за взетите 18 заплати при освобождаването й като магистрат, Найденова никога не е крила, че ги е получила. Но точно те са в рамките на закона. През март ВСС дописа закона, като приравни членовете на съвета на магистрати и им отвори пътя при напускане на съвета, а не на системата, да получат парични бонуси. Други случаи на изнесени \"факти\" от Димитър Узунов, които по-късно бяха опровергани Днес Узунов нападна за пореден път и председателя на Върховния касационен съд (ВКС) Лозан Панов. Попита защо другият член на ВСС Калин Калпакчиев, когото нарече съратник на Радан Кънев, не говори за посещение на Панов в \"известна мощна софийска адвокатска кантора\". Преди време етичната комисия към съвета окончателно реши, че \"няма факти и обстоятелства, които да бъде предмет на проверка\" в разпространявана от близките до депутата от ДПС Делян Пеевски издания снимка, в които се твърди, че председателят на ВКС е посетил кантората на адвокат Иван Тодоров. Въпреки че в същите тези медии е цитиран Тодоров, който отрича Панов да е идвал. Повече четете  тук .  В края на 2016 г. отново в телевизионни интервюта известният от разговорите \"Яневагейт\" като \"човекът на Борисов\" Димитър Узунов изнесе \"твърдения\" за получени от друг член на съвета - Калин Калпакчиев, няколкостотин хиляди лева по проект, което бе опровергано с факти и документи. Повече за казаното от Узунов и за опровергаващите го факти четете  тук .", "date": "2017.09.28", "title": "Димитър Узунов \"завидя\" на колега в съдебния съвет за несъществуващи бонуси"}
{"url": "http://www.dnevnik.bg/zdrave/2017/09/28/3049773_edin_ot_avtorite_na_mashtabniia_proekt_dulgoletie_shte/", "text": "Животът на над 1500 души в една общност е поставен под лупа в продължение на 80 години. Всеки дребен навик и детайл от ежедневието им се следи - храненето, движението, отношенията, работата, мислите, съня... Накрая се извежда формулата за дълъг и здрав живот, която се оказва сложен баланс между всички тези фактори. \"Проект \"Дълголетие\" е най-мащабното и най-известното научно изследване върху темата за продължителността на живота, старостта и здравето, провеждано в историята. Един от авторите на фиранлния анализ, издаден през 2011 г. от Станфордския университет - д-р Лесли Мартин - ще бъде специален гост-лектор в София тази есен по време на второто издание на научно-популярната конференция \"Форум Дълголетие\". \"Форум Дълголетие\" дебютира миналата година , организиран от Фондация \"Credo Bonum\", когато главен лектор беше един от най-колоритните учени в областта на геронтологията - проф. Обри де Грей (той твърди, че  в близко бъдеще хората ще живеят до 1000 години ). И този път форумът ще бъде посветен на науката за старостта и докъде е стигнала в дешифрирането й. А това е важното, защото прогнозата на ЕК е между 2010 и 2030 г. делът на хората на възраст над 65 г. в Европа да се увеличи с близо 40%, а пък през последното столетие към средната продължителност на човешкия живот са били добавени повече години, отколкото през всичките хилядолетия на еволюцията на човечеството, казват организаторите. Сред лекторите тази година ще има двама чуждестранни гости – освен д-р Лесли Мартин (САЩ), специално за форума пристига и Луиз Уинтър, която е директор и основател на \"Poetic Endings\" – една философска и доста различна погребална агенция. На сцената ще излязат също и Д-р Мариана Тодорова, футуролог и научен изследовател към Института за изследване на обществото и знанието към БАН, както и бившата състезателка по тенис и настоящ главен треньор в Тенис клуб Малееви - Юлия Берберян, а също и отново - младият генетик Любомир Балабански. Конфренцията ще се проведе на   от 13 ч. в City Mark Art Center (бившето кино \"Левски\") в София. Билети се продават в мрежата на Eventim и повече информация има на специалния  сайт на \"Форум Дълголетие\" .", "date": "2017.09.28", "title": "Един от авторите на мащабния проект \"Дълголетие\" ще изнесе лекция в България"}
{"url": "http://www.dnevnik.bg/photos/2017/09/28/3048544_fotogaleriia_crazy_horse_stana_na_65_godini_no_ne_i/", "text": "Eдно от най-авангардните кабарета в света - парижкото Crazy Horse и неговите момичета гостуват в Сидни, Австралия.", "date": "2017.09.28", "title": "Фотогалерия: Crazy Horse стана на 65 години, но не и момичетата му"}
{"url": "http://www.dnevnik.bg/zelen/2017/09/28/3049830_obshtinskiiat_suvet_v_stara_zagora_reshi_bedechka_da_e/", "text": "След близо два часа дебати общинските съветници в Стара Загора одобриха на редовното си заседание внесеното от кмета Живко Тодоров предложение за изменение на действащия Общ устройствен план на града в частта му за парк \"Бедечка\". Така на територията на парка ще се запазят максимално зелените площи, но не и в южната му част, съобщава БНТ. По време на дискусиите бяха обсъдени  още два варианта за бъдещето на \"Бедечка\".  Те бяха от общински съветници от ГЕРБ и БСП, но не получиха нужното одобрение. С днешното си решение общинските съветници позволиха да падне забраната за строителство за собственици на имоти в този район на \"Бедечка\". Изграждането на жилищни сгради там започна преди няколко месеца, но беше спряно, докато течеше спорът по казуса. Бяха определени и три зони за строителство - за озеленяване, общо делово обслужване и жилищно строителство. Тодоров обясни, че  собствениците на парцели в северната част на парка ще бъдат обезщетени  с равностойни терени от военния фонд, които държавата ще предостави на общината. Тези, които не искат друг имот, ще получат пари, уточни кметът. Решението на общинския съвет обаче ще бъде оспорено в съда. Това обявиха част от собствениците на имоти, които са засегнати от забраната за строителство в северната част. Те имат седем дни, за да обжалват решението, а ако няма възражения, то влиза в сила веднага след този период. Природозащитниците от \"Да запазим \"Бедечка\" също не останаха доволни. Те припомниха, че има още много други малки собственици на земи в парка и по този начин те остават ощетени. Според тях \"Бедечка\" трябва да е изцяло зелена зона, за да не може никой да предявява претенции за земите си. През юни в Стара Загора се проведе местен референдум каква да бъде съдбата на парка. Той обаче се провали заради ниската избирателна активност, като едва 15% от хората отидоха до урните. Въпреки това над  85% от гласувалите поискаха \"Бедечка\" да бъде запазен  и да не се допуска строителство.", "date": "2017.09.28", "title": "Общинският съвет в Стара Загора реши \"Бедечка\" да е парк, но с построените сгради"}
{"url": "http://www.dnevnik.bg/sviat/2017/09/28/3049835_feisbuk_obiavi_che_e_zakrila_hiliadi_falshivi_profili/", "text": "Компанията \"Фейсбук\" (Facebook) съобщи в сряда, че усилията ѝ да се бори с разпространяването на фалшиви новини в нейната социална мрежа покрай парламентарните избори в Германия са довели до закриването на десетки хиляди фалшиви профили в последните месеци преди вота от миналата неделя. Ричард Алън, вицепрезидент за връзките с обществеността в Европа, Близкия изток и Африка, заяви, че са предприети набор от мерки, за да не се позволи мрежата на \"Фейсбук\" да се превърне в платформа за манипулиране на общественото мнение. \"Тези действия не премахнаха напълно дезинформацията в тези избори, но направиха по-трудно разпространяването ѝ, не беше лесно тя да се появява в потока от новини, който хората и техните приятели следваха.\" Компанията допълва, че след съобщенията за намеса през последната година в американските и френските избори е увеличила усилията си за отстраняване на фалшиви профили, когато забележи подозрителна активност. \"Фейсбук\" подканва потребителите към повече гражданско чувство и отговорност, както и към усилия за образоване на избирателите. Компанията е работила в тясно сътрудничество с властите, включително с Федералната служба за информационна сигурност на Германия (BSI), за да следи по време на кампанията потенциални заплахи за сигурността. \"Анализите показаха, че нивото на фалшиви новини бе относително ниско\", казва Алън, бивш британски депутат и настоящ член на Камарата на лордовете в Лондон.", "date": "2017.09.28", "title": "\"Фейсбук\" обяви, че е закрила хиляди фалшиви профили преди изборите в Германия"}
{"url": "http://www.dnevnik.bg/biznes/2017/09/28/3049840_avgust_beliaza_poreden_rekord_na_chujdite_turisti_no/", "text": "Общо 1.2 млн. чужденци са били в България на почивка или на екскурзия през август 2017 г. Увеличението спрямо същия месец на 2016 г. е с 6.5%, сочат данните на Националния статистически институт. Броят им е рекорден от предкризисната 2008 г. насам. Една трета от чуждите туристи са общо от три държави - Германия (160 хил.), Русия (113 хил.) и Полша (106 хил.). Трите държави дадоха най-голям принос за българския летен туризъм и през миналата година, но сравнението на данните сочи намаление на полските туристи с 2.3 на сто, а на руските - с близо 15%. Статистическите данни за месеца показват, че намаляват посещенията на руски граждани и с други цели - на гости, на концерти и спортни мероприятия, в командировка. През август 2017 г. България е посетена от общо 119 хил. руснаци, докато 12 месеца по-рано те са били 138 хил., а в най-\"силната\" си 2013-та година - 159 хил. Общото увеличение на чуждите туристи се дължи на ръстове на по-малките пазари. За година година румънските туристи се удвояват до близо 100 хил. души, холандските са с 60% повече - 21.5 хил., шведите нарастват със същия процент до 8 хил. души., турските туристи са с 50% повече - общо 58 хил. души. Пристигналите на почивка от Великобритания са 50 хил., с 20% повече, отколкото през август 2016 г. , от Франция - с 44% повече или общо 26 хил. души, а от Израел - с 10% до 41 хил. души.", "date": "2017.09.28", "title": "Август беляза пореден рекорд на чуждите туристи, но руснаците намаляват"}
{"url": "http://www.dnevnik.bg/bulgaria/2017/09/28/3049847_mejdu_300_hil_i_400_hil_lv_sa_otneti_pri_obira_na/", "text": "Между 300 хил. и 400 хил. лева са откраднати при въоръжения грабеж на инкасо автомобил в столицата снощи, съобщи на пресконференция зам. главният секретар на МВР Георги Арабаджиев, цитиран от агенция \"Фокус\". Той посочи, че е ограбен инкасо автомобил пред трезор в жк \"Овча купел\".  Сигналът за обира е подаден  в полицията в 22.50 ч. От думите на Арабаджиев се разбра, че според разследващите охранителната фирма е подценила предписанията oт държавата. \"В резултат на такива неглижирания се случват инциденти като днешния\", заяви той. До момента извършителите остават неизвестни, като се знае, че са се придвижвали с високопроходим автомобил и са имали гладкоцевно оръжие, вероятно ловни пушки, което не са използвали. \"Използвали са единствено физическа сила, за да свалят служителите на инкасо автомобила, в резултат на което са им нанесли контузни рани\", каза Арабаджиев.", "date": "2017.09.28", "title": "Между 300 хил. и 400 хил. лв. са отнети при обира на инкасо автомобил, съобщи МВР"}
{"url": "http://www.dnevnik.bg/sport/2017/09/28/3049848_legendarniiat_bolid_na_shumaher_f2001_shte_bude/", "text": "Болидът, с който Михаел Шумахер спечели последната си победа в Монако, ще бъде продаден на търг, обяви компанията Sotheby’s. Наддаването за легендарния F2001 на \"Ферари\" ще се проведе на 16 ноември в Ню Йорк по време на вечерен търг за съвременно изкуство. Очакванията са за автомобила да бъдат платени над 4 млн. долара. Той беше описан като \"най-важния съвременен болид във Формула 1\". \"Радостни сме да се включим в празненствата по случай 70-годишнината на \"Ферари\", като предложим шампионския болид на Михаел Шумахер през ноември. \"Ферари\" и Шумахер са най-великите имена в моторните спортове, като в представите на обществото са синоним за най-големи постижения в сферата\", каза директорът на Sotheby’s Contemporary Art в Ню Йорк Грегори Било. Той постави F2001 сред най-ценните експонати в съвременното изкуство, като го нареди до творбите на Анди Уорхол. През 2001 г. с него Шумахер спечели една от седемте си титли във Формула 1. Тогава германецът защити шампионския си успех от 2000-а година и влезе в серия, стигнала пет поредни титли. С F2001 бившият пилот на \"Ферари\" постигна последната си пета победа в едно от най-емблематичните състезания във Формула 1 - Гран при на Монако.", "date": "2017.09.28", "title": "Легендарният болид на Шумахер F2001 ще бъде продаден на търг в Ню Йорк"}
{"url": "http://www.dnevnik.bg/sviat/2017/09/28/3049851_v_london_jiveiat_stotici_hiliadi_skriti_bezdomnici/", "text": "Зад всеки човек, който живее в Лондон без покрив над главата, стоят 13 \"скрити бездомници\". Това са хора, които официалната статистика не обхваща в тази категория, но преспиват по приятели и познати (т.нар. sofa surfing), автобуси, изоставени сгради или срещу секс с непознати. Това твърди проучване на общинския съвет на Лондон, цитирано от фондация \"Томсън Ройтерс\". То е разпространено в сряда и в него има заключение, че официално най-малкото 12 000 души в британската столица нямат дом, често рискуват да станат жертва на насилие и не получават някаква социална помощ. Но в текста се допълва, че близо 225 000 лондончани на възраст между 16 и 25 години преспиват където им падне, защото нямат къде да се приберат, и някои си осигуряват топло легло чрез \"секс за оцеляване\". \"Спящите по улиците са само върхът на айсберга. Т.нар.   е масово разпространена практика и тези хора рискуват да попаднат в опасни връзки с напълно непознати, насилие и експлоатация\", казва Саян Бери, председател на комисията по жилищно настаняване. В доклада се посочва, че особено податливи на това да станат \"скрити бездомници\" са младите хора, членовете на хомосексуалните общности, търсещите убежище и подложените на домашно насилие. \"Заради пропуски в сегашната политика мнозина от тях не могат да получат подкрепа или изобщо не търсят помощ\", допълва Бери. Само една пета от младите \"скрити бездомници\" се свързват с местните власти и 20% от тях са връщани, без да получат помощ. \"Томсън Ройтерс\" припомня по този повод, че наемите в Лондон са сред най-високите в света и нормално жилище обикновено струва над 1800 паунда (2400 долара) на месец според данни на Landbay, отдаваща жилища под наем. През април 2018 г. влиза в сила закон, изискващ от местните органи на властта да се борят с появата на бездомни, хора като подпомагат всеки, изгубил жилището си. Критиците на тази мярка казват, че правителството не е обяснило как общинските съвети ще могат да изпълняват наложеното от закона задължение.", "date": "2017.09.28", "title": "В Лондон живеят стотици хиляди \"скрити бездомници\""}
{"url": "http://www.dnevnik.bg/photos/2017/09/28/3049639_fotogaleriia_hju_hefnur_koito_suzdade_mujkata/", "text": "Хю Хефнър - основател на легендарното мъжко списание \"Плейбой\" и империята около него,   в едноименното си имение в Лос Анджелис. С него приключва и една глава от историята на популярната култура и секса през XX в., формирала фантазиите на поколения мъже, освободила половите нрави от някои стереотипи, но наложила други. На снимката: Хефнър по време на 52-ия филмов фестивал в Кан на 14 май 1999 г. в Кан, Франция, със своите плеймейтки", "date": "2017.09.28", "title": "Фотогалерия: Хю Хефнър, който създаде мъжката сексуална фантазия на XX в."}
{"url": "http://www.dnevnik.bg/sport/2017/09/28/3049822_senator_obvini_ruskite_trolove_za_razrastvaneto_na/", "text": "Американски сенатор обвини руските интернет тролове за разрастването на скандала между президента Доналд Тръмп и спортистите в САЩ. Те \"наливат масло в огъня\", като подклаждат напрежение и от двете страни, обяви републиканец Джеймс Ланкфорд oт Оклахома. В последните дни Тръмп стана обект на масово недоволство, след като оспори правото на играчите да протестират по време на американския химн и призова за уволнение на всеки, който прибегне до подобни действия. Президентът обвини протестиращите спортисти в абсолютно неуважение към страната, химна, националния флаг и всички военни. Toй дори ги нарече \"кучи синове\". Това доведе до безпрецедентна вълна от протести по време на мачовете, в която за пръв път се включиха състезатели и отбори извън Националната футболна лига (НФЛ). \"Наблюдавахме, дори и този уикенд, как руснаците и тяхната фабрика за тролове, техните интернет потребители, започнаха да публикуват съобщения с хаштаг #TakeAKnee и в същото време такива с хаштаг #BoycottNFL\", заяви Ланкфорд, който е член на разузнавателна комисия на Сената. Изявлението му идва в момент, когато конгресмените разследват  предполагаемата намеса на Москва в президентските избори през 2016 г.  Разследването е съсредоточено върху това как \"руските агенти използват социалните медии, за да разпространяват предизвикващо разделение политическо съдържание\". \"Те подкрепят аргументите и на двете страни, за да се вдигне още по-голям шум в САЩ и да направят един голям проблем да изглежда като още по-голям проблем. Целта им е да наложат разделение в тази страна\", каза още Ланкфорд. Той не е представил доказателства, които да потвърдят изявлението му, предава \"Ройтерс\". Съветник на Ланкфорд заяви, че разузнаването е показало, че \"руските операции за тролене\" разчитат на социалните мрежи, за да се намесят в американските проблеми, като \"се връщат към миналогодишните президентски избори в опит да внесат разделение между американците\". Подобна дейност се случва от години и в Европа, допълни съветникът, цитиран от \"Ройтерс\". Уебсайт, създаден от изследователи, работещи с Алианса за гарантиране на демокрацията, е показал наличието на хиляди туитове, популяризиращи двете страни на дебата между Тръмп и спортистите. По данни от сайта публикациите идват от над 600 профила, които според анализаторите са на потребители, традиционно разпространяващи руска пропаганда в мрежата за \"Туитър\". Алианса за гарантиране на демокрацията е двупартиен, трансатлантически проект за борба с руската дезинформация.  Помощникът на Ланкфорд е заявил пред Сената, че уебсайтът може да се счита за много надежден. По-рано този месец \"Фейсбук\" обяви , че са били похарчени близо 100 000 долара за реклами от операция, свързана с фалшиви профили и страници, вероятно действащи от Русия. Кампанията е действала между юни 2015 г. и май тази година. Близо 3000 реклами и 470 \"неавтентични\", свързани помежду си профила са разпространявали поляризиращи възгледи по теми като имиграция, расови въпроси и правата на ЛГБТ общността. Отделно 50 000 долара са били заделени за 2200 реклами с \"потенциален политически заряд\", които вероятно са били създадени в Русия, гласеше изявлението на \"Фейсбук\". Според служител на компанията съществуват връзки между рекламите и известна \"фабрика за тролове\" в Санкт Петербург. Русия отрича да е оказвала влияние върху президентските избори. Тръмп от своя страна определи твърденията за потенциалното съглашателство между предизборния му щаб и Москва като фалшиви новини.", "date": "2017.09.28", "title": "Сенатор обвини руските тролове за разрастването на скандала между Тръмп и спортистите"}
{"url": "http://www.dnevnik.bg/bulgaria/2017/09/28/3049732_na_poslednoto_si_zasedanie_sudebniiat_suvet_otkaza_da/", "text": "На последното заседание на пленума на Висшия съдебен съвет (ВСС) мнозинството от членовете му отказаха да се отчетат за свършеното през последните 5 години. Предложението бе на председателя на Върховния касационен съд (ВКС) Лозан Панов, но не бе прието: 9 гласа \"за\" и 10 \"против\". На заседанието присъстваха 19 от 25 членове, отсъстваше главният прокурор Сотир Цацаров, който е на посещение в чужбина. А председателят на Върховния административен съд Георги Колев си тръгна в началото на заседанието.  Мандатът на ВСС изтича на 3 октомври, ден по-рано обаче за последно ще заседава съдийската колегия, която трябва да освободи от длъжност новоизбраните членове от съдийската квота и да избере временен шеф на Софийския градски съд  след приетата оставка на Калоян Топалов .  Церемонията по встъпването на новия състав на съдебния съвет ще е на 3 октомври в столичната Съдебна палата. заяви преди заседанието на съвета  която е част от малцинството. Тя каза, че не може да отличи едно конкретно решение като най-срамно, а по-скоро цели тенденции. Отличи безпринципността при доста важни ситуации, когато не е било ясно от какво са продиктувани действията на членовете на ВСС. Подчерта, че показател за това е, че част от решенията им са били и очевидно противозаконни, защото са отменени от Върховния административен съд (ВАС). Тя посочи и свършените неща като първите сериозни стъпки в съдебната карта и общата деловодна система. Допълни, че на новия съвет му предстои много работа. също бе сред малцината, които пожелаха да коментират пред журналистите отминалите 5 години, но се съсредоточи върху доброто. \"Съветът свърши много работа, включително и невидяна\", обяви Колева. Сред скандалите, които обществото ще помни, тя първо посочи отново кадровите решения на ВСС. На въпроса дали членовете на съвета са били принципни при назначенията, тя отвърна:  За финал Колева, която на няколко пъти гласува заедно с \"малцинството\" в съвета заяви, че ще се върне към адвокатската професия и е приключила с предизвикателствата, защото иска \"нещо по-постоянно и по-трайно - включително и като ценности.\" Друг член на съвета-  , от мнозинството - заяви, че ѝ трябва време за лична равносметка. \"Нека мине време и сама да премисля. Може времето да ни осъди – може някое решение сега да изглежда вярно, пък да се окаже, че не е вярно\", коментира тя Бащата на жената, от която депутатът от ДПС Делян Пеевски има дете - Васил Петров, отказа да коментира дейността на съвета. Той само каза: \"Довиждане на всички\". ", "date": "2017.09.28", "title": "На последното си заседание съдебният съвет отказа да даде отчет на работата си"}
{"url": "http://www.dnevnik.bg/bulgaria/2017/09/28/3049886_pet_partii_prizovaha_bnb_da_ne_odobriava_stoian/", "text": "В обръщение към управителния съвет на БНБ пет партии го призоваха да не дава съгласието си бившият председател на Комисията за финансов надзор Стоян Мавродиев да оглави Българската банка за развитие. Сред аргументите е провалът му като шеф на финансовия надзор покрай фалита на КТБ, експертизата му в областта на откриването на офшорни сметки, предоставянето на неверни сведения и спорната му репутация. Мавродиев е избран за член на управителния съвет и изпълнителен директор на държавната банка, подчинена на Министерството на икономиката, а от встъпването му в длъжност го дели само разрешението на централната банка. Движение \"Да, България\", ДСБ/Нова Република, \"Зелените\", Българският земеделски народен съюз и ДЕОС напомнят в открито писмо, че законът задължава БНБ да разгледа и обсъди събраните за лицето данни, включително и тези които съставляват основание за съмнение за неговата надеждност, пригодност и възможност за възникване на конфликт на интереси. Те изтъкват, че в публичното пространство са налице множество обективни данни, които оспорват надеждността и пригодността на Мавродиев да заеме позицията. \"Мавродиев доказано се провали като председател на Комисия по финансов надзор, която трябваше да се задейства и предотврати престъпната схема КТБ - банката и свързани с нея лица са поднадзорни на ръководената от Мавродиев институция и се ползваха с неговото благоволение\", пишат петте политически формации и припомнят, че загубите за обществото са над 4 млрд. лв. плюс стотици милиони инвестиции, загробени в акции и облигации на свързани с КТБ лица. В отвореното писмо се напомня, че кандидатът да оглави банката за развитие, чиито активи са за над 2.2 млрд. лв., е известен експерт в предоставянето на услуги за създаване на офшорни компании и сметки. \"Спорната репутация на новия банкер е затвърдена и от свързването на името му с делото за \"кокаиновия крал\" Евелин Банев-Брендо, наред с множеството информации за неговия управленски провал в КФН и забъркването му в редица скандали\", продължава писмото. В него се напомня, че Мавродиев е представил неверни сведения, за да ползва кредитна карта с по-ниска преференциална лихва, което е констатирано и от Софийска градска прокуратура, звено \"Антикорупция\" по пр. № 7216/2015г. Стоян Мавродиев няма нито ден стаж на ръководна позиция в друга банка, като е очевидно, че стажът му като председател на финансовия регулатор КФН или като \"ковчежник\" на ПП ГЕРБ не може по разумен начин да се приеме като адекватен опит, изтъкват петте партии. Според тях изброените обстоятелства, поотделно и в своята съвкупност, обосновават съмнение относно надеждността на Стоян Мавродиев и по силата на чл. 11, ал. 2, т. 9 от Закона за кредитните институции съставляват пречка за одобряването му за член на управителния съвет на ББР. БНБ трябва да е научила уроците от провала КТБ и нуждата банките да се управляват по прозрачен начин от хора с морал, адекватен опит и професионализъм. Одобряването на лице със спорен интегритет за член на управителен съвет на банка противоречи на целта на закона за осигуряване на стабилна, надеждна и сигурна банкова система и защита на интересите на вложителите, продължава писмото. Авторите му напомнят, че ако БНБ одобри кандидатурата, \"ще абдикира под политически натиск от основата си функция за надежден гарант за стабилността на банковата система\".", "date": "2017.09.28", "title": "Пет партии призоваха БНБ да не одобрява Стоян Мавродиев за шеф на банката за развитие"}
{"url": "http://www.dnevnik.bg/biznes/2017/09/28/3049897_kitaiska_kompaniia_iska_da_izgradi_promishlena_zona_za/", "text": "Китайската компания CHEС (China Harbour Engineering Company), чиято дейност е свързана с мащабно строителство предимно в областта на инфраструктурата, проявява инвестиционен интерес към черноморските пристанища във Варна и Бургас. Това се разбра след провелата се среща в Пекин между делегация на ГЕРБ и генералния директор на фирмата Лин Ичонг, съобщиха от пресцентъра на политическата сила. На нея присъстваха и кметовете на няколко общини, разположени по Черноморието. Те заявиха, че за този регион на България е много важно да бъде изградена магистрала между Варна и Бургас. Това щяло да се отрази на икономиката и туризма. \"За развитието на икономиката е от значение да се увеличи и капацитетът на пристанищата в големите областни центрове\", допълни народният представител и председател на парламентарната група за приятелство с Китай Димитър Бойчев. Ръководителят на маркетинговия отдел на CHEC Уанг Юнжонг уточни, че вече е бил във Варна, за да разгледа пристанището. По думите му китайската компания се интересува от възможността за създаване на промишлена зона за износ на зърнени продукти. Строителният гигант е изградил много пристанища, сред които и най-голямото в свата – това в Шанхай. От компанията увериха, че при строителните работи на свои обекти приоритетно наемат местна работна ръка и влагат много усилия за внедряването на екологични технологии.", "date": "2017.09.28", "title": "Китайска компания иска да изгради промишлена зона за износ на зърнени продукти на пристанището във Варна"}
{"url": "http://www.dnevnik.bg/video/2017/09/28/3049890_video_riadko_goliam_diamant_se_predlaga_na_turg_prez/", "text": "Изключително чист бял диамант с впечатляващите 163.41 карата ще бъде предложен на търг на 14 ноември от аукционната къща \"Кристис\" (Christie's). Компанията, която организира глобалното наддаване в Женева, обяви в четвъртък, че най-големият диамант с такова качество, предлаган някога на пазара, е 110 карата. \"Така че този камък е 50% по-голям от предишния. Това е нещо изключително рядко\", обясни Франсоа Кюриел, отговарящ в аукционната къща за Европа и Азия. Скъпоценният камък е открит миналия февруари в Източна Ангола. Преди обработката той е бил 404.20 карата, което го прави най-големият диамант, откриван някога в страната. Сега диамантът е шлифован във форма на изумруд и може да бъде отделян от обкова на огърлица от бяло злато, малки диаманти и изумруди. В следващите седмици рядко срещаният скъпоценен камък ще бъде демонстриран в Хонконг, Лондон, Дубай и Ню Йорк.", "date": "2017.09.28", "title": null}
{"url": "http://www.dnevnik.bg/politika/2017/09/28/3049883_ninova_da_se_izvini_na_sudiiata_globil_shvedskiia/", "text": "Най-голямата магистратска организация - Съюзът на съдиите, поиска лидерът на БСП Корнелия Нинова да се извини на съдията, когото е \"охулила, задето е разгледал делото и приложил закона\", както и на потърпешвата камериерка от Слънчев бряг, която без видима причина бе брутално изритана в главата. Повод за призива на организацията стана пост в страницата на Нинова в социалната мрежа \"Фейсбук\". \"Чия съвест се поставя под съмнение тогава и по каква причина представител на законодателния орган си позволява превратни внушения за дейността на онези, които прилагат закона, приет от законодателя?!\", пита съдийската организация. И припомня, че съдът не приема законите, а ги прилага. \"А дори когато се налага да консултира законодателя в напълно легитимна форма, последният рядко се съобразява с предложенията на прилагащите закона\", посочват за финал от Съюза на съдиите.", "date": "2017.09.28", "title": "Нинова да се извини на съдията, глобил шведския турист, настоява колегията"}
{"url": "http://www.dnevnik.bg/politika/2017/09/28/3049906_prof_ognian_gerdjikov_shte_oglavi_suveta_po/", "text": "Председателят на 39-ото Народно събрание и професор по гражданско и търговско право в СУ \"Св. Климент Охридски\" Огнян Герджиков, който бе и служебен премиер на президента Румен Радев, ще оглави Консултативния съвет по законодателство към председателя на 44-ия парламент Димитър Главчев. \"Ще започнем работа към средата на следващия месец\", обясни пред \"Дневник\" проф. Герджиков. В последните седмици ГЕРБ отправи критики към служебния кабинет на проф. Герджиков заради решението му страната ни да преговаря за закупуване на шведски изтребител \"Грипен\". От стенограма от заседанието на кабинета \"Борисов 3\" се разбра, че \"папката с нарушения на служебния кабинет\" може да бъде пратена в прокуратурата. Съветът по законодателство към Димитър Главчев ще има консултативен характер и ще дава аргументирани становища по законопроектите. Подобен съвет е функционирал по времето, когато проф. Герджиков е бил председател на Народното събрание. Като председател на 42-ия парламент Михаил Миков също покани проф. Герджиков да оглави съвета по законодателство, но заради краткия мандат на Народното събрание той не заработи.", "date": "2017.09.28", "title": "Проф. Огнян Герджиков ще оглави съвета по законодателство в парламента"}
{"url": "http://www.dnevnik.bg/biznes/2017/09/28/3049926_valeri_simeonov_reshi_otpadaneto_na_klasovete_za/", "text": "Искането на работодателите за отпадане на допълнителното трудово възнаграждение за придобит трудов стаж и професионален опит отпадна от дневния ред на Националния съвет за тристранно сътрудничество (НСТС). Това стана, след като председателят на тристранката Валери Симеонов се съобрази с желанието на КТ \"Подкрепа\", съобщава БТА. \"Предложението на бизнеса не е било обсъдено в комисиите към Съвета за тристранно сътрудничество, каквато е процедурата\", аргументира решението си вицепремиерът Симеонов. Това беше една от темите на днешното заседание на съвета. Така социалните партньори ще обсъдят само промените в Кодекса на труда и в Закона за безопасни условия на труд. Идеята за премахване на допълнителното трудово възнаграждение за придобит трудов стаж и професионален опит беше лансирана през юли, след като представители на бизнеса разговаряха със Симеонов. След срещата с тях той заяви, че  подкрепя искането т.нар. класове за прослужено време да отпаднат.  Вицепремиерът посочи, че такава практика няма другаде в Европейския съюз. Освен това била дискриминационна спрямо младите работници. След това обаче последва остра реакция от страна на синдикатите, които обясниха, че това е единственият сигурен вариант за някакво увеличение на заплатите през годините. Те успяха да си организират среща със Симеонов и премиера Бойко Борисов, след която вицепремиерът заяви, че е  направил грешка , като е изказал лично мнение. Няколко дни по-късно Асоциацията на организациите на българските работодатели (АОБР) поиска официално  отмяна на допълнителното трудово възнаграждение  за придобит стаж. Решението им беше подкрепено и от Конфедерацията на работодателите и индустриалците в България (КРИБ).", "date": "2017.09.28", "title": "Валери Симеонов реши отпадането на класовете за прослужено време да не се обсъжда днес в тристранката"}
{"url": "http://www.dnevnik.bg/politika/2017/09/28/3049927_gerb_otnovo_predlaga_maksim_minchev_za_generalen/", "text": "ГЕРБ отново предлага Максим Минчев за генерален директор на Българската телеграфна агенция (БТА). Кандидатурата му е внесена в деловодството на парламента от депутата Тома Биков. Процедурата по избор на нов генерален директор на БТА бе открита миналата седмица, а  изборът трябва да се състои до 21 октомври . Други кандидати за поста няма. Минчев е генерален директор на БТА от 2003 г., но на 21 декември 2017 г. изтича първият му мандат на поста по приетия през 2011 г. закон за БТА. През 2012 г. той бе единствен кандидат за поста, предложен от ГЕРБ. Според закона за БТА един човек има право да заема поста два мандата от по 5 години. Това значи, че Минчев може да е генерален директор на БТА до 2022 г.", "date": "2017.09.28", "title": "ГЕРБ отново предлага Максим Минчев за генерален директор на БТА"}
{"url": "http://www.dnevnik.bg/biznes/2017/09/28/3049925_zaradi_zavisimost_na_suda_bulgariia_e_mejdu_seishelite/", "text": "България се нарежда на 48-о място от 159 държави и територии, включени в \"Икономическа свобода по света: годишен доклад 2017\", изготвен от  канадския институт \"Фрейзър\"  и  разпространен за България от Института за пазарна икономика . Докладът представя картината през 2015 г. - последната година, за която има налични официални данни за всички страни, и България редом с Румъния, Руанда, Албания и Кипър сред водещите пет по подобряване на икономическата свобода в периода 2000 - 2015 г. Поради тази причина България се е изкачила от 104-о на 48-о място. В световен мащаб икономическата свобода слабо се увеличава спрямо миналогодишното издание, а за последните три десетилетия пропастта между развитите и развиващите се страни се свива значително, цитира БТА част от заключенията в доклада. Хонконг и Сингапур отново са на челните две позиции, а топ 10 се допълва от Нова Зеландия, Швейцария, Ирландия, Великобритания, Мавриций, Грузия, Австралия и Естония. Изследването измерва икономическата свобода (свободния избор, конкурентните пазари, защитата на частната собственост, принципите на правовата държава и т.н.), анализирайки политиките и институциите в 159 държави. Представянето на държавите се измерва по скала от нула до десет точки, като 10 точки е максималната икономическа свобода. От ИПИ припомнят, че докладът емпирично доказва, че по-високата икономическа свобода води до: - по-високи доходи на човек от населението; - по-голям дял на доходите на най-бедните 10% от населението; - по-малък дял на хората в бедност; - по-дълга продължителност на живота; - по-добра защита на гражданските свободи; - по-голям икономически растеж. Резултатът на България в тазгодишното изследване е 7.39 точки от максималните 10 (при 7.37 т. и 50-то място в миналогодишното), което нарежда страната на 48-о място между Катар и Сейшелите (с по-висок резултат) и Бахрейн и Ботсвана (с по-нисък). Мястото на България е обусловено от оценката на икономическата свобода по няколко показателя: размер на правителството (7.01 т.), съдебна система и право на собственост (4.88 т.) - България продължава да получава най-ниска оценка именно за тази група показатели, коментират от ИПИ. Основните причини за това са ниските оценки за независимостта и безпристрастността на съда, както и доверието в полицията. От всичките 42 индикатора в индекса най-ниската оценка за България за поредна година е за независимостта на съда - 3.37 т. от максималните 10 точки. По този показател страната е постигнала най-добър резултат преди 17 години - 4.18 пункта. Същото важи и за \"безпристрастност на съда\" - през 2000 г. е отчетено 4.51 пункта, след което до днес България никога не е получавала над 4 пункта. По показателя \"правно прилагане на договорите\" в класацията няма никаква промяна от 2000 г. насам - за България стои непрекъснато показател 4.77 пункта. Други показатели са: достъп до сигурни и стабилни пари (9.36 т.), свобода на международната търговия (8.13 т.), регулиране на кредита, труда и бизнеса (7.57 т.) - резултатът е следствие от относително слабото регулиране на кредитните пазари и същевременно - от тежките регулации за труда и бизнеса, отбелязват от Института. Оценките отразяват сериозните регулации при наемането и освобождаването на работници, тежката и скъпа бюрокрация, множеството административни изисквания към бизнеса, както и високото ниво на възприятията за корупция. От ИПИ посочват, че предвид ниската база България е на второ място след Румъния по най-висок ръст на резултата в индекса в периода 2000 - 2015 г. Но докато Румъния вече е на 20-то място в света, слабата съдебна система в България все още задържа страната сред държавите от Африка и Близкия изток и подкопава развитието на икономиката", "date": "2017.09.28", "title": "Заради зависимост на съда България е между Сейшелите и Бахрейн по икономическа свобода"}
{"url": "http://www.dnevnik.bg/sport/2017/09/28/3049888_baiern_obmislia_smianata_na_ancheloti_tuhel_e_purvi/", "text": "\"Байерн\" обмисля да се раздели с треньора Карло Анчелоти, съобщава \"Билд\". Бъдещето на италианския специалист ще стане ясно след извънредна среща на ръководството на баварците по-късно през деня. Италианецът е поставен под напрежение след неубедителните игри и тежката загуба от ПСЖ (0:3) в Шампионската лига. При завръщането в Мюнхен той отказа да коментира въпроса за бъдещето си. Според информацията първи вариант за заместник на Анчелоти е бившият треньор на \"Борусия\" (Дортмунд) Томас Тухел. Германецът беше начело на жълто-черните за два сезона, но напусна поста си след края на миналия заради разногласия с ръководството на клуба. \"Байерн\" игра слабо и  загуби с 0:3 при гостуването на ПСЖ  в групите на Шампионската лига. След мача Анчелоти получи критики заради избора си на стартов състав и тактическите указания по време на срещата. Италианецът смята, че ранният гол е повлиял на развоя. \"Това е поражение, за което се налага да говорим и обсъдим. Длъжни сме да анализираме тази загуба и да си направим изводите. Това, което видяхме на терена в този мач, не беше \"Байерн\". Сега е моментът да се покажат характерът и манталитетът на истинския \"Байерн\". Трябва да покажем, че все още сме силен отбор\", каза изпълнителният директор на баварците Карл-Хайнц Румениге на вечерята на отбора след загубата от ПСЖ. Според медиите в Германия начело на баварците може да застане Юлиан Нагелсман, който постигна силни резултати с \"Хофенхайм\". Единият вариант е те да доиграят сезона под ръководството на помощник-треньора Вили Саньол и през лятото да дойде Нагелсман.", "date": "2017.09.28", "title": "\"Байерн\" обмисля смяната на Анчелоти, Тухел е първи избор"}
{"url": "http://www.dnevnik.bg/detski_dnevnik/2017/09/28/3049934_da_priberesh_muzeiko_v_djoba_si/", "text": "С помощта на технологиите детският научен център \"Музейко\" вече влиза и в дома на децата. Днес от центъра представиха  портала MyMuzeiko  (\"Моят Музейко\"), който позволява на посетителите да пренесат у дома образователното си преживяване. Платформата е подкрепена от компанията \"Виваком\". Благодарение на технологиите с My Muzeiko е възможно персонализиране на наученото в центъра. Системата работи с помощта на мобилни четци, разположени на територията на целия музей. Чрез специално инсталирано на тях Android приложение посетителите могат да сканират гривните си за вход и така да отбележат кои научни области са интересни за тях. Тези сфери на интереси се генерират автоматично в профила, който всеки родител или посетител може да си създаде в платформата My Muzeiko. Чрез нея те ще получават най-новата и интересна информация в съответните области, поднесена на достъпен за децата език. Платформата може да се използва както на компютър, така и на таблет или мобилен телефон, а профилите се създават лесно с регистрация и са добре защитени, уверяват от центъра. Скоро посетителите му ще имат достъп в портала не само до информация по темите, които ги вълнуват, но и до собствените им снимки и видеоклипове, направени в \"Музейко\". Предстои разработване на специална секция за учители в My Muzeiko. Една от целите на уеб портала е да се развие като платформа за практични интерактивни учебни дейности, които учителите да използват в час. My Muzeiko е разработен от компанията Indeavr и екип на детския научен център с технологичната подкрепа на \"Виваком\". Информационното съдържание на платформата се подготвя с подкрепата на \"БГ Наука\" и \"BBC Знание\".", "date": "2017.09.28", "title": "Да прибереш \"Музейко\" в джоба си"}
{"url": "http://www.dnevnik.bg/bulgaria/2017/09/28/3049949_valeri_zaprianov_i_vasilena_matakieva_vlizat_v/", "text": "Съветът за електронни медии (СЕМ) единодушно е утвърдил състава на управителния съвет на БНТ, съобщиха от държавната телевизия. Управителният съвет се състои от петима членове, като негов председател по право е  новоизбраният генерален директор Константин Каменаров . Освен него в УС на държавната телевизия влизат Валери Запрянов, Василена Матакиева, Антон Андонов и Зина Трифонова. Техните ресори ще бъдат определени на първото заседание на ръководния орган първото заседание на ръководния орган на БНТ. Валери Запрянов е журналист, председател на управителния съвет на Българския медиен съюз, в който членуват \"Монитор\", \"Банкер\", \"Марица\" сайтът \"Блиц\" и др. Той е един от създателите на в. \"Стандарт\", бил е главен редактор на сп. \"Сега\" и седмичното сп. \"Тема\", на което бе издател. През 1996 г. бе директор на \"Канал 1\" на БНТ. Бил е зам.-председател на Съюза на издателите в България. Василена Матакиева е журналист, известна като водещ на спортните новини на БНТ и коментатор. Член е на медийния съвет на Българския олимпийски комитет. През 2005 г. е пресаташе на БОК. От 2009 г. е преподавател в магистърската програма по спортна журналистика в Националната спортна академия. Антон Андонов също е журналист, познат от екрана на \"Нова телевизия\", където водеше предаването \"Събуди се\". Работил е по проекти на БНТ като Детската Евровизия и \"55 лица от Вашия живот\". От държавната телевизия посочват, че той има близо 15-годишен опит в медии като автор за различни български и чуждестранни списания и сценарист и редактор в различни телевизионни формати в трите национални телевизии. Зина Трифонова има опит в държавната администрация. Била е член на Комисията за регулиране на съобщенията, избрана през 2002 г. от квотата на Народното събрание. Работила е като юрисконсулт в Комитета по пощи и далекосъобщения, управление \"Правно\", била е ръководител на дирекция \"Правна\" на Министерство на транспорта и съобщенията. От 2007 г. има самостоятелна адвокатска практика.", "date": "2017.09.28", "title": "Валери Запрянов и Василена Матакиева влизат в управителния съвет на БНТ"}
{"url": "http://www.dnevnik.bg/analizi/2017/09/28/3049810_za_lipsata_na_chovechnost/", "text": "Затова и отвореното писмо на Евелина Добрева, адресирано чрез социалните мрежи до министъра на здравеопазването  проф. Николай Петров , в което тя от първо лице описва обстоятелствата около смъртта на съпруга си Спас Добрев, ни изправя (като общество) пред подобно \"ценностно изпитание\". Тъй като в него г-жа Добрева, след като с разтърсваща искреност описва разтакаванията и циничното бездействие, увенчани с летален изход, стига до извода, че съпругът ѝ не е починал от \"остра сърдечна и дихателна недостатъчност\" (каквато е конкретната му медицинската диагноза), а от И то сред представители на лекарската професия, която от древни времена има своя етичен кодекс. Можем ли с ръка на сърцето да оспорим тази диагноза? Да твърдим, че това е изолиран случай, който в никакъв случай не бива да се екстраполира върху цялата ни здравна система? И още по-малко пък от него следва да се извличат изводи за състоянието на морала или на човечността в днешното българско общество? Де да беше така! Лично мен писмото на Евелина Добрева (моите искрени съболезнования към нея и поздравления за доблестта ѝ) ме разтърси двойно, връщайки ме към една друга есен, седем години назад, когато изминах същия път след инсулт на много близък човек. Същото чакане на \"Бърза помощ\" от час и петнайсет минути, същите обаждания на телефон 112, където винаги различен глас любезно обещаваше да провери с думите, че има много повиквания, а пък линейката е в задръстване. Същите усилия за смъкване по стълбите (шофьорът помагаше, макар да сподели притеснението си, че е прекарал инфаркт!), същата изкорубена отвътре линейка (празна, безсмислено празна – що за спешна помощ е това?) с ужасно раздрънкани амортисьори, в която трябва да полагаш огромни усилия да не би твоя близък да се нарани по пътя. И същата добронамерена, ала безпомощна лекарка, която по пътя играеше ролята на диспечерка, търсейки свободно място в някоя реанимация. На два пъти шофьорът обръщаше, защото се оказваше, че няма да ни приемат нито в \"Пирогов\", нито в Александровска болница. Не искам да разказвам нататък, защото продължението – в рамките на една седмица – и неговият край ми дават основанието да предположа, че знам какво изпитва г-жа Добрева. И мога само да съм съпричастен на болката ѝ. В каквато ситуация, предполагам, се е озовавал всеки, минал по онзи неописуем път, свършващ \"щом скръбта и воплите ни ревнат над смъртта\" (Шекспир, \"Макбет\", превод Ал. Шурбанов). В писмото си г-жа Евелина Добрева поставя обаче и редица въпроси, които не могат да са само реторични. Нито пък техният отговор се изчерпва само с уволнението на един екип на \"Пирогов\", чийто морал е несъвместим със здравната етика. за 12-те линейки, които обслужват в събота град като София с население от милион и половина жители. Без да сме специалисти в Спешната помощ, даже само като данъкоплатци и потърпевши, не можем да не запитаме: нима е допустимо това? Сигурно ще ни се дадат специализирани отговори защо нещата са такива, каквито са: че съществуват и специални кодове в Спешната помощ, тоест, че гражданите невинаги ясно мотивират необходимостта да бъдат посетени от лекарски екип и явно не са обучени за това (а кой да ги обучи?); че продължават да напускат лекари и няма екипи (а кой да ги назначи?), че липсват линейки и т.н. В тази сфера гражданите са лаици и те наистина не са \"в детайлите\", но пък виждат цялостната картина, която им се струва отчайваща. Позволявам си обаче да твърдя, че ръководството на Спешната помощ и Министерството на здравеопазването, което може би познава детайлите, изглежда, от години не вижда тъкмо цялостната картина, която все ни изправя пред покрусата на \"ценностно изпитание\". И затова пак (не знам за кой път) сигурно ще трябва да се запитаме: а нима от отделените над 4 млрд. лв. пари за здравеопазване не е възможно да се закупят още линейки или да се оборудват празните? Нима е толкова невъзможно дори за България? И нима е невъзможно да се отдели един задължителен бонус (при тази тежка работа), за да се привлекат специалисти в  Бърза помощ ? Това, пак повтарям, са \"техническите детайли\", които е немислимо да не намерят решение в една европейска държава. Инак имаме кауза за сериозен граждански натиск, доколкото По-страшното обаче е, че нямаме ясен отговор на по-сериозния въпрос в писмото на г-жа Евелина Добрева –  . Защото тази липса е много по-голяма и по-невъзвратима от 50 или 60 линейки, от съответното медицинско оборудване и бонусите за заплати. Тук нещата опират до подсеченото основание в сферата на човешките отношения, каквото е милосърдието. Да напомняме ли, че преди 1944 г. медицинските сестри са били (и то не на думи) \"милосърдни сестри\", че тяхно основно лечебно средство е била \"добрата грижа\" и човечното отношение към страдащите. Ясно е, че невинаги може да се излекува болният, ала трябва да се облекчат, доколкото е възможно, страданията му – на него и близките, изстрадващи болката му. Иначе животът се превръща в ад от отчайваща мъка, която блика наяве в случаи, каквито повдига споменатото открито писмо. В такива случаи човек си дава сметка, че по-страшно от смъртта може да е само съпътстващото я оскотяване, което изначално отрича всяко човешко достойнство. А защо тънем в него е въпрос без отговор. И тук съм предизвикан да направя един паралел, който нека не прозвучи кощунствено. Не знам имали ли сте домашен любимец и налагало ли ви се е да го водите спешно (и то нощем) във ветеринарна клиника. Такива клиники в България има и те не са никак малко. И трябва да призная, че най-стъписваща е разликата между тях и клиниките за хора в големите градове на страната. Има дежурни ветеринарни клиники, в които може да отнесете куче или котка по всяко време на денонощието. Звъните и миг след това ви отварят любезно, канят ви в чакалнята. Незабавно на регистратурата в отделен компютърен файл се снема картината на болестта (по вашите думи) и този файл се запазва в системата. Наоколо всичко свети от чистота. Ветеринарен лекар или сестра мерят температурата на любимеца ви. Ако е нужно – за минути се прави рентгенова снимка. При необходимост извършват хирургическа интервенция – дори в малките часове на деня. Животните-пациенти могат да останат за амбулаторно лечение, има и часове за свиждане, дава се любезна и изчерпателна информация по телефона! Очевидно ветеринарните лекари в България обичат животните. И това е белег за цивилизованост. С болка следва да се запитаме дали и хуманните лекари (така се казваше някога) обичат пациентите си? Когато отговорът е \"да\", това се нарича човечност.", "date": "2017.09.28", "title": "За липсата на човечност"}
{"url": "http://www.dnevnik.bg/biznes/2017/09/28/3049960_bulgariia_shte_nastoiava_da_bude_izvadena_ot/", "text": "България ще настоява международните превози да бъдат извадени от ограничителния пакет, включващ общо три седмици престой в Европа и връщането обратно в страната. Това заяви зам.-министърът на транспорта Ангел Попов при представяне на приоритетите в секторите \"Транспорт\" и \"Телекомуникации\" по време на българското председателство на Съвета на Европейския съюз, съобщава БТА. Той уточни, че налагането на ограничения за максималните възнаграждения на международните шофьори, каквито има във Франция, Италия, Австрия и Германия, също трябва да отпадне. По думите му българските фирми от бранша дават абсолютно същото максимално възнаграждение на международните шофьори, каквото е то в посочените европейски държави. \"За тези шофьори не може да се говори като за един обикновен работник, който работи на строеж, или за човек, който работи в болница\", подчерта Попов. Той добави, че заедно с България подобно мнение ще изразят Полша, Румъния, Унгария, Литва, Латвия и Чехия, но преговорите били изключително трудни и вероятно няма да завършат до края на годината. Идеята за т.нар. социален дъмпинг е част от законодателните промени във Франция и амбициите на президента на страната Еманюел Макрон да ги наложи и в целия Европейския съюз. С термина социален дъмпинг в Западна Европа се означава конкуренцията от източноевропейски работници с по-ниски заплати, социални осигуровки, данъци и по-либерално трудово законодателство. Така наети в командировка служители от тези страни е възможно да плащат социалните си осигуровки в родината си, а често и да получават заплатата си там. Това прави тези работници доста по-евтини за местните работодатели, а Франция вече ограничи тази възможност. Българските превозвачи също се обявиха против идеята.  Според тях, \"анонсирани като противодействие на социалния дъмпинг, те представляват механизъм, с който се упражнява нелоялна конкуренция с транспортните фирми\".", "date": "2017.09.28", "title": "България ще настоява да бъде извадена от ограничителния пакет за международните превози в ЕС"}
{"url": "http://www.dnevnik.bg/skorost/2017/09/28/3049957_razreshavaneto_na_jenite_da_shofirat_shte_uvelichi_s/", "text": "Решението за  падане на забраната жени да шофират  ще увеличи продажбите на нови автомобили в Саудитска арабия с до 20%, съобщи \"Ройтерс\", като се позова на прогноза на компанията LMC Automotive. В същото време сериозна част от около 1.3 млн. мъже, които сега работят като шофьори на дамите в страната, ще останат без работа. Факторът \"жена зад волана\" ще позволи продажбите на нови коли да тръгнат нагоре след срива от над 200 000 бройки между 2015 и 2017 година. Преди две години пазарът стигна нива от 858 000 купени автомобила, а очакванията за тази са регистрациите да са едва 644 хиляди. Основната причина е поевтиняването на петрола, довело до срив на приходите в държавната хазна. Според \"Мерил Линч\" падналата забрана води до появата на нови 9 млн. потенциални шофьори, сред които 2.7 млн. жени, които не са жители на Саудитска Арабия. Като друг страничен ефект се очаква увеличаване на дела на продажбите на луксозните марки. В момент 71% от сделките се реализират от компании като \"Тойота\", \"Хюндай-Киа\" и \"Нисан\".", "date": "2017.09.28", "title": "Разрешаването на жените да шофират ще увеличи с до 20% продажбите на коли в Саудитска Арабия"}
{"url": "http://www.dnevnik.bg/analizi/2017/09/28/3049784_ostavka_purvo_na_ministura_na_ikonomikata/", "text": "Имам цял списък с причини да искаме оставката на министър Караниколов. Ето ги: Караниколов започна министерстването със забрана на приватизацията на държавни предприятия и в рамките на броени месеци ескалира до експроприиране на частна собственост. Въпросът не е в това дали държавата може да организира добро управление на една или друга стопанска дейност и дали провеждането на определени политики не включва и държавни инвестиции в определени сектори. Въпросът е, че това трябва да се разглежда като изключение, за което трябва да има конкретна обосновка. Отприщването на безразборна \"стопанска инициатива\" на чиновниците корумпира държавата. Създава сива зона на хранилки, черни прасенца-касички, входно-изходни порочни кръгове. Всичко това е ресурсна база за отглеждане и разрастване на една специфична паразитна прослойка от плутократи, чиято основна компетентност е администрирането на корупционни схеми, най-важният социален капитал – зависимостите и порочните обвързаности, а главните лични качества – тоталната аморалност и безрезервна лоялност на омертата. Тази криминално-бюрократична класа е колективният Пеевски, Борисов реално е неин политически представител, а Цацаров – основен гарант за нейната безнаказаност. Това всъщност е конкретният окупационен еничарски корпус, пленил нашата република и държащ я в унизителното иго на страха. Тази прослойка неизбежно стига до едновременна приватизация на публичния ресурс и одържавяване на частна собственост, за да осигури хранителната си среда. Тя стокира в общински жилища, наглася обществени поръчки, превръща правосъдието в магураджийско гешефтарство, разлага журналистиката, преживя дребни битови благинки като безплатния суджук. При наличието на този колективен Пеевски няма нито пазар, нито гарантирана частна собственост. Накрая е все едно дали Пеевски ще придобие формално един или друг актив, или ще го контролира чрез държавните лостове, които държи в ръцете си. И, разбира се, от една (отдавна отмината) точка нататък в историите, които наблюдаваме в тази среда, просто няма добри. Караниколов е едновременно кариерен представител на тази прослойка и с дейността си извежда нейната роля в политиката и икономиката на нови нива. Всеки ден търпение към този герой и неговите господари е още една крачка към легитимирането и вкореняването на този модел. Оставка! Единият конкретен пример за това, което описвам по-горе, е рейдърството във военния сектор. Караниколов е инструмент и лице на добре координирана атака за враждебно овладяване на частна собственост. Лъже, отказва да дава обяснения за действията си, извращава закона. \"Спасява\" едно предприятие и едновременно погубва друго; притеснява се от една конкретна офшорка, но не се свени да поеме и продължи акцията на друга (Viafot); оправдава отнемането на лиценза на \"Емко\", но тотално игнорира основния правов принцип на пропорционалността; говори за пазарни принципи, при положение че откровено координира действията си с редица държавни институции и синдиците на КТБ, за да концентрира цялото възможно държавно надмощие; елиминира \"посредниците\", при положение че превръща държавата в посредник за буквалния обир на един договор от частно дружество. Ясно е, че в тази история няма добри, но многомесечната арогантна демонстрация на възможностите на държавата-мутра, която ни организира Караниколов, не само няма да установи никаква справедливост, но и ще изпрати поредния силно негативен сигнал към всеки, който би си помислил да инвестира в България, в която този човек е необвързан с никаква законова или публична отговорност министър. Оставка! Перверзията на Караниколовите тюхкания за ролята на \"една офшорка\" е особено явна и на фона на лансирането от него на видния офшоркаджия Мавродиев в Българската банка за развитие. ББР е поредната държавна структура, служеща за икономическа база на плутократичния ни еничарски корпус. Министърът не само няма намерение да създаде някаква публична и пазарно приемлива обосновка за ролята и целите на ББР, но очевидно обслужва нейното по-нататъшно привеждане във вид, удобен за употреба като черна каса на корупционната ни каста чрез поставянето на оперативното й ръководство под пълния контрол на двама изпитани ветерани. Днес ние подаваме конкретен сигнал до БНБ, с който обосноваваме непригодността на Мавродиев за заемането на пост в ББР. Същевременно отново призоваваме за закриването на ББР изобщо. Оставка! При положение че всички държавни институции, които биха могли да разследват дейността на Пеевски и да потвърдят или отхвърлят съмненията за това, че едно или друго лице е негов съучастник, са под контрола на същия този Пеевски и неговите лейтенанти, става невъзможно да разчитаме на някакво обективно доказване. Ето защо до излизане на държавните институции от тази принудителна будна кома обявяваме, че ще прилагаме политическа презумпция за връзки с Пеевски при наличието на данни в това направление. В правото това се нарича обръщане на доказателствената тежест. Само така можем да принудим политическите сили и държавните институции да започнат последователно да се чистят от влиянието на този човек и стоящите зад него кръгове. На тази основа считаме, че за Караниколов има достатъчно данни за прилагането на презумпцията \"Пеевски\" и го считаме за инструмент на последния. Оставка! Освен пионка на Пеевски Караниколов е очевиден политически бушон за Борисов. По изпитана схема тези двама съдружници в управлението на страната ни инсталираха министъра като номинация на \"Атака\", за да осигурят на Борисов територия за политическо отстъпление, когато това толкова старателно момче за поръчки се амортизира и дойде време за замитане на следите. Искането на неговата оставка е само средство да се принуди премиерът или да му вземе главата сега, преди да причини още повече вреди, или отсега да се ангажира с лична подкрепа за действията на Караниколов. Това съкращава пътя до искането на оставката на самия Борисов (за когото презумпцията \"Пеевски\" е практически необорима вече). Оставка! И една по-обща бележка, понеже отново ще слушаме напоително как свалянето от власт на Борисов, Пеевски и Цацаров не можело да бъде политическа цел и трябвало да се отдадем на висока идеологическа метафизика и да правим семинари, финансирани от немски политически фондации: Живеем в завладяна държава. Цялото описание по-горе показва, че не става дума за метафора, а за Този модел не започва, не свършва и не се изчерпва с ролята на въпросните господа. Но в момента те са негови главни оператори. Разрушаването на този модел не може да започне от другаде освен от свалянето им от власт и търсенето на тяхната отговорност. А докато този модел продължава да съществува и да се разширява, публична политика в България практически е невъзможна, защото властта не се упражнява в рамките на публичните институции и демократичния процес. Въпросът за това в България да има свобода на словото, собствеността и предприемачеството, да има върховенство на закона и властта да бъде под контрола на гражданите е въпрос на премахването на този паразитен модел. Всички други политически цели са последствие. Оставка!", "date": "2017.09.28", "title": "Оставка! Първо на министъра на икономиката"}
{"url": "http://www.dnevnik.bg/bulgaria/2017/09/28/3049941_vurhovni_administrativni_sudii_poiskaha_prezidentut_da/", "text": "До президента Румен Радев е изпратено писмо от 52-ма върховни административни съдии в защита на избора на Георги Чолаков за техен председател, информираха от съда в съобщение до медиите. Чолаков беше избран за председател на Върховния административен съд, който контролира всички актове на властта, на 11 септември от Висшия съдебен съвет (ВСС), но държавният глава не е подписал указа за назначаването му, не е и върнал процедурата на съвета. Указ няма и в утрешния брой на \"Държавен вестник\". В телевизионни интервюта президентът Радев няколко пъти коментира, че ако кандидатурата на Чолаков бъде одобрена и от новия състав на ВСС, който ще встъпи в мандата си на 3 октомври, той ще има по-голям авторитет. Още при избирането на наследник на сегашния шеф на съда Георги Колев, няколко членове на ВСС заявиха, че е редно новият състав да го избере. Причината - през следващите пет години именно новите членове на ВСС ще работят с новия шеф на ВАС, който е член на съвета по право.  В писмото до Радев върховните съдии отричат да са гласували за Чолаков под натиск. Според тях нередности в процедурата няма. \"За първи път в страната се провежда процедура за избор на председател на върховен съд, с която се прилага в пълен обем съдийското самоуправление, чрез възможността пленумът на Върховния административен съд да номинира свои кандидати, и да се предостави възможността професионалист от нашите среди да бъде ръководител на съдебна институция\", пише в становището.  Съдиите допълват, че събирането на подписи в подкрепа на процедурата за избор на председател на ВАС продължава. Миналата седмица стана известно, че във ВАС тече подписка \"под строй\" в подкрепа на Чолаков. Тогава пред \"Дневник\" сегашният шеф на съда Георги Колев заяви, че не е сред инициаторите на подписката, но би участвал в нея. Колев открито застана зад Чолаков при избора му във ВСС. По думите му доста хора са се постарали да отидат с декларация при президента с искане да не подписва указа. Попитан за кои хора става въпрос, той каза, че визира становището на пет извънпарламентарни партии, които поискаха Радев да върне процедурата. Повече за това как върховните магистрати са били привикани чрез имейл да отидат в кабинет 77 на съда при административния секретар Нина Спасова за подписване на становище четете  тук .  Чолаков беше издигнат и след това подкрепен на общото им събрание от 50 от съдиите във ВАС. Пленумът на ключовата съдебна инстанция номинира и вторият кандидат в процедурата - Соня Янкулова, която беше издигната от трима членове на ВСС, но получи получи гласовете на 22-ма от колегите си. Според юристи подлагането на гласуване е било превратно тълкуване на закона, който предписва общото събрание да излезе със становища за професионалните и нравствените качества на кандидатите, които номинира, а не с вот да избира един от тях.", "date": "2017.09.28", "title": "Върховни административни съдии поискаха президентът да назначи шефа им, не са го подкрепили \"под строй\""}
{"url": "http://www.dnevnik.bg/sport/2017/09/28/3049756_vlastite_zatiagat_sigurnostta_za_igrite_v_pyonchan/", "text": "Властите в Южна Корея ще вземат допълнителни мерки по засилване на сигурността за  зимните олимпийски игри в Пьончан  през 2018 г., съобщава \"Ройтерс\". Страната ще увеличи броя на наетите войници, като ще наеме и специални екипи за борба с евентуални хакерски и терористични атаки. Действията на властите са продиктувани от нарастващото напрежение на Корейския полуостров. Пьончан се намира на 80 км от границата със Северна Корея, която продължава да извършва ядрени опити и да представлява заплаха за сигурността на игрите. Министерството на отбраната в Южна Корея ще мобилизира 5000 войници от въоръжените сили в страната. За сравнение, за спазването на сигурността на световното първенство през 2002 г., на което Южна Корея беше съдомакин с Япония, броят на войниците е бил 2400. Организационният комитет на игрите (POCOG) се опасява от кибератаки от страна на Северна Корея. За целта властите в Южна Корея ще наемат компания, която да защити игрите от хакерски атаки. Кибератаките между двете страни не са новост, като Южна Корея обвинява своите съседи в серия от хакерски намеси в последните няколко години. През 2013 г. подобна атака срещу южнокорейски банки и телевизионни оператори замрази компютърните системи за повече от седмица. Освен заплахата от атаки от Северна Корея властите в Южна Корея ще предприемат антитерористични мерки. Те предвиждат 500 специално обучени хора да обхождат със скенери олимпийските съоръжения. За тази цел властите в Южна Корея ще отпуснат 20 милиарда вона (17.6 милиона долара). Още 1.3 милиарда вона (1.13 милиона долара) ще отидат за защита от хакерски атаки. \"Ще претърсваме олимпийските съоръжения за бомби, ще защитим атлетите и зрителите и ще се предпазим за всякакви опити за убийство на ключови лица\", каза полицейският инспектор от специалните части Джин Йон-Хьон, цитиран от \"Ройтерс\". Преди седмица  олимпийският отбор на Франция се закани, че няма да пътува за Пьончан , ако сигурността в страната не може да бъде гарантирана. От своя страна президентът на Южна Корея  Мун Дже-ин обеща \"безопасни\" олимпийски игри . Международният олимпийски комитет заяви миналата седмица, че следи изкъсо ситуацията на Корейския полуостров и няма съмнения, че сигурността ще бъде гарантирана. Заради напрежението в региона, зрителският интерес към игрите в Пьончан е слаб. До 21 септември са продадени едва 315 хиляди билета, което е под 30% от очакванията на организаторите. Това принуди Асоциацията на банките в Южна Корея да купи  билети за близо 900 хиляди долара  за надпреварата, която ще се проведе от 9 до 25 февруари.", "date": "2017.09.28", "title": "Властите затягат сигурността за игрите в Пьончан заради заплахата от Северна Корея"}
{"url": "http://www.dnevnik.bg/detski_dnevnik/2017/09/28/3049759_uchilishtnite_nastoiatelstva_niamat_pravo_na_plateni/", "text": "Училищните настоятелства нямат право да организират платени курсове в сградите на училищата и да се разпореждат с приходите от тях. Нито ръководствата на училищата, нито настоятелствата могат да взимат решение за събиране на суми от родителите на учениците. За това напомня в писмо до кметовете, регионалните образователни управления и ръководителите на общински училища и детски градини образователният министър Красимир Вълчев преди началото на учебната година, съобщи \"Офнюз\". Документът е с дата 11 септември - два дни преди Вълчев да обяви, че е  сезирал Министерството на финансите да провери дейността на настоятелството на Софийската математическа гимназия (СМГ) . Училището, което и тази година  прие учениците с най-висок бал от кандидатстването след 7-ми клас , се оказа в центъра на обществен скандал, след като в разгара на лятото  директорът Антони Стоянов уволни няколко учители , а родители и ученици свикаха протести с искане за връщането им. В края на лятната ваканция  директорът беше уволнен , а назначената временно на поста  Зоя Стоянова направи стъпки за връщането на колегите си  на работа. Кой да организира курсовете и да получава таксите Споровете около действията на директора повдигнаха още един въпрос - за начина, по който гимназията се разпорежда с приходите от курсовете по математика. СМГ, която от години има славата на най-доброто училище за изучаване на математика в България, организира в извънучебно време курсове за ученици в различни възрасти, а плащаните от родителите суми се оформят като приходи за настоятелството. По време на изслушване в парламентарната образователна комисия по-рано този месец министър Красимир Вълчев обяви, че част от училищните настоятелства са се превърнали в черни каси. Той обвини настоятелството на СМГ, че неправомерно е извършвало стопанска дейност в общински имот и че е разполагало с парите от курсовете по математика, които би трябвало да се разпределят от училището. На същата дискусия представител на училищното настоятелството на СМГ каза, че през 2016 г. организацията е дала 200 хил. лв за ремонти, подновяване на материалната база в гимназията, както и за хонорари на учителите, които дават уроците по математика. Практика за организиране на курсове и школи в извънучебно време, плащани в касата на настоятелствата, има и в други училища в София. В писмото, получено в началото на учебната година, министърът напомня, че училищата, а не настоятелствата имат право да организират курсове. Причината - настоятелствата са юридически лица с нестопанска цел, създавани за подпомагане дейността на образователната институция и по закон могат да извършват стопанска дейност само като допълнителна, а допълнителните уроци по даден предмет не може да бъде определено като такава. От друга страна, сградите на училищата са публична държавна или общинска собственост, чието управление е делегирано на ръководствата на училищата. Директорите могат да предоставят на настоятелствата помещение за организационни дейности, но няма правно основание за използване на част от училищния имот от страна на настоятелството за организиране на стопанска дейност, посочва в Красимир Вълчев. \"Обучителните дейности за разширяване на знанията и уменията на учениците от учебния план са присъщи на образователните институции и следва да се организират от тях\", се казва в документа. Министърът допълва, че законова възможност училищата да имат приходи от подобни курсове ще бъдат заложени в бъдещия държавен образователен стандарт, който трябва да бъде приет според закона за предучилищното и училищно образование. Приетите от Столичния общински съвет през април  правила за осъществяване на извънкласни дейности  предвиждат училищата да наемат фирми, като обявяват предварително конкурс. Така родителите плащат на фирмите такса за участието на децата, а търговецът внася в касата на училището наем за използваните помещения. Да дариш не е задължение В писмото си Красимир Вълчев обръща внимание на ръководствата на общинските и държавни училища и детски градини, че безплатното образование включва и правото за използване на материалната база на поверените им учебни заведения, без плащане на допълнителни такси: \"Събирането на средства от родителите на децата и учениците за материали, консумативи, подобряване на материалната база и текущи разходи няма правно основание\". Министърът подчертава, че набирането на средства под форма на дарения за настоятелствата трябва да става на при спазване на принципа за доброволност и личната воля на дарителя. \"Взимането на решение от органите на настоятелството или от ръководството на училището за събиране на определена сума, като дарение от всички родители, не е в съответствие с доброволния характер на дарителството\", пише министърът. Практиката за събиране на дарения е широко разпространена в училищата и детските градини, като под тази форма се събират пари не само за материали и ремонти, но и за други дейности, като наемане на фелдшер в училището, например.", "date": "2017.09.28", "title": "Училищните настоятелства нямат право на платени курсове и принудителни дарения, напомни министърът"}
{"url": "http://www.dnevnik.bg/photos/2017/09/28/3049781_fotogaleriia_raci_slediat_da_e_chista_vodata_v_cheshka/", "text": "Речни раци, оборудвани с високотехнологични сензори, се използват от чешка пивоварна да следи за чистотата на водата, използвана в производството. Компанията е от градчето Противин в Южна Бохемия.", "date": "2017.09.28", "title": "Фотогалерия: Раци следят да е чиста водата в чешка бира"}
{"url": "http://www.dnevnik.bg/kultura/2017/09/28/3049915_koncert_i_24-chasov_purformuns_shte_svurjat_edin/", "text": "Две инсталации, пърформативен концерт с творби на българския авангарден композитор и диригент Иван Спасов (1934 - 1996) и 24-часов пърформънс на художника Войн де Войн ще свържат две от най-интересните нови пространства за изкуство в столицата в първия Sofia Art Weekend. Заемайки името си от разкошния римски палат на император Нерон Domus Aurea, той ще започне тази вечер с представяне на композитора в галерия Swimming Pool на покрива на бул. \"Цар Освободител\" 10 и ще продължи през нощта в Aether в сутерена на \"Княз Борис I\" 39. Идеята е на създателите на двете места Виктория Драганова и Войн де Войн, които домакинстват на събитията от днес до 30 октомври и се надяват това да прерасне в традиция, която да включи и други алтернативни пространства. На галериите си, движени с ентусиазъм и собствени сили в не особено благоприятстващата среда, те явно гледат като на домове, които периодично отварят вратите си за разкоша на нестандартни събития. Първото, тази вечер -   ще бъде разговор за творбите на Спасов плюс инсталация, която иска да онагледи музиката. Един от проводниците на съвременната класическа музика в България, Спасов е особено известен с интерпретациите си на българския фолклор чрез похватите на авангардната композиция. Освен на симфонии, концерти, музика за театър и филм, солови и особено хорови песни, които му донасят международна слава, той пише една (незавършена) опера и пиеси в духа на инструменталния театър, които нарича хепънинги. Това наследство ще бъде припомнено с разговор с музиковеди и преподаватели от ръководената от него Академия за музикално и танцово изкуство в Пловдив тази вечер, както и с пърформативен   В него ще прозвучат произведения за пиано, глас, цигулка и бонгос с Димитър Наков (пиано), Ева Перчемлиева-Тъканова (сопран) и Недялчо Тодоров (цигулка), които обаче няма да бъдат представени в класическия формат, а ще използват интересното пространство на галерията с басейн на покрива и две тераси, позволявайки на посетителите да се движат из концерта. Преди това обаче, още днес в полунощ, ще започне   в Aether. Художникът, който от известно време е в София и даже стопанисва собствено пространство - първо за хора и после за изкуство, казва той - започва като съвременен танцьор в Холандия, преди да започне да показва собствените си пърформънси на места като Музея за съвременно изкуство MoMA и изложбата Documenta. Те често са свързани с продължителни ситуации в затворени пространства, в които той въвлича публиката в общуване. Сегашният ще има четири цикъла в продължение на 24 часа и за кратко ще бъде прекъснат от откриването на инсталацията на Симеон Симеонов Aura (18-22 ч. в петък). Тя представлява пневматична мембрана, която постепенно се издува, за да погълне цялото пространство. След уикенда инсталацията, вдъхновена от Иван Спасов в Swimming Pool, ще може да бъде разгледана до 8 октомври.", "date": "2017.09.28", "title": "Концерт и 24-часов пърформънс ще свържат един покрив и един сутерен в София"}
{"url": "http://www.dnevnik.bg/biznes/2017/09/28/3050012_sivata_ikonomika_narastva_s_po_3_godishno_sochi_analiz/", "text": "Институциите да бъдат санкционирани, ако не предлагат пос терминали на гражданите. Това предлага Българската стопанска камара в анализ на сивата икономика и мерки за преодоляването й. Работодателската организация настоява също от държавните органи да се търси отговорност, ако не изпълняват задълженията си, а служителите на НАП да бъдат стимулирани финансово, само ако съставените от тях ревизионни актове бъдат потвърдени от съда. В списъка с предложения е и създаването на публичен регистър на ревизионните актове, от който да се вижда кои са обжалвани, отменени или оставени в сила по региони и по икономически сектори. Настоява се и за по-добър ред при здравното обслужване на неосигурените. Сивата икономика в България нараства средно с 3.1% годишно между 2007 и 2016 г. като най-силно този процес се е проявявал в годините 2010 - 2011 г., е заключението на камарата. В номинално изражение за периода 2008-2016 г. несъбраните данъчни вземания са повече от 22.6 млрд. лв., сочат експертните й оценки. За целия период е налице 46-процентен ръст на БВП и 35% ръст на данъчните приходи. Едновременно с това делът на приходите от ДДС и данък печалба се свива при непроменени ставки, а делът на акцизите се задържа при значителното им увеличение, сочат публикуваните данни.  Работодателската организация предлага да се въведе възможност за контрол и налагане на санкции за неправомерни действия на държавни и общински структури, свързани с данъчно-осигурителните плащания, а Сметната палата редовно да проверява дали тези плащания се извършват.", "date": "2017.09.28", "title": "Сивата икономика нараства с по 3% годишно, сочи анализ"}
{"url": "http://www.dnevnik.bg/sviat/2017/09/28/3050030_ima_li_drug_potencialen_kancler_v_redicite_na_hds/", "text": "На изборите в неделя Ангела Меркел претърпя съкрушителна загуба. Тази новина обаче сякаш все още не се е разпространила. Дори напротив. В нощта след изборите младите християндемократи от младежката организация на партията тържествуваха така френетично, че човек неизбежно се питаше: на каква дрога са тези хора? Да не пропускаме и стоицизма на самата Меркел, която заяви пред медиите, че просто не виждала какво би могла да направи по различен начин. За този разкрасен образ на действителността навярно допринесоха и изобилните поздравления към Меркел от Жан-Клод Юнкер и Еманюел Макрон. Които всъщност трябва да знаят, че в неделя германците – според конституцията си – избраха нов парламент, а не нов канцлер. Лош късмет за Меркел! Ако иска да остане това, което беше през последните 12 години, Ангела Меркел трябва да сглоби една четворна коалиция, състояща се от ХДС, ХСС, зелените и либералите - защото, както е известно, социалдемократите излязоха от играта. А такава четворна коалиция в сегашната ситуация звучи малко като квадратурата на кръга. Ако \"Алтернатива за Германия\" не се самоизяде (излизането на лидерката Фрауке Петри от партията е малък предвкус), четворната коалиция ще се окаже забележителна програма за насърчаване на ръста на десните популисти до следващите избори за Бундестаг. Дотам обаче няма да се стигне благодарение и на баварския ХСС. Защото в неделя тази партия претърпя дори по-тежка загуба, отколкото голямата ѝ \"посестрима\" ХДС. Ето защо в Мюнхен се шири смразяващият страх, че на изборите за провинциален парламент догодина ХСС може да загуби абсолютното си мнозинство. Сега лидерът на ХСС Хорст Зеехофер се държи особено борбено и говори, че партията му трябва да подсигури \"десния фланг\". И то в коалиция със зелените и либералите. Това звучи смешно! Лош късмет за Ангела Меркел: докато по времето на широката коалиция, която имаше две трети мнозинство в парламента, тя можеше с лекота да преглътне загубата на ХСС, сега баварската партия ѝ е жизнено необходима. Така че през идните седмици всички ще се държат много държавнически, ще говорят за поемане на отговорност, ще водят дълги проучвателни разговори, после още по-дълго ще преговарят за коалиция и накрая нищо няма да излезе. Нови избори? Или друг канцлер? Добре, но тогава какво? Да се тръгне на нови избори със съвършено непредвидим изход? Преди да вземе подобно решение, ХДС навярно все пак ще си припомни изявлението на Мартин Шулц след изборите: социалдемократите няма да влязат в \"нова коалиция начело с Ангела Меркел\". Старата лисица Шулц уж минава в опозиция, но все пак си оставя една отворена вратичка! Освен това той много добре знае, че след 12 години Меркел нито народът, нито избирателите на ХДС са чак толкова привързани към нея, колкото внушават някои допитвания. Така че остават два отворени въпроса: има ли друг потенциален канцлер в редиците на ХДС? И кой първи ще изрече очевидното? Ако ХДС иска и занапред да остане жива масова партия, която не само управлява, но и полага темелите, тогава трябва да излъчи хора, които да свършат тези две неща.", "date": "2017.09.28", "title": "Има ли друг потенциален канцлер в редиците на ХДС освен Меркел"}
{"url": "http://www.dnevnik.bg/sport/2017/09/28/3050020_stoichkov_stana_pocheten_grajdanin_na_stara_zagora/", "text": "Христо Стоичков стана почетен гражданин на Стара Загора. Предложението е направено от кмета на града Живко Тодоров и днес е било одобрено от общинския съвет, съобщи БТА. Основният мотив за номинацията е  шоумачът, който Стоичков организира в Стара Загора . Срещата, която противопостави легендите на българския футбол и звезди на \"Барселона\" от близкото минало, се игра на 20 септември пред около 10 000 зрители на стадион \"Берое\". \"Направих този мач в Стара Загора, защото всеки трябва да помни откъде е тръгнал. Всеки голям футболист е тръгнал от някоя точка на България. Аз съм тръгнал, кажи-речи, оттук, защото в Стара Загора бях в казармата\",  каза Стоичков по време на шоуто . Церемонията по удостояването му с почетното звание ще се състои на 5 октомври в рамките на честванията на празника на града. Изборът на най-успешния български футболист за почетен гражданин Стара Загора е дошъл след тайно гласуване на сесия на общинския съвет. Номинацията на Стоичков е получила 36 гласа при общо 51 съветници в общината. Носителят на \"Златната топка\" за 1994 г. е бил предпочетен пред кинорежисьора Магдалена Ралчева, изкуствоведа проф. д-р Марин Добрев и именития местен математик Любомир Любенов. През 2013 г. за почетен гражданин на Стара Загора беше избран друг футболист от \"златното поколение\" - Петър Хубчев. Той беше удостоен със званието, след като изведе \"Берое\" до исторически дубъл със спечелването на Купата и Суперкупата на България.", "date": "2017.09.28", "title": "Стоичков стана почетен гражданин на Стара Загора заради шоумача"}
{"url": "http://www.dnevnik.bg/politika/2017/09/28/3049908_mvr_shte_obuchava_policaite_kak_da_se_braniat_s_orujie/", "text": "Нападенията над полицаи по време на службата им са се увеличили тази година, заяви на редовния си месечен брифинг вътрешният министър Валентин Радев, цитиран от \"Фокус\". Той допълни, че отрицателната тенденция засяга и други държавни служители като лекарите и учителите. \"Процес с посегателство над длъжностни лица важи особено за полицията, но и не само за нея. Това не е добра практика, защото започва да се посяга и на учители, и на лекари и т.н. Тенденцията е обща. Това, което можем да направим, е да обучим полицаите как да използват оръжие в такива случаи, за да е ясно докъде стигат правомощията им\", каза министър Радев. Той обясни, че през 2016 г. инцидентите с нападение над полицаи са 284, а само за първите шест месеца на 2017 г. - 176, което прави ръст с 27%. \"Започваме да работим по това да направим всичко възможно да спрем тази тенденция\", обясни той.", "date": "2017.09.28", "title": "МВР ще обучава полицаите как да се бранят с оръжие от нападения на граждани"}
{"url": "http://www.dnevnik.bg/sport/2017/09/28/3050056_shefut_na_futbolnite_sudii_e_predupreden_che_e/", "text": "Председателят на Съдийската комисия към БФС Петър Петров е бил предупреден от Областната дирекция (ОД) на МВР във Велико Търново, че е \"поръчан\" на силова бригада, съобщи местният седмичник \"Кореспондент\". Пред \"Дневник\" бившият рефер потвърди информацията. \"Има такъв сигнал. Предупреден съм да не се движа сам по тъмно\", каза Петров. Той посочи, че не е предприел допълнителни мерки като наемането на охрана. \"Върша си работата, каквото е решила съдбата - ще се случи.\" Според информацията \"в ОД на МВР във Велико Търново е получен оперативен сигнал за група от София, която трябвало да накаже бившия международен рефер\". Петров каза, че е бил повикан в полицията преди около две седмици. Председателят на Съдийската комисия и реферите  понасят много остри критики в последните кръгове  заради честите грешки на съдиите в мачовете в първенството. Петров заяви пред \"Дневник\", че не е получавал заплахи и че няма от каква друга сфера да идва \"поръчката\" освен от футбола. \"Естествено е, че има натиск след  съдийските грешки, които допуснахме . Но все пак футболът не е война\", допълни Петров. Пред \"Дневник\" от пресслужбата на ОД на МВР във Велико Търново отказаха да коментират случая.", "date": "2017.09.28", "title": "Шефът на футболните съдии е предупреден, че е \"поръчан\" на силова бригада"}
{"url": "http://www.dnevnik.bg/sport/2017/09/28/3050059_baiern_uvolni_karlo_ancheloti/", "text": "Старши треньорът на \"Байерн\" Карло Анчелоти беше уволнен. Решението е било взето на  извънредна среща на ръководството  след тежката  загуба с 0:3 от \"Пари Сен Жермен\" в Шампионската лига . \"Представянето на отбора от началото на сезона не съответства на очакванията, които имахме. Мачът в Париж ясно показа, че трябва да предприемем действия. Аз и (спортният директор) Хасан Салихамиджич имахме открит и сериозен разговор с Карло днес, в който го информирахме за нашето решение\", обяви изпълнителният директор на \"Байерн\" Карл-Хайнц Румениге. Анчелоти се задържа на поста само 15 месеца. 58-годишният италианец дойде при баварците през лятото на миналата година, като беше натоварен с очакванията да върне германския шампион на европейския връх. В първия си сезон той изведе \"Байерн\" до безапелационна пета поредна титла в Бундеслигата. В Шампионската лига отборът стигна до четвъртфиналите, където отпадна драматично след продължения срещу носителя на трофея \"Реал\" (Мадрид). В 60-те си мача начело на баварците във всички турнири Анчелоти записа 42 победи и девет загуби и спечели три трофея. \"Искам да благодаря на Карло за съдействието и всеотдайната работа. Съжалявам, че нещата се развиха по този начин. Карло е мой приятел и ще остане такъв. Трябваше обаче да вземем професионално решение в името на \"Байерн\". Очаквам сега да има положително развитие в представянето на отбора, за да можем да постигнем целите, които имаме за този сезон\", каза още Румениге.  До назначаването на нов треньор отборът ще бъде воден от асистента на Анчелоти Вили Саньол. Другите помощници в щаба на италианеца Давиде Анчелоти, Джовани Маури, Франческо Маури и Мино Фулко напускат заедно с него. Според информациите в германските медии първи избор за наследник на Анчелоти е Томас Тухел. Германският специалист е без работа, откакто през лятото напусна \"Борусия\" (Дортмунд) заради разногласия с ръководството на клуба. Другият споменаван вариант е Юлиан Нагелсман, който впечатлява с работата си в \"Хофенхайм\". 30-годишният треньор наскоро сподели в интервю, че би искал един ден да води \"Байерн\". Това обаче би било възможно най-рано през следващото лято, което би принудило баварците да разчитат на Саньол до края на сезона.", "date": "2017.09.28", "title": "\"Байерн\" уволни Карло Анчелоти"}
{"url": "http://www.dnevnik.bg/bulgaria/2017/09/28/3050104_vma_proveriava_smurten_sluchai_na_pacient_prepraten_ot/", "text": "След разказът на вдовица от миналата седмица, че  мъжът й починал след като му било отказано лечение в болницата за спешна медицина \"Пирогов\"  и бил препратен в \"Александровска\", още едно семейство разказа за подобен драматичен случай. 67-годишната Петя Илиева била прегледана в спешния кабинет на \"Пирогов\", където й било препоръчано да пие кола или айрян и да отиде за лечение във Военномедицинска академия (ВМА), където няколко часа по-късно починала от сепсис, разказаха децата на починалата по Нова телевизия тази сутрин. Жената се почувствала много зле и била откарана в \"Пирогов\" от дъщеря си вечерта на 30 август. Няколко дни преди това се оплаквала от болки в кръста и е диагностицирана по-рано с дискова херния. По разказа на младата жена в момента на кризата била трудноподвижна, с болки в крайниците, леко неадекватна и дишала тежко. В \"Пирогов\" повдигнали крайниците й, питали я боли ли я и измерили кръвното й. Като установили че е ниско й препоръчали да изпие подходяща напитка за възстановяването му и я изписали с диагноза \"болки в кръста\", като я насочили към ВМА. Пред Нова телевизия от \"Пирогов\" обясняват, че през нощта няма дежурен невролог, затова пациентите, които се нуждаят от такъв, се пренасочват към други лечебни заведения. Във ВМА пък повече от три часа правили изследвания на жената, включително рентгенова снимка на бял дроб. Докато се установило, че има сепсис и незабавно трябва да се постави на антибиотици, вече било късно и 67-годишната жена починала през нощта. От Военномедицинската болница потвърдиха за \"Дневник\", че на 31 август е била приета пациентката, но подробности по случая ще се дават след като приключи вътрешната проверка. Назначена е комисия за тази цел, която незабавно е започнала проверката. Синът на починалата жена е лекар по спешна медицина в САЩ. По думите му през голяма част от времето той бил на телефона със сестра си и макар че разпознал симптомите на сепсис и се опитвал да говори с лекарите, които преглеждат майка му, те не се интересували от мнението му. Според него тя е можело да бъде спасена, само ако веднага в \"Пирогов\" е била вкарана в шокова зала и лекувана за острото възпаление. \"Ако това се случи в Америка и пациент в септичен шок е препратен от болницата, тези лекари не само че няма да практикуват от следващия ден, а и ще бъдат изправени пред съд\", коментира мъжът.", "date": "2017.09.28", "title": "ВМА проверява смъртен случай на пациент, препратен от \"Пирогов\""}
{"url": "http://www.dnevnik.bg/video/novinite_na_bnt/2017/09/28/3050127_video_drugite_novini/", "text": "Разкрасяват центъра на Благоевград Поредица на БНТ \"Отворени досиета\" започва втория си сезон Звездите на най-скучния филм на всички времена- Baa Baa Land преминаха по червения килим Моника Белучи с наградата \"Доностия\" Леонардо ди Каприо влиза в образа на Рузвелт", "date": "2017.09.28", "title": "Видео: Другите новини"}
{"url": "http://www.dnevnik.bg/zdrave/2017/09/28/3050151_zdravnoto_ministerstvo_zapochva_rabota_po_registura_na/", "text": "Със заповед на министъра на здравеопазването днес беше създадена работна група, която ще анализира съществуващата нормативна уредба и при необходимост ще изготви промени, за да бъде създаден регистър на медицинските изделия в България, съобщи пресцентърът на Министерството на здравеопазването. Това е първата стъпка от  обещанието на зам.-министър Лидия Нейчева да се регулират цените на пазара на медицински изделия . Следващата е да се създаде национален регистър на тези продукти, които се  използват широко в хирургията, но стойността им се определя от всяка болница и варира значително . В новосформираната работна група участват представители на Министерството на здравеопазването, Изпълнителната агенция по лекарствата, както и други експерти, ангажирани с проблемите в тази сфера, уточняват от ведомството. Първото й заседание ще се проведе през следващата седмица.", "date": "2017.09.28", "title": "Здравното министерство започва работа по регистъра на медицинските изделия"}
{"url": "http://www.dnevnik.bg/analizi/2017/09/28/3050062_nishto_niama_da_ostavia_v_rucete_na_tezi_koito/", "text": "\"Дневник\" публикува словото, произнесено в Сорбоната в Париж, което тепърва ще предизвиква дебати в Европа: Дошъл съм да ви говоря за Европа. Тя е нашият залог, нашата история, нашата идентичност, нашият хоризонт. Тя ни закриля и е нашето бъдеще. Европа е същевременно и идея, която от векове насам е утвърждавана от пионери, оптимисти, визионери и която сме длъжни да преоткриваме. [...] Защото Европа ще живее само чрез идеята, която имаме за нея. Наследници сме на две разрушителни войни, които щяха да потопят в тъмнина нашата Европа. Идеята възкръсна от руините. Европейската общност за въглища и стомана и единният пазар се градяха с посланието за мир, просперитет, свобода, които проектът изковаваше. Когато поколение по-късно Гърция, Испания и Португалия се присъединиха към единния пазар, тези думи вече не звучаха технически. За излизащите от диктатурата страни те бяха отзвук на свободата. Когато още едно поколение след това към този проект се присъедини така наречената тогава Източна Европа от Полша до България, същият този полъх на надежда ни окриляше. За голям брой страни, жертви на най-жестоко потисничество, присъединяването към Европейския съюз представляваше небивало обещание за еманципация. Жизненоважният залог е все още налице. Но преградите, зад които Европа можеше да процъфтява, вече изчезнаха. И ето тя днес е по-уязвима, изложена на поривите на глобализацията, и дори, което е още по-лошо, на идеи, които се явяват като предпочитани решения. Тези идеи имат име: национализъм, идентаризъм, протекционизъм, суверенизъм. Тези идеи, които толкова пъти са разпалвали пожари, в които Европа можеше да загине, се появиха отново, пременени в нови дрехи и през последните дни. Тяхната легитимност почива на страха на хората, с който те цинично злоупотребяват. Прекалено дълго време бяхме сигурни, че миналото няма да се върне, мислехме, че урокът е научен, че можем да загърбим амбицията, надеждата, която трябваше да носи Европа, тъй като беше се превърнала в толкова очевидна, че бяхме загубили връзката. Но тъжните страсти на Европа са тук, приветстват ни и заслепяват. Но ние ги оставихме да го направят, тъй като поискахме да се наложи идеята, че Европа се е превърнала в безпомощна бюрокрация. Навсякъде в Европа обяснявахме, че всяко ограничение се дължи на Европа, че безсилието също идва от Брюксел, като същевременно забравяхме, че Брюксел сме ние във всеки един момент! Повече не предложихме, не пожелахме. Нищо няма да оставя в ръцете на тези, които обещават омраза, разделение или затваряне в националните граници. Няма да им оставя нито едно предложение. Европа трябва да ги направи, ние трябва да поемем отговорност за тях, днес и сега. [...] Защото не можем да си позволим да запазим същите навици, същите политики, същия речник и същите бюджети. Още по-малко можем да изберем пътя на затваряне в националните граници, което би довело до колективно корабокрушение . Единственият път, който гарантира нашето бъдеще, е този, за който ще ви говоря днес и който ние, вие трябва да очертаем. Това е преосноваването на една суверенна, обединена и демократична Европа. Нека заедно да се осмелим да проправим този път. Както във всеки момент съм го отстоявал пред французите, ще го кажа и днес с неизменно убеждение: настоящата Европа е много слаба, твърде тромава, твърде неефективна. Само тя обаче може да ни даде капацитет за действие пред големите съвременни предизвикателства. Накратко, само Европа може да гарантира действителен суверенитет. [...] И вместо да насочваме цялата си енергия към вътрешните ни разделения, както го правим от прекалено много време насам, трябва по-скоро да видим как да направим силна Европа днес. И как да изградим шестте ключа към суверенитета, необходими за успеха на това начинание. Първият ключ, който е в основата на всяка политическа общност, е сигурността. [...] В областта на отбраната трябва да се стремим към придобиване от Европа на самостоятелна способност за действие в допълнение на НАТО. Основата на тази самостоятелност бе поставена в резултат на постигнатия исторически напредък през последните месеци. През юни поставихме основите на Европа на отбраната с постоянното структурирано сътрудничество. Но трябва да постигнем повече. Предлагам занапред да се опитаме да изградим тази обща култура, като предложим европейска инициатива за намеса, която има за цел да развие тази споделена стратегическа култура. За постигането на това сближаване е необходима дълбока промяна. В този смисъл предлагам на нашите партньори да приемем в националните си армии – и поставям началото на тази инициатива във френските въоръжени сили – военнослужещи от всички европейски страни, които желаят да участват възможно най-рано в дейностите ни по подготовка, разузнаване, планиране и помощ на операциите. В началото на следващото десетилетие Европа трябва да разполага с общи сили за намеса, с единен бюджет за отбраната и с единна доктрина за действие. Искам тази общ култура да се пренесе и в областта на борбата с тероризма, в разузнавателните ни служби. В тази връзка искам да се създаде Европейска разузнавателна академия, за да се засилят връзките между страните ни посредством дейности по обучение и обмен. Климатичните промени заплашват също, както никога досега, сигурността ни и всяка седмица причиняват смърт. Затова искам да успеем да създадем Европейски сили за гражданска защита, като така обединим средствата си за помощ и намеса и отговорим на природни бедствия от пожари до урагани и от наводнения до земетресения. Европа, която се обединява, за да закриля, да осъществява намеса, да спасява човешки животи, е Европа, която преоткрива смисъла на това братство в основата си, която излиза от заклинанието, за да пристъпи към действие и да покаже силата на колективна способност за действие. Гарантирането на нашия суверенитет е вторият ключ и означава да се контролират границите ни без отстъпление от ценностите ни. Миграционната криза не е криза, а залог, пред който ще сме изправени дълго време. Той се породи от дълбокото неравенство, до което доведе глобализацията. Съдбата ни е свързана с тази на Близкия и Средния изток, както и с тази на Африка. Единствено с Европа можем ефективно да опазим границите си, да посрещаме достойно тези, които имат право на убежище, да ги интегрираме реално и в същото време да върнем бързо тези, които не изпълняват условията, за да получат такава закрила. Затова бих искал да бъдат приети през следващата година обсъжданите в момента нормативни актове, с които да се реформира миграционната ни политика. Искам да се създаде истинска Европейска служба за убежище, която да ускори и да хармонизира процедурите ни, да разполагаме най-после със свързани бази данни и с документи за самоличност с биометрични данни с обезпечена сигурност, тъй като днес във Франция разглеждаме десетки хиляди молби за предоставяне на убежище, които нашите европейски партньори са отхвърлили; постепенно да се създаде Европейска гранична полиция, която да осигури навсякъде в Европа строго опазване на границите и да гарантира връщането на тези, които не могат да бъдат приети; да финансираме солидарно мащабна програма за обучение и интеграция на бежанците, тъй като да се направи място на бежанците, които са рискували живота си там, откъдето идват, или по пътя насам, е наше общо задължение като европейци и не бива да го забравяме. Трябва обаче да го изпълним, без да оставяме товара само на някои, независимо дали са страни на пристигане или крайни приемащи страни, като поставим основите на истинска избрана, организирана и съгласувана солидарност. Трябва да сме по-далновидни и заявявам ясно, че дори и най-здраво пазените граници, и най-амбициозните политики не могат да задържат продължителната миграция. Само стабилизацията и развитието на страните на произход могат да я прекратят. Съвременната миграция се захранва от установилото се неравенство и от кризите, които произтичат от него. [...] Преди всичко Европа трябва да има хоризонт в областта на външната си политика, чиито приоритети трябва да ся ясни: най-напред Средиземноморието, което е сърцето на нашата цивилизация. [...] Но в по-широк смисъл европейската ни политика не трябва повече да гледа на Африка като на съсед, който представлява заплаха, а като на стратегически партньор, с който заедно ще се изправим пред утрешните предизвикателства. [...] Тази публична помощ за развитие трябва обаче да бъде европейска въз основа на нова амбиция, като в тази връзка искам да положа на нови основи проекта за данък върху европейските финансови транзакции с цел финансиране на тази политика. Вече ви е ясно, че третият ключ към нашия суверенитет е именно тази външна политика, това партньорство с Африка, които почиват на кръстосани инвестиции, образование, здравеопазване, енергетика. [...] Четвъртият ключ към нашия суверенитет е способността да дадем отговор на големите промени в света, екологичния преход. Тази пълна промяна коренно променя начина ни на производство, на преразпределяне и на поведение. [...] Искаме ли да забързаме ход и да станем лидери на нов продуктивен модел, който няма да е икономически модел, а обществен, цивилизационен модел и ще позволи и да се преосмислят неравенствата, външните фактори на едно общество, основни жертви на дисбалансите на което са най-слабите, най-уязвимите? Аз направих своя избор. Дълбоко вярвам, че Европа трябва да бъде анвагард на един ефективен и справедлив екологичен преход. [...] Затова трябва да се инвестира и насърчава силно тази пълна промяна. Най-напред трябва да се определи справедлива цена на въглеродните емисии, достатъчно висока, за да се гарантира този преход. [...] Ако през следващите години не разполагаме със значителна цена за тон въглеродни емисии, която да позволи дълбока реорганизация на икономиките ни, всичко ще е напразно. [...] Този преход налага и европейски енергиен пазар, който реално да функционира, както и най-после да проявим воля и да благоприятстваме междусистемните връзки. [...] За успеха на тази стратегия е необходимо и да осигурим на най-изложените на последиците от глобализацията промишлени предприятия еднакви условия на дейност с тези на конкурентните предприятия и промишленост в други райони на света, в които не се прилагат същите изисквания в областта на околната среда. Затова е абсолютно необходимо да има данъчно облагане на въглеродните емисии на границите на Европа. Пределната минимална цена, междусистемните връзки, договорът за преминаване и данъчното облагане на въглеродните емисии на границите са четирите стълба на тази енергийна амбиция на Европа. [...] Тази европейска амбиция, разбира се, не трябва да бъде единствено защитна. Затова предлагам създаването на европейска промишлена програма в подкрепа на незамърсяващите автомобили и за развиване на общи инфраструктури, които да позволят да се прекосява Европа, без да се уврежда. Имаме нужда от големи проекти и това е един от тези, който ще помири основните ни промишлени амбиции в тази област. Селскостопанската политика не трябва да бъде политика на свръхадминистриране. [...] В Европа винаги ще има много селскостопански модели и бих искал всяка страна да може да подкрепи тази промяна в съответствие с амбициите и предпочитанията си. Бих желал да можем поставим без комплекси началото на абсолютно нова Обща селскостопанска политика, която да преследва две цели: да ни защити срещу големите неочаквани неблагоприятни събития, нестабилността на световните пазари; да благоприятства големия европейски селскостопански преход и да предостави повече гъвкавост на страните при организирането на живота на териториите и секторите, по-малко бюрокрация, да окаже по-гъвкава подкрепа на териториите навсякъде, където е необходимо да се направи колективен избор на терени. Следователно е необходимо да създадем европейска служба за разследване и контрол, за да се борим с измамата, за да гарантираме безопасността на храните и да осигурим спазването на стандартите за качество в Европа. В това отношение подкрепям решението на председателя Юнкер да се сложи край навсякъде в Европа на двойните стандарти при храните и да направим така, че тази служба да се превърне в гарант на това легитимно сближаване. Петият ключ към нашия суверенитет преминава през сферата на цифровата икономика. Европа притежава единствена по своя род привързаност към постоянното равновесие между свобода, солидарност и сигурност, а това са именно залозите при цифровата революция. Европа, която изгради след войните икономически модел, за да навакса изоставането си, трябва да е начело на тази революция посредством коренна иновация. Следователно навсякъде в Европа трябва да направим всичко, за да имаме най-високи постижения в цифровата икономика, като привличаме таланти в областта на науката и предприемачеството. [...] Бих искал Европа да оглави тази революция посредством коренна иновация. Нека да създадем през следващите две години Европейска агенция за иновация по подобие на това, което са успели да направят САЩ с DARPA при овладяването на космическото пространство. Такава трябва да е нашата амбиция. [...] Нека да следваме амбицията си, да финансираме изследователската дейност в нови области като изкуствения интелект, да приемем, че можем да поемем риск. Тази агенция ще постави Европа в положение на новатор, а не просто на последовател. [...] Трябва да се води дебат в тази област. Защото дълбоко вярвам в икономиката на иновацията, вярвам в отворения свят, но отвореният свят има смисъл само когато има лоялна конкуренция! Следователно не можем да приемем да се облагат данъчно европейски икономически субекти, а да не се облагат международни! В тази връзка Франция предприе съвместно с партньорите си насърчаване на ниво министри на икономиката и финансите на инициатива за данъчно облагане на създадената стойност по място на създаването ѝ, която инициатива бих искал да подема и на ниво държавни глави и ръководители на правителства и която ще ни даде възможност за задълбочен преглед на данъчните ни системи, за да облагаме без снизходителност предприятията, които се установяват извън Европа само за да избегнат данъчното облагане. И накрая суверенитетът е и паричната и промишлена икономическа сила. [...] Но устойчива икономическа сила може да се изгражда само от страни, които имат една и съща парична единица, затова дълбоко споделям амбицията за еврозоната. [...] Въз основа на този именно икономически и паричен съюз и вътре в него можем да изградим сърцето на интегрирана Европа. [...] Залогът е да се намали безработицата, под ударите на която попада все още един на всеки петима млади хора в еврозоната. Следователно имаме нужда от икономическа и политическа стратегия във времето. Нашият залог в рамките на еврозоната е как да превърнем тази зона в конкурентоспособна на Китай и САЩ икономическа сила. [...] Аз нямам червена линия, имам хоризонти. [...] Необходимо е да постигнем сближаване и стабилност посредством национални реформи, но и чрез координиране на нашите икономически политики и общ бюджет. [...] Следователно са необходими повече инвестиции. Необходими са ни и средства за стабилизация в отговор на икономическите сътресения. Една държава не може сама да се справи с криза, когато вече не решава каква да бъде паричната ѝ политика. Ето защо поради всички тези причини да, имаме нужда от по-силен бюджет в сърцето на Европа, в сърцето на еврозоната. Този бюджет трябва да отразява именно тази амбиция. Европейските данъци в IT сектора или в този на околната среда биха могли да представляват същински европейски ресурс, който да финансира общите разходи. Отвъд това ние би трябвало да помислим да допринесем към този бюджет поне с един данък, например с данъка върху предприятията, след като неговото хармонизиране бъде осъществено. Един такъв бюджет би могъл да бъде ефективен само с политическата движеща роля на един общ министър и парламентарен контрол на европейско ниво. Единствено еврозоната, с една силна международна валута, може да превърне Европа в една световна икономическа сила. Ако еврото е призвано да се превърне в единна за всички страни членки валута, когато те изпълнят необходимите критерии, то тогава е необходимо спешно да изградим една силна еврозона, която да е ефективна и солидарна; именно тази сила ще бъде от полза за всички тези, които утре биха се присъединили към нея. Това поставя въпроса за единството. Европейското единство, започващо от френско-германското помирение и стигащо до повторното обединение на Изтока и Запада, е всъщност нашият най-красив успех, нашият най-ценен коз. Така, наред с шестте битки за суверенитет, бих желал да говоря за нашата битка в името на единството. Не бихме имали силна и суверенна Европа, ако тя не е единна, кохерентна. Загубата на това единство би означавала да се поеме риска да се върнем към пагубните разединения и хегемонията на разрушението. Европа на 28-те не би могла да функционира по същия начин както Европа на 6-те, затова и нашият общ проект, бъдещето на нашите народи не би могло да се състои в търсенето на най-големия общ знаменател. Ние ще съумеем са събудим желанието да придвижваме Европа напред в името на общото благо само като артикулираме постоянно водещата амбиция на някои и уважението към ритъма на всеки един от нас. [...] Именно в това се състои смисълът на битката за ревизиране на директивата отнасяща се до командированите работници, която водя днес. Нужно е да съживим социалния диалог, но никога не бих направил това, без да мога да защитавам онези, които работят, изложени на социалния дъмпинг. [...] Тази битка за реформиране на директивата представлява по същността си една битка за повече справедливост и социална конвергенция в Европа. В този смисъл поздравявам предложението на Жан-Клод Юнкер за създаване на европейска служба за контрол, която да следи за спазването на правилата. Това наистина е необходимо, но трябва да се отиде още по-далеч и да се изгради същински проект за фискална и социална конвергенция. Имам две предложения в тази посока. Първото се отнася до корпоративния данък: вече започнахме хармонизирането на данъчните основи, но се налага да ускорим този процес; разговорите в тази посока между Франция и Германия ще позволят финализирането му през следващите четири години. Но отвъд това не би трябвало в рамките на Европейския съюз да имаме такова разминаване в нивата на корпоративното данъчно облагане. Това разминаване също подхранва една известна форма на разединение, дезинтегрира нашите собствени модели и прави Европа по-уязвима. Именно затова бих желал да определим преди съставянето на следващия европейски бюджет през 2020 г. един спектър от ставки, който да обвързва всички страни членки. Неговото спазване ще обуславя достъпа до европейските кохезионни фондове, тъй като не можем да се възползваме от европейската солидарност, играейки същевременно срещу останалите. [...] Второто ми предложение е да можем да определим една истинска социална конвергенция и да сближаваме поетапно нашите социални модели; това е напълно съвместимо с нашата конкурентоспособност на световно ниво [...] В Европа имаме нужда да пресъздадем основите на един обновен социален модел, различен от модела на ХХ век, който да не се основава на принципа на догонването. Трябва да помислим за условията и да ги изградим на европейски ниво. Затова бих желал още следващия ноември да осъществим една конкретна дискусия върху социалните основи на европейския проект и бих искал неговото изграждане да се основава на правила за конвергенция. Трябва да определим една минимална работна заплата, адаптирана към икономическата реалност на всяка страна, като същевременно поетапно навлизаме в тази логика с цел постигането на конвергенция. Осигурителните ни прагове се разминават твърде много; днес, когато един работник е командирован в друга страна, именно равнищата на осигурителния праг се превръщат в основен източник на неравенство. Именно затова е необходимо, отвъд реформата на принципите на командироване на работници, която бих искал да се осъществи до края на годината, най-високото ниво на осигурителен праг да бъде заплащано в полза на страната на произход. Тези пари ще захранват един фонд на солидарност, от който ще се възползват най-бедните държави и който ще подпомогне тяхната конвергенция. [...] Именно това представлява солидарността, която ни обединява: една справедлива Европа, която защитава и същевременно е амбициозна А най-силната сплав на съюза ще си останат завинаги културата и познанието. [...] Нашата фрагментираност е само повърхностна. Всъщност тя крие една възможност за нас. И наместо да оплакваме множеството езици, на които говорим, би трябвало да ги превърнем в преимущество! Европа трябва да бъде пространство, в което до 2024 г. всеки студент ще говори поне два европейски езика През 2024 г. половината от принадлежащите към една възрастова група би трябвало да са прекарали поне 6 месеца в друга европейска държава, преди да навършат 25 години Предлагам създаването на европейски университети, които да представляват европейски университетски мрежи, обхващащи множество държави, и които да залагат на възможността студентите им да получават образованието си в чужбина, а образователният процес да се провежда на минимум два европейски езика. Тези европейски университети трябва да се превърнат в среда за педагогическа иновативност, за постижения в научните изследвания. Трябва да си поставим за цел да изградим поне двадесетина такива университета до 2024 г., но също така трябва още от следващата академична година да положим основите на първите такива, с въвеждането на истински европейски семестри и дипломи. Тези връзки трябва да се изграждат още от гимназията. Бих искал да започнем процес по хармонизиране и взаимно признаване на дипломите от средното образование. Така, както направихме това с висшето образование чрез процеса от Болоня, нека поставим началото още от днес на един процес, започващ от Сорбоната, който да позволи обмена, промените и реформирането в цялата европейска система на средното образование. Това ще бъде само от полза за бъдещите поколения, защото именно това, което остава накрая, е това, което обединява хората! Това е именно времето в колежа, което сте прекарал в Париж, Милано, Берлин или Гданск – то е от значение и именно то обуславя европейската спойка. [...] И накрая, същността на европейския проект е демокрацията. Твърдя дори, че тя е най-голямата му сила, неговата същност. Суверенитет, единство, демокрация за Европа са неразривни същности. И тези, които си мислят, че можем да имаме суверенитет без демокрация, се лъжат! [...] Те представлява един неразривен триптих. Днес заявявам твърдо пред вас: обърнахме страницата на един тип европейското изграждане. [...] Именно затова, ако искаме отново да започнем да напредваме, бих искал да минем през процеса на организиране на демократични събрания, които да бъдат интегрална част от европейското преобразуване. Бих желал след като определим основите на една пътна карта, подкрепена от основните правителства, които желаят да вървят в тази посока, да организираме през следващата година в продължение на шест месеца във всички държави, които изразят такова желание, един дебат, базиран върху едни и същи въпроси с цел идентифициране на приоритетите и идеите, които да захранят нашата бъдеща пътна карта за Европа. Нека поставим нещата в ред; да организираме един отворен, свободен и прозрачен европейски дебат, вместо да изказваме становища по един неразбираем и тайно писан текст. Така да изградим този проект, който най-накрая да вдъхне съдържание и цел на европейските избори през 2019г. [...] Именно с цел изграждането на това недовършено демократично пространство предлагам през 2019 г. да се създадат транснационални листи, които ще позволят на европейците да гласуват за един общ и съгласуван проект. Как ще стане това? Британците избраха да ни напуснат, освобождавайки по този начин 73 места в Европейския парламент. Поставени сме пред един прост избор: да си поделим елегантно останките, решавайки, че Европа, поради липсата на споделен общ устрем не представлява друго освен един синдик по съсобствеността. Или да решим, че именно тези 73-ма депутати трябва да бъдат европейският отговор на Брекзит под формата на една транснационална листа, чрез която се гласува за едни и същи европейски парламентаристи в цяла Европа. [...] Европейските граждани трябва да лансират наново европейския дебат – отдолу, от основите, истински. И аз бих желал на следващите избори да бъде осъществена същинската крачка напред, а именно половината от членовете на Европейския парламент да бъдат избирани чрез тези транснационални листи. [...] 2024 г. трябва да бъде хоризонтът за нашата политическа цел. Именно затова този дебат трябва да бъде лансиран още сега. Сега е подходящият момент за това именно този мандат, 2019 - 2024 г., трябва да бъде периодът на европейската трансформация. [...] Какво ще представлява Европа през 2024 г.? Вече го заявих: единството на Европа е в основата на това преобразуване. Според мен през 2024 г. Европейският съюз ще бъде обединен около два стълба. Първият, това са ценностите на демокрацията и правовата държава, които не подлежат на договорки. По отношение на ценностите не е възможно да съществува Европа на две скорости, тъй като те са основата на нашето единство и на нашата свобода. Вторият стълб е единният пазар, който си остава най-добрата гаранция за нашата мощ, просперитет и привлекателност. Работата по неговото опростяване, започнато преди три години от настоящата комисия, трябва да продължи и да бъде задълбочена. [...] Прост, ефективен, защитаващ, единният пазар трябва отново да се превърне от едно пространство на конкуренция в пространство на сближаване. Нужна е прозрачност на преговорите и на прилагането на търговските споразумения. Необходимо е зачитането на екологичното начало при търговските преговори. Нужно е създаването на длъжността европейски търговски прокурор, който да следи за спазването на правилата от страна на нашите конкуренти и да санкционира, без да отлага всяка нелоялна практика. За да функционира по-добре, Европейският съюз не може да избегне въпроса за своите институции. Не можем да продължим с една комисия, наброяваща близо 30 членове, сякаш всеки трябва да брани интересите на своята страна. Това не е нито смисълът, нито духът на европейския проект. Трябва да мислим за една комисия, съставена от 15 членове. Този съюз на единния пазар и правото е призван да се разшири след няколко години. Европейският съюз, основаващ се върху своите ценности и единния пазар, функциониращ по опростен начин, преобразуван, по-близо до гражданите, по-взискателен по отношение на търговията, представлява една Европа, чиито граници не са предпоставени. Съюзът трябва да се отвори за страните от Балканите, след като покрият напълно достиженията на общностното право и приложат изискванията на демокрацията. Защото нашият съюз остава привлекателен и той е основен фактор за мира и стабилността на континента. Те трябва да спазят предвидените условия, но тяхното привързване към един преосмислен Европейски съюз е необходимо условие, за да не обърнат гръб на Европа и да отидат към Русия, Турция или други авторитарни сили, които не защитават нашите ценности. Обединеното кралство също може да намери своето място, ако желае, в този Европейски съюз, преоткрил непреклонността на ценностите си [...] Аз не си представям как Обединеното кралството няма да може да открие своето място в този преосмислен и опростен Европейски съюз, който аз предлагам. Ако ние можем да приемем това разширяване, то е също така поради факта, че подсилените основи на Европейския съюз ще позволят по-големи диференциации. Аз напълно споделям тази философия. Европа вече е на няколко скорости, така че да не се страхуваме да го кажем и да го поискаме! Именно защото тези, които се движат по-бързо, не смеят вече да напредват, вкусът от амбицията се загуби; останалите, които ги гледаха как напредват, накрая си казаха: \"този авангард на Европа не изглежда чак толкова добре, та те дори не смеят вече да се съберат, не смеят да предлагат, не смеят вече да се движат напред\". Не, нека се движим към диференциациите, към този авангард, към сърцето на Европа, за което говорех преди малко. На всички предизвикателства трябва да отговаряме, напредвайки, ускорявайки ритъма и въздигайки амбициите си. Нито една държава не бива да бъде изключена от тази динамика, но също така нито една държава не би трябвало да може да блокира онези, които искат се движат по-бързо или да стигат по-далеч. [...] Завърна се времето, когато Франция предлага, за да напредва с Европа и с всички европейци, които споделят това желание. Мисля си за мига, когато на 9 май 1950 г. в Париж Робер Шуман се осмели да предложи да изградим Европа. Мисля си за неговите силни думи, когато казва: \"Обединение на Европа не бе постигнато и се стигна до война.\" [...] Два дни след провеждането на изборите в нашия основен партньор, бих искал да поздравя отново канцлера Ангела Меркел. [...] Знам, че тя няма да отговори нито със затваряне, нито с плахост. Знам, че тя ще има същата реакция, каквато има всеки път, когато страната й изправена пред исторически предизвикателства: смело и с усещането за историчност. [...] На първо място, аз предлагам на Германия едно ново партньорство. Няма да сме съгласни по всички въпроси или поне не веднага, но ние ще обсъждаме всичко. [...] Във всички въпроси, които засегнах, можем да вложим един решителен и конкретен френско-германски устрем. [...] Защо да не си поставим за цел до 2024 г. Да интегрираме напълно нашите пазари, прилагайки едни и същи правила за нашите предприятия – от търговското право до разпоредбите, приложими при фалит? [...] Бих предложил на всички, които споделят волята за една суверенна Европа, изградена около основите, които очертах, за една единна и същевременно диференцирана и демократична Европа, да създадем в следващите седмици специална група за европейско преосноваване. Тя ще включва представители на всяка държава членка, която желае да участва, както и на европейските институции. До лятото на 2018 г. тя трябва да предложи конкретните мерки, изхождайки от резултатите от демократичните събрания, чрез които да могат да се предложат шестте очертани ключа на суверенитета. [...] Нека не очертаваме един затворен клуб, а да зададем път, метод и така всички онези, които имат амбицията, волята и силата, ще могат да участват в него, без да блокират останалите, без да ги спират. Тези предложения и инициативи, които предложих на нашите партньори, които желаят да се включат, имат една-единствена цел, а именно да върнат Европа към същността й, да я върнат на гражданите. Ние трябва да ги убедим, че последните 70 години, които изживяхме, не са плод на някаква случайност, а на една непоклатима воля, основаваща се на изключителен оптимизъм. [...] Обръщам се към всички европейски ръководители, европейските парламентаристи и към всички европейски народи: вгледайте се във времето, в което живеем, гледайте го лице в лице и ще видите, че нямате избор, че не разполагате с лукса на предходното поколение, което съумя да управлява това, което бе постигнато и прясно изградено. Не разполагате с този лукс. Изправени сте пред един прост избор: да отстъпвате на всеки следващи избори по още мъничко място на националистите, на тези, които мразят Европа, и така да ги допуснете да дойдат – след пет, десет или петнадесет години. Вече сме ги виждали как печелят тук. Или да изберете да поемете своите отговорности и да поискате една такава Европа – навсякъде, осъзнавайки всички рискове във всяка от нашите държави, защото ние трябва да споделяме тази близост до сърцето, защото белезите, които поразиха Европа, са наши собствени белези! Ние трябва да прегърнем тази амбиция именно сега. Сега, защото настъпи времето, когато нашите съграждани се сепнаха, но най-вече защото ние сме отговорни пред младежите в цяла Европа. Отговорността, която поемат днес управляващите, е да оставят нашата младеж в ръцете на крайностите, да й подарят едно бъдеще, което няма да им предостави лукса, с който ние разполагаме, а именно да избираме собствената си съдба, да обрекат нашата младеж на всички препъникамъни, които историята ще им поднесе. Затова заявявам на всички европейски ръководители, че каквито и трудности и сътресения да ни очакват, ние имаме една-единствена отговорност: тази, която сме задължени да поемем в името на нашата младеж, отговорността за бъдещите поколения, отговорността да получим тяхната благодарност, защото в противен случай ще си заслужим тяхното презрение. Аз направих своя избор.", "date": "2017.09.28", "title": "Нищо няма да оставя в ръцете на тези, които обещават омраза - речта на Макрон за бъдещето на Европа"}
{"url": "http://www.dnevnik.bg/sport/2017/09/28/3050254_marko_asensio_podpisa_nov_dogovor_s_real_madrid_do/", "text": "Младата звезда на \"Реал\" (Мадрид)  Марко Асенсио  подписа нов договор с европейския клубен шампион, събщиха от клуба. Халфът ще остане на \"Сантяго Бернабеу\" до лятото на 2023 г. Церемонията ще бъде утре в една от залите на стадиона, уточниха от \"Реал\". Испанецът пристигна през 2014 г., като беше купен от \"Майорка\", но прекара един сезон под наем в родния си тим и един в \"Еспаньол\". Той беше желан и от \"Барселона\", но в крайна сметка по-добра оферта от \"Сантяго Бернабеу\" доведе до трансфера. Халфът, който е на 21 годии започна сезона в отлична форма и стана поредната звезда, която поднови своя контракт след Иско, Дани Карвахал, Марсело, Карим Бензема. Преди него това стори и Рафаел Варан. Централният защитник подписа до 2022 г. Според медиите в Испания клаузата за откупуване в договора на Асенсио е 500 млн. евро, като по този начин от \"Реал\" искат да го предпазят от евентуален трансфер в ПСЖ или \"Манчестър сити\", които хвърлят огромни средства. Макар да е от скоро в тима, Асенсио има знаменито постижение срещу името си. Халфът реализира попадение при дебюта си в пет различни турнир за \"Реал\". Той го стори в първите си мачове в Ла Лига, Купата на краля, Шампионската лига, Суперкупата на Европа и  Суперкупата на Испания .", "date": "2017.09.28", "title": "Марко Асенсио подписа нов договор с \"Реал\" (Мадрид) до 2023 г."}
{"url": "http://www.dnevnik.bg/sviat/2017/09/28/3050255_svetovnata_banka_obiavi_globalna_kriza_na_ucheneto/", "text": "Милиони младежи в страните с ниски и средни доходи са заплашени да нямат възможности в живота и да работят дълги години срещу ниски заплати, единствено защото в основното и средното образование не ги учат как да успяват като възрастни. Предупреждаваме за глобална \"криза на ученето\" в образованието. Ходенето на училище, от което не се научава достатъчно, е не само загуба на възможности за развитие, но и проява на огромна несправедливост към младите хора по цял свят. Това се казва в нов доклад на Световната банка  \"Да се научиш да реализираш обещанието за образование\" . Според него без да обучава децата образованието не изпълнява основното обещание - да премахне изключителната бедност и да създаде възможности и просперитет за всички. \"Когато е осъществено правилно, образованието дава на младите хора обещание да си намерят работа, да печелят повече, да са по-здрави\", напомня президентът на банката Джим Йон Ким. \"Кризата на ученето е морална и икономическа криза\", допълва той. Дори след прекарани години в клас, милиони деца не могат да четат, пишат или да правят елементарни сметки, пише още в официалното съобщение. \"Тази криза в научаването увеличава социалната пропаст, вместо да я запълва. Малките ученици, които вече са в неравностойно положение заради бедност, живот в зони на конфликт или заради пола и здравословното си състояние, стават младежи без са разполагат с елементарни умения за живота.\" Тревожни данни Данните, съдържащи се в доклада, илюстрират колко тревожно е положението в многомилионни държави. В Кения, Танзания и Уганда, например, 75% от третокласниците не разбират какво се казва в изречението \"Името на кучето е Шаро\", написано на английски или кисаухили. В селските райони на едномилиардна Индия три четвърти от децата на същото ниво не могат да решат уравнението \"47 - 17\", защото съдържа двуцифрени числа, а при петокласниците тази група все още е 50%. В Бразилия, една от страните от групата БРИКС, сочена преди време като обещаващите нови лидери на света, 15-годишните подобряват резултатите си, но с такова темпо, че ще постигнат резултатите на връстниците си от развитите страни по математика след 75 години, а по функционална грамотност при четене - след 263 години. При това статистиката не обхваща около 260 милиона деца по света, които изобщо не ходят на училище. Авторите на доклада изтъкват и друг процес - едно средно дете на 15 години от бедни и дори от страни със средни доходи се представя при международно признати тестове като PISA по-зле от 95% от връстниците си в развитите икономики. Това е факт и при студентите - мнозина от представящата се най-добре горна четвърт биха попаднали в последните 25% по показатели в богатите държави. Пример с България Таблица, илюстрираща това явление, показва, че според резултатите от PISA за 2015г. децата от България с най-високи резултати по четене имат показател, колкото тези със средни резултати във Финландия. В същата категория българчетата със средни постижения от теста са с по-слаби резултати от най-слабите в страни като Виетнам, Тайван или Полша. Приблизително същите са резултатите и за математика. \"За твърде много деца ходенето на училище не означава,че научават нещо там\", казва главният икономист на Световната банка Пол Ромер. Името на България се появява още два пъти в доклада. Първият е по повод въздействието върху образованието на различни заинтересовани страни и зависимостта на системата от политическия цикъл на властта. Авторите посочват, че българското образование за ситуации, когато се намалява броят на децата и класовете, но директори и родители често са против да се съкращават учители или да се закриват училища в техния район, макар това да оскъпява още повече издръжката. Алтернативата е да се въведе сериозно стимулиране на добрите преподаватели в комбинация за повишаване квалификацията на всички учители. Но това би отличило учителите със слаби резултати и подобна мярка се приема със съпротива от профсъюзи и отново от директори, които ще трябва да подновяват преподавателския състав. Но парите не са всичко и тук е вторият пример с България. В текста се казва, че макар да има силна връзка между отделяните средства и получаваните резултати, тя не е автоматична. В много места по света над 80% от разходите за образование отиват само за заплати. Но България е посочена като страна, в която в периода 2009-2015г. всяка година с над 4% са намалели средствата за ученик, но в същото време с малко под 2% годишно са се подобрявали резултатите на учениците по математика в тестовете на PISA. Препоръките След анализ на данни и обширни консултации в 20 страни с правителства, изследователски организации и частни компании, авторите стигат до няколко основни послания, измерения на кризата и препоръки за преодоляването ѝ: - Да посещаваш училище  . - Ходенето на училище без да се научава нещо там е   към децата. -   в страните с ниски и средни доходи. -   говорят за размера на кризата. - Кризата на научаването води до това, че  ; учителите често нямат умения или мотивация да преподават ефективно; помощите често не водят до конкретни резултати в класните стаи и равнището на заучаваното; слабото ръководство и управление водят и до намаляване качеството на училищата. -  , за да го направите сериозна цел за постигане. -  , за да заработят училищата за деца, които научават необходимото в тях, включително като съберете подготвени и мотивирани преподаватели. - Ангажирайте всички засегнати страни, за да се подобри системата и институционалния ѝ капацитет,  , каквито са преследващите политически или лични цели.", "date": "2017.09.28", "title": "Световната банка обяви глобална \"криза на ученето\""}
{"url": "http://www.dnevnik.bg/photos/2017/09/28/3049696_fotogaleriia_svetovnite_snimki_na_denia_-_28_septemvri/", "text": "Дъга над Лас Крусес, Ню Мексико, САЩ.", "date": "2017.09.28", "title": "Фотогалерия: Световните снимки на деня - 28 септември 2017 г."}
{"url": "http://www.dnevnik.bg/sport/2017/09/28/3050273_astana_i_stanimir_stoilov_vzeha_purva_tochka_v_liga/", "text": "Воденият от Станимир Стоилов шампион на Казахстан \"Астана\" завърши наравно 1:1 в домакинството си на \"Славия\" (Прага), втори мач от груповата фаза на  Лига Европа . Точката е първа за казахстанския тим в тазгодишното издание на турнира. Нгадьой-Нгаджуй даде аванс на чехите в 18-ата минута. Камерунецът се разписа с глава след центриране от фаул на Сикора. В 42-ата минута Марин Томасов изравни резултата, след като бе най-съобразителен в наказателното поле. След подновяването на играта и двата тима имаха добри възможности да променят резултата. Шомко пропусна за \"Астана\", а резервата на \"Славия\" Милан Шкода също не намери целта. Така срещата приключи при резултат 1:1. В първите срещи в Група \"А\" Астана загуби гостуването си на  \"Виляреал\" с 1:3 , а \"Славия\" (Прага) взе минимален успех като домакин с 1:0 над \"Макаби\" (Тел Авив).", "date": "2017.09.28", "title": "\"Астана\" и Станимир Стоилов взеха първа точка в Лига Европа"}
{"url": "http://www.dnevnik.bg/biznes/2017/09/28/3050274_estonskiiat_prezident_gotovi_sme_da_podkrepim/", "text": "\"Готови сме да подкрепим България, разбира се, и по време на нейното председателство. Трябва да излезем от утрешната среща с чувството на неизбежност – че където и да идем ние (правителствата, бел. ред.), хората и бизнесът вече са там, така че няма друга възможност, освен да ги последваме в киберсферата и да гарантираме, че са в безопасност. Ако решим това утре, съм сигурна, че можем да продължим изграждането на цифрова Европа\". Това бяха думите на естонският президент Керсти Калюлайд пред репортери в Талин, където утре ще се проведе Талинската цифрова среща, на която държавите от ЕС ще обсъдят посоката, в която се развива дигиталното общество. Обществото ни е включващо – всички в Естония имат цифрова идентичност, каза президентът. Дори групи, които обикновено неохотно приемат нови технологии. Ние в правителството не бихме могли да постигнем това сами, заради това властите нямат специални системи, а платформа, която може да се използва и от бизнеса. Тя никога не е била монопол на властта. \"Това бе важен елемент от създаването на цифровата идентичност – частният сектор да ни увери, че ще започнат да доставят услуги. Защото основният въпрос за правителството, когато създаваше цифровата идентичност, бе – с кого ще работим? Няма смисъл това да остава само между нас и хората.\" \"Банките и айти секторът ни увериха, че незабавно ще започнат да предоставят услуги. Приехме, че ако искаме цифровото общество да достигне до всички, трябва да има стимули, особено за възрастните хора\", разказва още тя. Затова са били организирани обучителни програми, първо за младите, после за по-старите. Отчасти за тях е платил частният сектор. \"Освен това банките започнаха и други инициативи, например направиха безплатно онлайн банкирането за възрастните. Естонските пенсии и сега са доста ниски, но в края на века бяха много по-малки, защото бяха минали само десетина години от връщането на независимостта ни, когато напуснахме СССР без нищо. Така че всяка крона, спестена чрез употребата на онлайн услуги, беше важна за хората, които нямаха много средства.\" Промяната Бих искала да подчертая, че промените в обществото са далеч по-големи, отколкото би помислил човек. Не е като да имаш фабрика без технологии, да въведеш компютри в процеса и роботите да започнат да управляват бизнеса ти. Не е така, променя се мисленето на хората. Помня, когато започнахме, бях съветник на премиера Март Лаар ( между 1999 г. и 2002 г., бел. ред.), и често си казвахме, че никой не иска да вижда данъчния. Осъзнахме, че имаме технологията, която да позволи никой да не се среща с данъчния. И го направихме. После осъзнахме, че има много други услуги, за които хората мразят да се редят на опашка. Не бяха минали и десет години от срива на СССР, а всеки гражданин на СССР губеше време по опашки () Така че естонците мразят това. () Така че решихме, че няма нужда. Защо да ходиш до институция, за да подаваш документи за детски надбавки? Това може да се направи и онлайн. Защо да ходиш до училището, за да запишеш детето си? Това може да се направи и онлайн. Постепенно, понеже имаме общ \"гръбнак\" на услугите, всички преминаха върху него. Ако сега те минат офлайн, ще избухне революция.\" Сигурност Изградили сме сложна система за проверки. Аз знам кога някой проверява моите данни. Ако президентската администрация провери нечий адрес, за да му прати покана, да речем, човекът получава известие: \"Администрацията на президента провери адреса ви\". Ако полицията прегледа данъчната ми декларация, аз ще разбера. Аз притежавам данните си, правителството се грижи за тях\". Разбира се, казва тя, в началото е имало злоупотреби – полицай да провери новия мъж на бившата си съпруга например. Но, по думите ѝ, злоупотребителите са били наказани и отдавна не е имало такива случаи. \"Мисля, че хората бързо разбраха, че само защото професията ти дава достъп до тези данни, тя не ти дадва и правото да ги гледаш. И че действително ще бъдеш подведен под отговорност\". Хигиена Има и друга промяна в обществото, която се измерва трудно, но е видима, казва президентът – например атаката с WannaCry, която предизвика щети по целия свят, не е сработила в Естония. \"Нямаше нито един случай. Защото народът ни поддържа хигиена, а от нея зависи много. Но хората са обучени. Децата, родени през 2000 г., сега са на 17, прекарали са целия си живот в цифрово общество.\" \"Хората знаят – ако има нов ъпдейт, трябва да ъпдейтнеш. Пазят си паролите. Това е трудно да се измери, но ако имаш тест, какъвто беше WannaCry, и ние го вземем, осъзнаваш, че киберхигиената в това общество е по-висока\". Големият брат На въпрос дали наличието на всички тези данни няма да улесни едно тоталитарно правителство в тормоза му над хората, Калюлайд отвръща: \"Имаше ли интернет и цифрови данни, когато Съветският съюз депортира десетки хиляди естонци в Сибир? Разбира се, че не. Не им е било трудно да намерят хората. Няма голяма разлика дали информацията е на хартия, или е цифрова.\" Тя дава пример и с Полша, където консервативните управляващи овладяха Конституционния съд в първите месеци на мандата си, и влязоха в тежък конфликт с Брюксел за върховенството на закона. \"Използваха ли цифрови технологии? Нямат ги и не им бяха нужни.\" По думите ѝ, това е информация, която всяка държава така или иначе има – но известията за това кой я отваря, дават на гражданите дори по-голям контрол върху нея.", "date": "2017.09.28", "title": "Естонският президент: Готови сме да подкрепим председателството на България"}
{"url": "http://www.dnevnik.bg/sport/2017/09/28/3050280_olivie_jiru_vkara_stotniia_si_gol_za_arsenal_pri/", "text": "Френският нападател Оливие Жиру влезе в историята на  \"Арсенал\" , като достигна бройката от 100 гола за \"артилеристите\". Той се разписа веднъж при успеха с 4:2 над БАТЕ (Борисов) като гост в Лига Европа. Победата на английския тим не беше никак лесна, след като футболистите на Арсен Венгер допуснаха много грешки в защита и ако не бяха добрите изяви на вратаря Давид Оспина, можеха да се разминат с трите точки. Тио Уолкът изведе \"артилеристите\" напред в 9-ата минута. Джак Уилшър центрира, вратарят Шербицки не се намеси добре и английският национал от метър вкара топката в мрежата. Отново Уолкът в 22-ата минута удвои аванса на \"Арсенал\", наказвайки нова грешка на стража на домакините. Шербицки се опита да подаде на защитник на левия фланг, но го направи много неспокосано, сервирайки топката на Уолкът, а с диагонален шут нападателят вкара второто си попадение. Головото шоу на \"Арсенал\" продължи и три минути по-късно резултатът вече беше 3:0. Мертезакер отклони топката при един корнер, а от няколко метра другият централен защитник Роб Холдинг я вкара в мрежата. Третото попадение до голяма степен успокои англичаните и те започнаха да действат доста по-високомерно. Защитниците на \"Арсенал\" допуснаха някои досадни грешки и показаха липса на концентрация във важните моменти. Така в 28-ата минута се стигна до гол за БАТЕ, дело на Мирко Иванич. Той се разписа след подаване на Риос. След подновяването на играта \"Арсенал\" получи дузпа, дошла след много спорно отсъждане на рефера Стефански. Шкодран Мустафи беше дръпнат в наказателното поле и съдията прецени, че това е дузпа. Оливие Жиру застана зад топката и с прецизен удар вкара за \"артилеристите\". С този гол французинът стана едва 19-ия играч в историята на клуба стигнал бройката от 100 попадения. От настоящия тим на \"Арсенал\" със 107 вече е Уолкът. Жиру пристигна в Северен Лондон през 2012 г., като има 237 мача във всички турнири за клуба. Французинът спечели три пъти ФА къп и три пъти  \"Къмюнити шийлд\" . До края на двубоя БАТЕ стигна до още един гол, дело на Гордейчук. Освен това попадение обаче тимът от Борисов имаше няколко много изгодни шанса, които ако беше реализирал щеше да направи двубоя дори още по-интересен. \"Арсенал\" записа втори успех в турнира и оглавява група Н с шест точки. Изненадващо в другия двубой  \"Кьолн\"  загуби като домакин от \"Цървена звезда\" с 0:1 и вече има две поражения. Единственото попадение реализира Боакие в 30-ата минута.", "date": "2017.09.28", "title": "Оливие Жиру вкара стотния си гол за \"Арсенал\" при победа над БАТЕ (Борисов)"}
{"url": "http://www.dnevnik.bg/bulgaria/2017/09/28/3050278_sledvashtiiat_evrodoklad_za_pravosudieto_shte_bude/", "text": "Очаква се следващият доклад на Европейската комисия за България по механизма за сътрудничество и проверка да бъде представен на 17-20 ноември. Това съобщи главният прокурор Сотир Цацаров пред български журналисти в Брюксел след срещата си с еврокомисаря по правосъдието Вера Йоурова, съобщи БТА. Целта е докладът да не съвпада по време с началото на българското председателство на Съвета на ЕС, поясни Цацаров. Подчертано бе, че ако държавата ни продължава да се движи с тези темпове на реформи, би било съвсем реалистично да очакваме реалистична оценка до края на мандата на тази ЕК. Особен интерес бе проявен към делата срещу бивши и настоящи министри, народни представители, магистрати, уточни главният прокурор. Не чух мнение, че няма напредък по разследванията. Комисията следи делата срещу магистрати. Към настоящия момент прокуратурата е обвинила 22 съдии, прокурори и следователи, от тях четирима все още са обвиняеми, 18 са подсъдими. Стана дума за избора на нов Висш съдебен съвет (ВСС). Мисля, че няма разлика в оценката ни, че членовете от професионалната квота на ВСС са били избрани абсолютно прозрачно, посочи Цацаров. В отговор на въпрос той поясни, че прокуратурата е утвърдила план за действие с конкретни срокове и отговорници за изпълнението на насоките, дадени от делегацията европейски прокурори у нас. Този план бе допълнен преди два дни с пълната информация за изпълнението. Препоръките се изпълняват, това се оценява много добре, заяви главният прокурор.", "date": "2017.09.28", "title": "Следващият евродоклад за правосъдието ще бъде обявен през ноември"}
{"url": "http://www.dnevnik.bg/bulgaria/2017/09/28/3050282_sudut_osvobodi_direktor_na_uchilishte_obvinen_v/", "text": "Районният съд в Бургас пусна от ареста Христо Радев, директор на Основно училище \"Христо Ботев\" в село Ново Паничарево. Обвинението срещу него е блудство с непълнолетна, съобщи БТА. Съдът в Бургас счете, че няма достатъчно доказателства срещу Радев и му наложи мярка за неотклонение \"домашен арест\".  Към момента съдът разполага с два записа, от които ставало ясно, че жертвата -14 годишна ученичка, моли Радев да спре да я целува. Чували се само женски реплики, липсва изследване на гласовете.  Надявам се истината да излезе наяве, каза Радев. Според него обвиненията идват от три ромски фамилии, срещу които е писал жалби.", "date": "2017.09.28", "title": "Съдът освободи директор на училище, обвинен в блудство"}
{"url": "http://www.dnevnik.bg/biznes/2017/09/28/3050284_parij_vdiga_turisticheskata_taksa_za_niakoi_hoteli/", "text": "Парижкото кметство ще увеличи с 5 евроцента туристическата такса за някои категории хотели, туристически квартири и къмпинги от 1 януари 2018 година, предаде Франс прес. Таксата ще стане например 3 евро на ден за един човек в хотел 4 звезди, 0.80 евро за туристическа квартира от типа Еърбиенби ( Airbnb) и 0,60 евро за 3- до 5-звезден къмпинг. Очаква се увеличението да доведе до постъпления от 1 милион евро годишно, според Жан-Франсоа Мартенс, заместник-кмет по туризма в оглавяваното от социалистката Ан Идалго парижко кметство. Жан-Батист дьо Фроман от дясната партия Републиканците посочи, че неговата група е против увеличението, което ще бъде въведено две години след предишното нарастване на таксата, \"което не е в полза на притегателната сила на Париж\". Мартенс отвърна от своя страна, че през първата половина на годината туризмът във френската столица е бил най-добър от десет години, като са се увеличили с 12.5 на сто до 16.4 милиона хотелски нощувки.", "date": "2017.09.28", "title": "Париж вдига туристическата такса за някои хотели"}
{"url": "http://www.dnevnik.bg/citat_na_deniia/2017/09/28/3050286_citat_na_denia_ne_putuvaneto_do_lunata_promeni/", "text": "Единственото нещо, което искам да спомена за технологията е, че ние тук не използваме последния писък. Не пътуването до Луната промени обществото, а пералната машина. () Добре изпитаната технология, която е в ръцете на всекиго, носи далеч по-голяма промяна, отколкото новите технологии в ръцете на неколцина избрани. Точно това виждате в Естония, когато се говори за цифрово общество. Това заяви естонският президент Керсти Калюлайд пред журналисти в естонската столица Талин днес. Утре там ще се проведе Талинската цифрова среща, на която лидерите на държавите от Европейския съюз ще обсъдят как обществата се променят под въздействие на технологиите и как ЕС може да се възползва от това. Естония е председател на Съвета на ЕС до края на декември, а след нея тази позиция ще поеме България.", "date": "2017.09.28", "title": "Цитат на деня: Не пътуването до Луната промени обществото, а пералната машина"}
{"url": "http://www.dnevnik.bg/bulgaria/2017/09/28/3050288_upraviteliat_na_noi_iska_da_vuvede_elektronno/", "text": "Голямата амбиция на управителя на НОИ Ивайло Иванов е да въведе подаването на документи за пенсиониране изцяло по електронен път, така че на хората да не се налага изобщо да ходят до института. Това заяви той пред БНТ. Съобщи, че 14 милиона лева ще са необходими до края на годината след увеличението на минималната пенсия до 200 лева. Имам ги НОИ, всички трябва да са спокойни, увери той. В момента в института се прави анализ на ползваните от осигурените болнични. Според Иванов има голям проблем със злоупотребата с болнични, а за изплащането им се използва обществен ресурс. \"След анализ ще имам среща с министерството на здравеопазването, сумата на изплащане при болничен ще се коментира след това\", обяви той. Припомни, че при съмнения както работодателите, така и НОИ може да обжалват болнични. Ако не са достатъчни тези мерки, ще потърсим и възможност за законодателни промени, допълни той.", "date": "2017.09.28", "title": "Управителят на НОИ иска да въведе електронно пенсиониране"}
{"url": "http://www.dnevnik.bg/sport/2017/09/28/3050295_zashtitnik_na_manchestur_siti_shte_otsustva_ot/", "text": "Най-скъпият защитник в историята на футбола Бенджамин Менди е получил тежка контузия, потвърдиха от \"Манчестър сити\". Левият бек, който беше купен от \"гражданите\" през лятото за  52 млн. паунда от \"Монако\" , има скъсана предна кръстна връзка на дясното коляно. Менди получи травмата в шампионатния мач с \"Кристъл палас\" (5:0) през миналия уикенд, когато напусна още в 29-ата минута. \"След първоначалните изследвания Бенджамин пътува до Барселона, където специалист потвърди степената на контузията. Той ще бъде опериран в Каталуния утре\", съобщиха от \"Манчестър сити\". Първоначалните прогнози са, че Менди ще отсъства от терените за девет месеца. Толкова изисква нормалното възстановяване на една от най-тежките контузии във футбола. Французинът, който е на 23 години, ще отвори сериозна дупка на левия фланг, след като е единствения играч на този пост в клуба. През лятото  \"Сити\"  се раздели с Александър Коларов, който беше продаден на \"Рома\", както и с Гаел Клиши – освободен. Заради липсата на леви защитници, често мениджърът на \"гражданите\" Хосеп Гуардиола залага на Данило в тази зона, който по принцип е десен бранител.", "date": "2017.09.28", "title": "Защитник на \"Манчестър сити\" ще отсъства от терените девет месеца"}
{"url": "http://www.dnevnik.bg/sviat/2017/09/28/3050296_putin_v_ankara_fakticheski_suzdadohme_usloviia_da_spre/", "text": "\"Фактически са създадени необходимите условия за прекратяване на тази братоубийствена война\", заяви в Анкара руският президент Владимир Путин след разговори с турския си колега Реджеп Тайип Ердоган, включващи и въпроса за войната в Сирия. \"Независимо от трудностите, все пак успяхме да постигнем положителен резултат. Смятам тези договорености за наш общ изключително важен успех. Успех и на нашия приятел, господин Ердоган\", добави Путин след преговорите, продължили повече от час и половина, във втората част на които се включиха и националните делегации. \"Окончателното унищожаване на терористите и завръщането на сирийците към мирен живот, към родните огнища е абсолютно принципен въпрос, важен не само за сирийския народ, не само за региона, но и за целия свят... Създаваме условия за завръщането на бежанциде по домовете им, което е принципно важно за активизирането на процеса за търсене на дългосрочно политическо уреждане в Женева под егидата на ООН\", каза още руският президент, цитиран от РИА \"Новости\". \"Договорихме се да продължат плътните контакти по линия на министерството на външните работи, военните и спецслужбите за задълбочаване на координацията на съвместни действия за уреждане на кризата в Сирия и решаването на други регионални проблеми.\" Путин подкрепи и териториалната цялост на Ирак и Сирия във връзка с проведеният в началото на седмицата референдум за несавизимост на иракските кюрди, на който почти 93% подкрепиха подобна крачка. \"Безусловно, обсъдихме и ситуацията с референдума за независимост в Иракски Кюрдистан. Принципната позиция на Русия е известна и тя е изложена от външното ни министерство. Днес подробно говорихме за това и с президента Ердоган\", каза руският държавен глава. Референдумът бе отхвърлен от Турция, Иран, САЩ и ООН. Москва заяви, че подкрепя териториалната цялост на Ирак и призовава спорните въпроси между властите в Ербил и Багдад да се решават с диалог. Русия и Турция нямат разногласия за Иракски Кюрдистан, каза президентският говорител Дмитрий Песков. \"Обсъдихме ситуацията в Сирия и Ирак и съвпаднаха мненията ни за запазване териториалната цялост на двете страни. Референдумът няма никаква законна основа. Властите на Северен Ирак допуснаха голяма грешка. Никоя няма право да подпалва нашия район\", заяви тази вечер президентът Ердоган. Той посрещна Путин при автомобила, като това е петата среща между двамата само за тази година. За две от тях Ердоган посети Москва, а три бяха в кулоарите на международни форуми. Този път с Путин пътуваха външният министър Сергей Ларвор, съветника в Кремъл Юрий Ушаков и президентският специален представител за Сирия Александър Лаврентиев, министърът на енергетиката Александър Новак, началникът на Генералния щаб Валерия Герасимов, зам.-министърът на земеделието Евгений Громико, както и ръководителите на \"Газпром Алексей Милер и на \"Росатом\" Алексей Лихачов. Турската страна също бе представена на най-високо ниво - началникът на Генщаба Хулуси Акар, вицепремиерът по икономическите въпроси Мехмет Шимшек, министърът на външните работи Мевлют Чавушоглу, министърът на енергетиката и природните ресурси Бейрат Албайрак, министърът на икономиката Нихат Зейбекчи, началникът на Националната разузнавателна служба Хакан Фидан, зам.-министъра на отбраната Исмаил Демир, зам.-ръководителят на президентската администрация Ибрахим Калън и главният президентски съветник Садък Арслан. По повод двата големи енергийни проекта на Русия в страната - газопровода \"Турски поток\" и първата турска АЕЦ \"Аккую\" президентът Путин каза, че Москва разчита в най-кратки срокове да пусне първия ядрен блок, стига двете страни да координират действита си, включително за своевременно получаване на цялата нужна документация и лицензи. \"Енергетиката е сред главните отрасли за сътрудничество. Придаваме голяма значение на Аккую\" и \"Турски поток\" - те продължават и сме готови да ги ускорим\", отвърна Ердоган.", "date": "2017.09.28", "title": "Путин в Анкара: Фактически създадохме условия да спре войната в Сирия"}
