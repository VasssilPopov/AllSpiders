{"url": "https://www.dnevnik.bg/bulgaria/2019/02/09/3387753_neno_dimov_obeshta_da_nakara_razrushitelia_na_djunata/", "text": "Имаме законовата възможност да накараме  разрушителя на дюната на \"Смокиня\"  да я възстанови, което би било прецедент за България. Факт е, че нещо, което се е формирало десетилетия и дори столетия, не се възстановява, то няма да бъде автентично. Но трябва да се даде пример, че когато рушиш нещо, което нямаш право да рушиш, трябва да го възстановиш – усилието трябва да бъде в тази посока. Това заяви в предаването \"Тази събота\" министърът на околната среда и водите Нено Димов. Той определи разрушаването на дюната в къмпинга като \"вандалски акт\". В момента административните производства по казуса са спрели, защото прокуратурата се е самосезирала и търси престъпление по случая. \"Докато тече това наказателно разследване, ние трябва да изчакаме като институция. Ако то свърши с осъдителна присъда, при всички случаи това е по-тежко, и то ще има сила. Ако не свърши така, тогава ние ще наложим административна санкция\", коментира министърът. \"Независимо как завърши, ще търсим, имаме законова възможност да накараме този, който е разрушил дюната да я възстанови. Между другото казвам това, давайки си сметка, че до момента не е използвана тази възможност в закона\", допълни още Димов.", "date": "2019.02.09", "title": "Нено Димов обеща да накара разрушителя на дюната на \"Смокиня\" да я възстанови"}
{"url": "https://www.dnevnik.bg/sport/2019/02/09/3387699_tejkoto_svetovno_purvenstvo_v_rusiia_vliiae_na_bitkata/", "text": "Световното първенство в Русия приключи преди почти седем месеца, но още дава отражение върху битката във Висшата лига. Това гласи доклад на застрахователния брокер JLT Specialty за контузиите в английското първенство. Според него лидерът в класирането  \"Ливърпул\"  е пострадал от 12 различни контузии на свои играчи, взели участие на световното. За сравнение съперникът на мърсисайдци \"Манчестър сити\" е бил изправен пред 27 контузии на свои футболисти. При шампионите е имало увеличение на травмите с 44% в сравнение с миналия сезон на този етап. \"Гражданите\" изпратиха 16 играчи на световното първенство в Русия от осем различни националности. Именно \"Сити\" е тимът, който е бил най-засегнат от контузиите. Един от лидерите на \"Манчестър сити\" е  Кевин Де Бройне , който изигра средно по 36 мача в предходните два сезона. Заради тежкото световно първенство и изтощението му, белгиецът получи контузии в последните няколко месеца. Това доведе до само четири мача, в които Де Бройне е започнал като титуляр. \"Когато играеш почти непрекъснато в продължение на 11 месеца идват контузии. Убеден съм, че световното първенство оказва влияние. Когато си свеж и отпочинал не се контузваш толкова често\", каза мениджърът на \"гражданите\" Пеп Гуардиола. Докладът на JLT Specialty гласи, че травмите в \"Сити\" са довели до пропускане на 617 дни тренировки и мачове за играчите на шампионите. Това пък води до повече от 17 милиона паунда разходи за възстановяване. В \"Ливърпул\" показателите са по-ниски – 128 дни и 9.3 милиона. Третият тим, намесен в битката за титлата \"Тотнъм\" също е от засегнатите. В момента големите звезди на \"шпорите\" Хари Кейн и Деле Али, които играха на световното, са контузени. Клубовете от топ 6 на Висшата лига са били повлияни от 201 различни травми на своите играчи, обяснява Дънкан Фрейзър, който е началник на спортния отдел в JLT Specialty. \"Липсата на зимна пауза в Англия, съчетана с тежкото световно първенство води до изтощение сред играчите. Това създава предпоставки за контузии, които се отразяват на водещите отбори. Именно те са тези, които пращат най-много играчи на световното\", казва Фрейзър. Според него обаче клубовете умеят да се справят с такива тежки ситуации. \"Фактът, че английските тимове продължават напред в европейските клубни турнири – Шампионската лига и Лига Европа, е показателен за качеството в съставите\". Данните на JLT Specialty гласят, че до момента клубовете от Висшата лига са отделили разходи от над 130 милиона паунда за възстановяване на своите играчи, които са претърпели контузии. Сумата е към 22 януари и в момента тимовете се движат по график, с който да надхвърлят миналогодишните 213 милиона.", "date": "2019.02.09", "title": "Тежкото световно първенство в Русия влияе на битката за титлата във Висшата лига"}
{"url": "https://www.dnevnik.bg/bulgaria/2019/02/09/3387371_ministur_predlaga_testovete_na_sirenite_za_trevoga_da/", "text": "Сиренната система за излъчване на националните сигнали за тревога и край на тревогата да бъдат тествани в 11 ч., а не в 13 ч., както е сега. Това предложение до правителството е направил вътрешният министър Младен Маринов. В правителствения портал за обществено обсъждане strategy.bg е публикувано предложението му за изменение и допълнение на Наредбата за условията и реда за функциониране на Националната система за ранно предупреждение и оповестяване на органите на изпълнителната власт и населението при бедствия и за оповестяване при въздушна опасност. Крайният срок за обсъжданията е 7 март. В мотивите за исканата промяна на часа се посочва, че по-голяма част от сирените са разположени върху детски градини и ясли и по това време децата спят. Във вътрешното министерство често постъпвали сигнали от недоволни граждани, които се оплаквали, че часът на пускането на сирените им причинявал стрес. Освен това с промените в наредбата се цели стесняване на обектите, на които могат да се изграждат и поддържат сиренните системи за тревога. Те ще бъдат на територията на строежи, криещи опасност от взрив или оказващи значително вредно въздействие върху околната среда, както и такива, разпространяващи отровни или вредни вещества. Големите язовири и язовирите от първа степен на потенциална опасност също попадат в графата на задължителните обекти, на които ще се поставят сирени. Предвижда се подмяна на голяма част от настоящите сирени, тъй като са в лошо състояние. Системата за ранно предупреждение и оповестяване на населението се тества два пъти годишно в първия работен ден на април и октомври.", "date": "2019.02.09", "title": "Министър предлага тестовете на сирените за тревога да са в 11 ч., пречели на съня на децата"}
{"url": "https://www.dnevnik.bg/photos/2019/02/09/3387748_fotogaleriia_flamenko_moda_ot_andalusiia/", "text": "Международното събитие, посветено на фламенко модата, Flamenco Fashion Show SIMOF се провежда за 25-и път в столицата на Андалусия - Севиля, Испания.", "date": "2019.02.09", "title": "Фотогалерия: Фламенко мода от Андалусия"}
{"url": "https://www.dnevnik.bg/sport/2019/02/09/3387723_pobedata_na_katar_v_kupata_na_aziia_moje_da_zadulbochi/", "text": "Историческата  победа на Катар в Купата на Азия  потопи страната в триумф, но почти сигурно ще има своята политическа цена, твърдят анализатори. Успехът дойде в столицата на Обединените арабски емирства (ОАЕ), една от страните, които е в открит конфликт с Доха. Повечето държави на Арабския полуостров поставиха под изолация Катар, прекратявайки дипломатически и търговски отношения със страната. \"Чувството на огорчение в Абу Даби за начина на провеждане на турнира може да доведе до ескалация на реториката с Катар\", казва Кристиан Коутс Улрихсен, който е научен сътрудник в университета Райс и добавя \"Ако не друго то победата на Катар в Купата на Азия ще задълбочи разделение в Персийския залив\". \"Оман и Кувейт например се радват на успеха на Катар и отхвърлят всякакви намерения за изолация на страната\". Футбол или геополитика Дълго време Катар беше обект на подигравки заради липсата на резултати във футбола. От години страната инвестира в своя собствена академия, в която работят специалисти от цял свят. Най-накрая това даде резултати и най-вече показа, че в Доха се работи правилно. По време на турнира Катар победи три страни, участвали на световното първенство в Русия, вкара 19 гола и допусна само един. Освен това резултатът идва три години преди световното първенство, на което страната ще е домакин през 2022. Обучението в академията Aspire също дава резултат, след като 13 от всички 23 играчи в списъка за Купата на Азия са преминали през нея. Но не всичко е футбол. От 2017 г. има разделение в Персийския залив, като останалите страни, водени от Саудитска Арабия прекъснаха дипломатически отношения с Катар. Причината са твърдения, че Доха финансира световния тероризъм и подкрепя Иран. Доха отхвърли обвиненията, обяснявайки че води самостоятелна външна политика, която не се влияе от чужди намеси. Всичко това обаче доведе до отказ на катарци да пътуват за турнира в ОАЕ. Единствените поддръжници на катарския национален отбор бяха група фенове от Оман. В течение на турнира Катар победи именно Саудитска Арабия и ОАЕ, двете страни, лидери на движението срещу Доха. Успехът с 4:0 над ОАЕ в полуфинал според футболистите е бил дори по-сладък от самото спечелване на купата. Неслучайно футболистите на Катар празнуваха победата с четири вдигнати пръста, не само заради головете, но и за всяка една от четирите съседни бойкотиращи страни. \"В този турнир и победата на Катар има повече символика, отколкото много хора си мислят. Това показва, че Катар може да се изправи сам останалите, въпреки пречките\", казва Джеймс Дорси от института за международни изследвания \"С. Раджаратам\". Според професора от университета Салфорд Саймън Чадуик Катар е стабилизирал своята осакатена репутация на международно ниво. \"Катар взе предимство спрямо своите съперници в региона най-вече заради спокойствието на футболистите си в една враждебна обстановка\", казва Чадуик. Много важни ще бъдат следващите няколко месеца, в които ФИФА ще определи дали световното първенство в Катар ще бъде с 32 или 48 отбора. Ако броят на участниците бъде увеличен, то ще трябва страната да домакинства с друга от региона. \"Най-вероятно есклацията, за която Улрихсен говори е за предстоящото световно първенство. Ще видим още по-яростна съпротива от ОАЕ и Саудитска Арабия. Просто футболът и политиката са неразривно свързани\", завършва Дорси.", "date": "2019.02.09", "title": "Победата на Катар в Купата на Азия може да задълбочи кризата в Персийския залив"}
{"url": "https://www.dnevnik.bg/detski_dnevnik/2019/02/09/3387785_otkus_ot_istorii_za_deca_koito_smeiat_da_budat/", "text": "Бьорк, Доктор Сюс, Жана д’Арк, Андреа Бочели, Хуа Мулан, Анди Уорхол, Урсула Ле Гуин, Кристофър Робин, Вера Рубин, Ханс Кристиан Андерсен и още много мъже и жени, променили света по един и друг начин, също са били деца. \"Истории за деца, които смеят да бъдат различни\" от Бен Брукс и с илюстрациите на Куинтън Уинтър разказва за 100 известни – или не чак толкова – личности, които не са се страхували да правят това, което обичат, и да се борят за своите мечти. В книгата е включен и един българин, който следваше самоотвержено пътя, който бе избрал. Създадена да вдъхновява, тази книга отправя простичко послание – всяко дете е уникално и има своята дарба. И не бива да бъде ограничавано да прави това, което иска и което го прави щастливо. Защото тогава и само тогава то може да разгърне пълния си потенциал. И дори да промени света към добро. Всичко, което можем да съзрем в нашата Вселена – от планети до калинки – е изградено от материя, съставена от атоми. Но учените смятат, че осемдесет и пет процента от цялата материя е едно различно, тайнствено вещество, наречено тъмна материя. Не знаем почти нищо за тъмната материя – само това, че тя съществува. Първият човек, осъзнал съществуването ѝ, е Вера Рубин. Като дете Вера лежала будна нощем и гледала звездите през прозореца си. Искала да ги види по-отблизо, затова с помощта на баща си сглобила собствен телескоп. През 1948 г. Вера била единственият астроном, завършил тази специалност в колеж. Казали Ӝ, че някои университети не приемат жени в нейната сфера. Тя обаче успяла – заслужила дипломата си и започнала да преподава и да изследва. Заедно с учен на име Кент Форд Вера изследвала светлината, идваща от звездите в далечни галактики. Колкото повече научавали обаче, толкова повече се обърквали – нещо не се връзвало. Звездите се движели прекалено бързо за количеството материя, което съдържали. Вера заключила, че единственото обяснение за това е, ако по-голямата част от материята в тези далечни галактики е невидима – ако е тъмна материя. Първоначално учените не били склонни да приемат една толкова странна теория. Но доказателствата били категорични и неоспорими. Вера продължила да изследва Вселената. През 1992 г. открила галактика, в която половината звезди обикаляли в едната посока, а другите – в противоположната. Смятала, че тази галактика може да е резултат от сблъскването и сливането на две отделни галактики! \"Още много тайни на Вселената остават скрити. Те очакват любознателните бъдещи учени\", казва Вера. Навярно сте чували приказките за принцесата и граховото зърно и за голия цар, убеден, че носи прекрасно палто, както и историята за малката русалка, която живее в подводно царство, но копнее да е сред хората. Ханс се родил в Дания. Майка му била пе­рачка, която не можела да чете и пише, а баща му бил обущар, който му разказвал приказки за лека нощ. Историите бързо станали любими на Ханс. Затворен с роди­телите си в едностайната им къща, той бягал в приказките в собствената си глава. На четиринайсет Ханс напуснал дома си и заминал за Копенхаген, столицата на Да­ния. Отначало се справял добре, получил място в един хор и изкарвал добри пари. Но когато пораснал, гласът му се променил и го изгонили. След това пробвал да бъде ба­летист, но установил, че е тромав и не може да контролира ръцете и краката си. Накрая Ханс пробвал физически труд, но бързо разбрал, че и това не е за него. Тогава извадил късмет. Срещнал човек на име Джонас Колин, който се впечатлил от историите, които Ханс пишел. Джонас убедил краля на Дания да плати за образо­ванието на Ханс. Училищните години били едни от най-тя­гостните в живота на Ханс. Другите деца го тормозели, а директорът го биел. Той отново бягал в приказките си. Когато за­вършил, се посветил на писането. Творбите му останали незабелязани до мо­мента, в който създал \"Малката русалка\". Той се прочул с нея. Приказките му се раз­казват и днес във филми и в книги, както и от родители по целия свят.", "date": "2019.02.09", "title": "Откъс от \"Истории за деца, които смеят да бъдат различни\" oт Бен Брукс"}
{"url": "https://www.dnevnik.bg/bulgaria/2019/02/09/3387782_26_rust_na_bulgarite_putuvali_v_stranata_otchete/", "text": "Над 9 милиона чуждестранни туристи са посетили България през 2018 г. С 2.6 процента е нараснал броят на нощувките от българи в страната, като за миналата година над 3.75 милиона българи са пътували в България. Тези данни изнесе министърът на туризма Николина Ангелкова на конференцията: \"Естествено в България - 2019 година на вътрешния туризъм\". Ангелкова отбеляза, че макар и малък ръстът на българските туристи все пак бележи положителна тенденция, която е от няколко години. По отношение на чуждестранните туристи тя определи годината като изключително успешна. А предстоящата година щяла да е \"динамична, трудна в борбата за всеки един турист\". Целта на днешната инициатива е допълнително да се насърчат пътуванията на българи във вътрешността на страната. Да се популяризират малко познатите и интересни, прекрасни места в България, коментира Ангелкова. Предстои до 2-3 седмици да се изготви календар на събитията през тази година. Министерството на туризма е разработило 8 културно-исторически дестинации, 12 винено-кулинарни дестинации и 7 балнео - и СПА дестинации. Председателят на Народното събрание Цвета Караянчева, под чиято егида се провежда конференцията, заяви, че \"българинът трябва да открие живописната родна природа, да види разнообразието и богатството на България, да се радва на пълноценен отдих, да се убеди, че може да получи и тук качествено обслужване\". Да възпитаваме така децата си, че като ги питаме в коя страна искат да живеят, работят и почиват, да казват – \"Естествено, България\", заяви тя, цитирана от агенция \"Фокус\".", "date": "2019.02.09", "title": "Общо 2.6% ръст на българите, пътували в страната, отчете Ангелкова"}
{"url": "https://www.dnevnik.bg/bulgaria/2019/02/09/3387787_kratki_novini_protest_sreshtu_zakrivaneto_na/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Димитър Манолов остава начело на КТ \"Подкрепа\" Манолов и заместникът му Йоанис Партениотис бяха избрани на постовете си за още един нов четиригодишен мандат по време на 10-ият юбилеен конгрес на синдиката, съобщи БНР. Той се провежда при закрити врати в Националния дворец на културата и съвпада с отбелязването на 30-годишнината на Конфедерацията. Според устава на организацията президентът и вицепрезидентът се избират в екип. По-рано днес делегатите гласуваха програма и стратегия на \"Подкрепа\". Напрежение във Войводиново, ромите се върнаха в къщите си Около 40 роми с представители на правозащитна организация вече няколко часа обикалят край незаконните ромски къщи във Войводиново, съобщи Би Ти Ви. Това предизвика спонтанен протест по обед сред местното население. Около 50 души се опитаха да пробият полицейската блокада, но бяха спрени. Ромите заявяват, че ще нощуват в къщите си. Тези, чиито постройки са бутнати, твърдят, че им е обещано да им осигурят фургони, ако се върнат. Те заплашват с протести, ако бъдат изгонени отново от къщите си. \"Явно са били посъветвани от адвокатите си да се върнат, но в махалата няма условия за нормален живот, а и е факт недоволството на всички останали жители на селото, каза пред БНР кметът на Войводиново Димитър Тосев. Той в крайна сметка успя да убеди пристигналите да не остават. \"В момента аз ги карам с един бус и връщам в \"Столипиново. Там са били при свои близки по всяка вероятност\", каза той. Хората от ромската махала останаха на улицата след като багерите събориха постройките им в началото на януари. Това се случи, след като двама младежи от ромски произход пребиха военнослужещ на Богоявление. В селото в знак на подкрепа към бития имаше протести на местните хора, както и на негови колеги командоси.", "date": "2019.02.09", "title": "Кратки новини: Напрежение във Войводиново, ромите се върнаха в къщите си"}
{"url": "https://www.dnevnik.bg/sport/2019/02/09/3387786_titla_za_livurpul_ili_siti_shte_e_koshmar_smiata/", "text": "Димитър  Бербатов  винаги има интересно мнение за английския футбол и го сподели за пореден път. Бившият играч на \"Манчестър юнайтед\" сподели своите виждания за двубоя между \"Манчестър сити\" и \"Ливърпул\", които са въвлечени в една от най-вълнуващите битки в последните години. \"Шампионска титла за \"Ливърпул\" или \"Сити\" е кошмарен сценарий за всички фенове на \"Юнайтед\" и аз определено не мога да избера кой от двата отбора предпочитам да спечели\", каза Бербатов пред медиите в Англия. Бившият нападател съжалява, че отборът, с който записа най-големите си успехи не е в битката за титлата. \"Който и да бъде, ще бъде неприятно за феновете на Манчестър Юнайтед, така че това ще е още един сезон, в който подкрепям Тотнъм в битката за титлата. Но реалността е, че и \"Сити\", и Ливърпул играят прекрасен футбол и това трябва да се уважава. До този момент през сезона има два отбора, които заслужават да спечелят първенството.\" \"Тотнъм\", където Бербатов също игра, е на пет точки зад лидерите. Според него тимът на Маурисио Почетино не трябва да бъде пренебрегван. \"Няколко късни гола оставиха \"Тотнъм\" на победния път и те все още са в битката за титлата. Аутсайдер със сигурност, но все още в борбата.\"", "date": "2019.02.09", "title": "Титла за \"Ливърпул\" или \"Сити\" ще е кошмар, смята Бербатов"}
{"url": "https://www.dnevnik.bg/sport/2019/02/09/3387788_snimka_na_denia_emocionalnoto_sboguvane_na_svindal_s/", "text": "Аксел Лунд Свиндал сложи край на знаменитата си кариера в ските със сребърен медал в спускането от световното първенство в Оре. Норвежецът влезе в историята като едва третият скиор, който взима медал от шест различни шампионата. Свиндал има вече девет отличия - пет златни, два сребърни и два бронзови. Освен него с медали на шест първенства са Шетил Андре Оомод и Марк Жирардели.", "date": "2019.02.09", "title": "Снимка на деня: Емоционалното сбогуване на Свиндал с алпийските ски"}
{"url": "https://www.dnevnik.bg/bulgaria/2019/02/09/3387797_komisiiata_za_kontrol_nad_slujbite_shte_razgleda/", "text": "В четвъртък парламентарната комисията за контрол над службите са сигурност ще изслуша компетентните институции във връзка с отравянето на бизнесмена Емилиян Гебрев и информациите за съпричастност на извършителя със случая \"Скрипал\". Това съобщи в Харманли председателят на групата на ГЕРБ и зам.-председател на партията Цветан Цветанов, цитиран от пресцентъра на партията. Наскоро се  появиха информации, че агент на Главното разузнавателно управление на руската армия  (ГРУ), който засега е известен единствено с псевдонима си, е свързан с покушение през април 2015 г. срещу Емилиян Гебрев, собственикът на компанията \"Емко\", контролираща русенското предприятие \"Дунарит\". \"Сергей Вячеславович Федотов\", както сега излиза агентурното му име, е третият предполагаем участник в опита за убийство от 4 март 2018 г. в Солсбъри на бившия руски агент Сергей Скрипал и дъщеря му Юлия. Късно в четвъртък разследващите групи  \"Белингкат\"  (Bellingcat) и  \"Инсайдър\"  (The Insider) го свързаха с използването срещу Гебрев в София на нервнопаралитично вещество от групата \"Новичок\". Аз съм сигурен, че вече е създадена необходимата координация между българските, британските и европейските власти по случая и се работи активно по него, заяви днес Цветанов. По думите му в последните 3-4 години България, ЕС и САЩ са подложени на хибридна атака от Русия. \"Има информации за руска намеса посредством онлайн и социалните медии в изборите в няколко държави, което във всеки един от случаите доведе до дестабилизация. Съществува мнение, че дори \"Брекзит\" се е случил под такова влияние\", коментира той. Цветанов изрази мнение, че случаят \"Скрипал\" само е затвърдил позицията на ЕС за продължаване на санкциите срещу Русия.", "date": "2019.02.09", "title": "Комисията за контрол над службите ще разгледа случая с отравянето на Емилиян Гебрев"}
{"url": "https://www.dnevnik.bg/sport/2019/02/09/3387450_durjavata_shte_dade_blizo_5_mln_leva_za_domakinstva_v/", "text": "Близо 5 млн. лв ще отпусне държавата за домакинства на спортни състезания през 2019 г. Това показва справка, публикувана в сайта на министерството на спорта. В нея е уточнено, че общата сума от 4 867 520 лв е актуална към 8 февруари. При получаване на други домакинства парите ще се увеличат. Миналата година по това време  министерството обяви, че планира да даде 7 млн. лева за организиране на спортни състезания . Освен това прави впечатление отсъствието на ключово и скъпо събитие, в организацията на което държавата участва - Световната купа по ски в Банско (22-24 февруари). Курортът е един от малкото в календара за сезона, който ще приеме три, а не два старта. Преди година  федерацията по ски получи 900 хил. лева за домакинството на Световната купа по сноуборд в Банско , a през 2017 г. -  990 хиляди лева отново за стартове в Банско . Сега рекордьор с общо 1.43 млн лв е волейболът, който ще приеме няколко турнира. След това се нарежда таекуондото със 700 хил. лв за организирането на тридневен турнир в София. По около половин милион получават федерацията по кънки за световното по шорттрек, борбата и тенисът за турнира в София. Волейболни страсти Във волейбола 511 хил. лв са за трите турнира, които България ще приеме в Лигата на нациите при мъжете и жените. Още 430 хиляди ще са за  домакинството на мъжкия квалификационен турнир за олимпийските игри . България ще е съвместен домакин заедно със Сърбия и Румъния, като се очаква окончателното потвърждение и на Гърция. Четирите държави  активно обсъждат идеята да се кандидатират и за световното по футбол през 2030 г . Пари за отличници  Впечатление прави и отпускането на 700 хил. лева за Световната купа по таекуондо. Преди година министерството даде 400 хил. лева за европейско първенство за всички възрастови групи в дисциплините спаринг и пумсе. Българската федерация по таекуондо, ръководена от бившия депутат Слави Бинев, често получава похвали от Кралев за напредъка си. Благодарение на добрите си резултати тя се изкачи в първа група по финансиране от министерството, като  за 2019 г. ще получи 750 хил. лева . Държавата ще даде 350 хил. лв за световно първенство по свободна и класическа борба за кадети и кадетки, както и 230 хиляди за европейско по бокс за младежи и девойки. През септември миналата година  Кралев заяви, че  домакинството на големи първенства е дългосрочна олимпийска стратегия . \"Политиката ни ще бъде в следващите години да продължим с домакинствата на традиционно силни спортове за България. Основно искаме да спечелим домакинства на квалификации за олимпийските игри. Това ще ни помогне нашите силни атлети да могат да се реализират по-добре и да спечелим повече квоти\", заяви министърът.", "date": "2019.02.09", "title": "Държавата планира да даде близо 5 млн. лева за домакинства в спорта, засега"}
{"url": "https://www.dnevnik.bg/evropa/2019/02/09/3386308_nov_referendum_za_brekzit_bi_bil_nai-loshiiat_koshmar/", "text": "Не е ли време (Раз)единеното кралство да приеме нов национален химн? Някоя песен, която може би да подхожда повече на изключителния спектакъл, който представя пред света от 23 юни 2016 г.? С тези думи Жан Катрьомер, кореспондент в Брюксел на в. \"Либерасион\" и автор в блога  Coulisses de Bruxelles , коментира ситуацията около излизането на Великобритания от Европейския съюз в статия, публикувана от в. \"Гардиън\". \"Бих избрал \"Хотел Калифорния\" на Eagles: \"Ние сме просто затворници тук. На нашите собствени желания. Можеш да излезеш по всяко време, когато искаш, но никога не можеш да напуснеш\". Великобритания ми напомня на пристрастения към наркотиците от песента, който иска да е чист, но продължава да не успява\", пише Катрьомер. Според автора три години след референдума за Брекзит Великобритания още е на стартова позиция. Няма мнозинство за \"твърд Брекзит\", няма мнозинство за \"мек\" Брекзит, нито за оставане. И като обитателите на Хотел Калифорния, Европейският съюз няма интерес да помага на Великобритания да спечели, защото това би изпратило грешно послание към останалите и би застрашило самото му съществуване. С други думи, няма абсолютно никакъв шанс (противно на това, което Тереза Мей изглежда се надява) 27-те партньори на Великобритания от ЕС да предоговорят постигнатото през ноември споразумение за излизането. Можем да разберем разочарованието на твърдолинейните брекзитъри от  прословутия предпазен механизъм , но те не могат да винят ЕС за измислянето на ирландския проблем: липсата на физическа граница е ключов елемент от споразумението от Разпети петък. ЕС, като гарант за мирното споразумение, не може да приеме сделка, която би означавала възстановяване на физическата граница между двете Ирландии, отбелязва Катрьомер. Според него не е възможно и да се позволи на Великобритания да запази достъпа си до единния пазар на ЕС без да зачита неговите правила, ако има отворена граница, защото това би значело да й се дадат всички права и привилегии на еврочленството без това да значи каквито и да било задължения. Това би белязало защото и други държави може да поискат подобно отношение, а никой не желае това: нито страните от Източна Европа, които се страхуват от изчезването на общия бюджет на ЕС, нито страните на запад, които нямат желание да дадат конкурентно предимство на държава с единия крак в ЕС и другия вън. Действително резултат без сделка би довел до незабавното възстановяване на физическата граница между двете Ирландии. Но той би запазил цялостта на ЕС и Лондон би трябвало да понесе политическите последици от поставянето в риск на споразумението от Разпети петък. Цинично ли е това, пита Катрьомер, и дава отговор: \"Не, защото Великобритания е единствената отговорна за тази ситуация. Преди две години ЕС-27 поиска от Великобритания да предложи решение, нещо, което тя все още не може направи. \"Предпазната мрежа\" е временна мярка, която дава на двете страни време да завършат търговско споразумение, което би принудило Великобритания да спазва почти всички правила и регулации на ЕС, ако иска да запази отворена границата между Ирландия и Северна Ирландия и да избегне създаването на нова граница между Великобритания и Северна Ирландия\". В момента няма дори споразумение за удължаване на процедурата по чл. 50 след 29 март. За това е необходимо единството на 27-те. Повечето останали държави в ЕС са уморени от британските колебания. Удължаването е възможно само ако Лондон предложи реално решение, приемливо за всички, решение, което би изисквало малко повече време. Но сме много далеч от там, казва още анализаторът, според когото би бил нов референдум във Великобритания, който не би решил абсолютно нищо. Ако спечели лагерът за оставане, британската политика просто ще продължи да бъде преследвана от европейския въпрос. Нека не забравяме, че референдумът за еврочленството от 1975 г., въпреки че бе спечелен от проевропейската страна, не реши проблема. Така че след пет, 10 или може би 15 години ще има още един референдум във Великобритания. Европа ще бъде години наред заложник на вечния вътрешен дебат във Великобритания за Европа. Много по-добре би било Великобритания да излезе. И ако след това разбере, че Брекзит е бил ужасна грешка, може да се върне, но този път без клаузите за изключване или специалния статут, с които се ползва сега, завършва Катрьомер.", "date": "2019.02.09", "title": "Нов референдум за Брекзит би бил най-лошият кошмар за ЕС"}
{"url": "https://www.dnevnik.bg/bulgaria/2019/02/09/3387400_otkus_ot_politicheska_istoriia_na_suvremenna_bulgariia/", "text": "София, 21 юни 1956 г. Строго секретно! ДРУГАРИ, Настъпилото смекчаване на международното напрежение създаде възможности за излизания и влизания на български и чужди граждани от и за нашата страна. Частните искания, с цел посещение на свои близки и познати, за уреждане на имуществени въпроси, за частно лечение и др., а така също и на частни искания на граждани от капиталистическите страни и ГДР за посещение на нашата страна ежедневно се увеличават, което се вижда от следните данни: През изтеклите пет месеци на 1956 г. в М[инистерст]вото на вътрешните работи са постъпили общо 1423 искания от наши граждани за паспорти и изходни визи за отиване в капиталистическите страни и ГДР. Постъпленията на искания по месеци са: януари – 182, февруари – 213, март – 187, април – 364, което показва, че през м. май в сравнение с месец януари са постъпили повече 295 искания. От постъпилите 1423 искания за отиване в капиталистическите страни и ГДР, МВР е разгледало общо 1175 молби, от които 675 са уважени, а 500 не са уважени, като на 231 лица е отказано поради получени при проучването лоши за тях биографични данни, а на 269 поради това, че мотивите им за излизане не са били основателни. Необходимо е да се отбележи, че повече отказвания са давани в първите месеци на т.г. Напоследък сме разгледали разрешаването за отиване в капиталистическите страни на повече граждани. Така напр. през м. май от разгледаните 264 молби е разрешено на 196. Постъплението на искания от граждани на капиталистическите страни за идване в нашата страна също се увеличава, от общо 268 искания за 5 месеца на т.г. само през м. май са постъпили 115. От постъпилите искания от граждани на капиталистическите страни и ГДР за петте месеца на 1956 г. са разгледани общо 183 молби, от които 153 са уважени и 30 – не. За разлика от други години, през настоящата година, и особено през последните месеци от наша страна е разрешавано на повече граждани да посещават капиталистически страни или да идват такива оттам в нашата страна. При разглеждането и решаването на исканията на наши граждани да посетят капиталистическа страна или ГДР, за всяко отделно искане сме подхождали диференцирано, като сме вземали под внимание не само страната, за която молителят иска да замине, но също така и основателността на неговото искане, неговото социално и политическо минало и настояще, възможностите да бъде използван от вражеските разузнавания или пък по наше съображение. Понастоящем най-много искания от наши граждани, желаещи да посетят капиталистически страни, се отправят за отиване в Зап[адна] Германия. От началото на годината до 30 май т.г. за посещение на тази страна има постъпили общо 156 искания, от които 67 са уважени, а 89 – не. При разглеждането и решаването на тези искания сме имали в предвид както особеното поведение и вътрешно положение на тази страна, така също и огромните възможности на вражеските разузнавания да използват тези посещения за дейност, насочена срещу нашата страна. Отправят се също така и искания от наши граждани за отиване в Австрия, Франция, Италия, Англия, САЩ, Гърция, Аржентина и други капиталистически страни. За тези страни е разрешавано излизане, но не така широко. Обикновено в тези случаи са уважавани молбите само на онези молители, чийто мотиви за отиване са били основателни и самите те не са вражески настроени или пък са липсвали данни, че същите може да се включат в разузнавателна и друга дейност, насочена срещу нашата страна. След прекратяване на изселванията на турците до сега, изселване на български граждани от турска народност за Турция не сме разрешавали. Не сме разрешавали също така и частни посещения на наши граждани от турски произход и турски такива за и от Турция. На български граждани от други националности, за които сме имали положителни данни, както и на турски граждани от търговски среди, сме разрешавали посещение, но те са малко на брой. Изхождайки от горното, считаме, че за в бъдеще може да се даде по-голям достъп на наши граждани да отиват в Турция, като междувременно се даде възможност на турски граждани, ако има желаещи такива, да посещават нашата страна. Пускането на наши граждани за временно посещение в Турция, и особено на такива от турски произход, като се има в предвид и създалото се напоследък изселническо настроение сред турското население в нашата страна, крие опасност някои от тях впоследствие да не се върнат. Досега е разрешавано изселване в Израел на почти всички български граждани – евреи по народност, с изключение на онези, при които молителите са работили в учреждения или предприятия, работата в които е от строго поверителен характер и с изселването на такива граждани се откриват обективни възможности за увреждане интересите на нашата страна. Частни искания за посещения от нашата страна за Израел и обратно, като правило, не се разрешаваха. Напоследък започнахме да удовлетворяваме тези искания и на доста лица е разрешено. Поради голямото желание на изселили се евреи в Израел да се върнат в нашата страна, съществува опасност идващите на временно посещение да не желаят да се върнат обратно в Израел. Освен за капиталистическите страни, частните искания на български граждани за издаване паспорти и изходни визи за отиване в СССР и страните с народна демокрация и исканията на гражданите от последните за посещение на нашата страна, също така са се значително увеличили. Така, през първото тримесечие на 1955 г. са разгледани 880 искания за паспорти и изходни визи на български граждани, докато за същото време през 1956 г. са разгледани общо 1774 искания, от които 1552 са разрешени, а 222 не са уважени. Само за м. май са разгледани 1646 искания, от които 1557 са уважени, а 89 – не. При решаването на въпроса да се даде по-голям достъп на наши граждани частно под един или друг повод да отиват на посещение в капиталистическите страни, трябва да се има в предвид и валутните възможности на нашата страна и в това отношение този въпрос би следвало да се съгласува с Министерството на финансите, тъй като засега излизанията на наши граждани за капиталистически страни са много повече, отколкото влизанията на такива от капиталистическите страни у нас. Изхождайки от гореизнесеното, считам, че ще бъде уместно ЦК на БКП да обсъди и, ако счете за необходимо, да утвърди следните наши предложения: 1. За в бъдеще да се разрешават по правило частни посещения на наши граждани в капиталистически страни, с изключение на тези, които имат чужд класов произход и са имали вражески прояви след 9.IX.44 г., а така също и за такива граждани, които не са класово чужди, но са имали груби фашистки прояви преди 9.IX.44 г. и още не са се приобщили към народната власт. По правило да не се разрешава пускане зад граница на такива граждани, които имат близки изменници на Родината и невъзвращенци. 2. Да се утвърди тричленна комисия с по един представител на ЦК на БКП, М[инистерст]вото на вътрешните работи и М[инистерст]вото на външните работи, която да решава излизането за капиталистическите страни. Тази комисия, за разлика от комисията, която съществуваше по този въпрос до 1954 г., да разглежда само онези частни искания за наши граждани за отиване в капиталистически страни, които не стават по организиран път и нямат държавен, обществен или служебен характер. Всички останали случаи да се разглеждат по досега установения ред от М[инистерст]вото на вътрешните работи. Ако се възприеме да се създаде такава комисия, то необходимо е да се възложи на същата най-много 5 дни след постъпване при комисията молба за посещение на капиталистическа страна, същата да взема отношение по нея. 3. Да се разреши при искания от страна на членове на БКП за излизане в капиталистическа страна по лична работа и единично за изселване да не се правят проучвания от органите на М[инистерст]вото на вътрешните работи, а само да се извършват справки по отчета на ДС и НМ, като молителите представят бележки от съответните районни, градски, околийски и окръжни комитети на БКП, към които членуват, от които да е видно тяхното съгласие. 4. Български граждани, които желаят да посетят СССР и народнодемократичните страни, да не се проучват, а се проверяват само по отчета на ДС и НМ. МИНИСТЪР НА ВЪТРЕШНИТЕ РАБОТИ: (п)", "date": "2019.02.09", "title": "Граждани, които желаят да посетят СССР, да не се проучват /откъс/"}
{"url": "https://www.dnevnik.bg/analizi/2019/02/09/3385641_za_cik_i_za_sburkaniia_princip/", "text": "Пак има  дебати за Централната избирателна комисия  /ЦИК/. Когато преди пет години исках ЦИК да е от петима или най-много седмина, и то формирана на принципа на Съвета за електронни медии или на Конституционния съд с квоти на различните власти, имах предвид и тази ситуация: Малка ЦИК с по-голяма професионална администрация би имала по-голяма институционална памет. ЦИК-комисарите трябва да са мъдреците, които одобряват или не елементите на изборния процес, а не чиновниците, които поръчват бюлетините, смятат цената на машините, наемат залите за едно или друго. Да, всеки комисар може и да ръководи определена дейност от изборите. ", "date": "2019.02.09", "title": "За ЦИК и за сбъркания принцип"}
{"url": "https://www.dnevnik.bg/biznes/2019/02/09/3387514_terenut_na_kremikovci_moje_da_prijuti_zavod_na/", "text": "България преговаря с най-големия производител на автомобили в света - \"Фолксваген\" (Volkswagen Group), за отварянето на завод, който е възможно да бъде на терена на бившия металургичен комбинат \"Кремиковци\". Заводът се планира да бъде отворен до 2022 г., но България не е единствената страна, която се бори за него. Конкуренти са й Сърбия и Румъния. Това съобщава в новия си брой  \"Капитал\" . За намерението на \"Фолксваген\" се разбра в края на миналата година от публикации в германската преса. Тогава производителят обяви, че иска да премести чешкото производство на друго място. А заводът на \"Шкода\" в Касини, Чехия да поеме сглобяването на Volkswagen Passat, Skoda Superb и Kodiaq. Трансформацията е част от цялостната стратегия на Volkswagen за преминаване към производство на все повече електромобили, които ще се правят в заводите в Емден и Хановер, посочва седмичникът. Предвижда се заводът да е с капацитет 1000 коли на ден, което ще превърне страната, в която ще бъде най-големият производител на автомобили в ЕС. В момента собственик на терена на \"Кремиковци\" от около 7.7 хил. декара е Първа инвестиционна банка (ПИБ). Всичко по темата четете в  \"Капитал\" . ", "date": "2019.02.09", "title": "Теренът на \"Кремиковци\" може да приюти завод на \"Фолскваген\""}
{"url": "https://www.dnevnik.bg/analizi/2019/02/09/3387399_avtobusut_v_kovachevci_i_ulichkite_v_mihilci/", "text": "През последните дни станахме свидетели на най-различни новини за финансови драми на местно ниво. Общински болници пред колапс, граждани със запорирани сметки заради дългове на общината, спиране на автобусния транспорт до областния център и какво ли още не. Човек би останал с впечатлението, че публичният сектор в България е в тотален крах. Всичко това обаче идва на фона на три поредни години на огромен бюджетен излишък, харчен щедро в края на годината, както и на абсолютно рекордни бюджетни приходи, планирани за настоящата 2019 г. Откъде идва тази немотия на местно ниво? Многократно сме коментирали нарочната фискална централизация, която се поддържа у нас и която изсмуква парите на данъкоплатците от техните местни общности в посока към жълтите павета. Пари за преразпределение има, но те не са в общините, а в централната власт. Затова и проблемът с общинските болници се решава с изказване на премиера, че \"болници в мое управление няма да закрия\" и препоръка здравното министерство да реформира системата \"до утре\". Същото наблюдавахме и през 2018 г., когато кметове минаваха през Министерски съвет да благодарят за отпускането на пари от излишъка за една или друга инвестиция на местно ниво – цяла редица кметове присъстваха и на решението за магистрала \"Хемус\". А помните ли, че кметовете на малките кметства също  протестираха  през миналата година? Те пък негодуваха, че големите общини не им дават това, което им се полага. Цялата система върви наобратно – бай Иван данъкоплатеца си плаща подоходния данък в хисарското село Михилци, но надеждата му за асфалтиран път в селото минава през бляна, че Бойко ще отпусне на община Хисаря пари от излишъка, а пък кметът на Хисаря ще се сети, че в Михилци все още живеят 150 човека. Един ден това сигурно ще стане, но в тоя същия ден други стотици населени места ще имат същия казус и едва ли всички ще случат да минат през жълтите павета. Парадоксалното е, че в годините на растеж тези слабости се виждат най-ясно. Логично е, когато всички усещат подема – има работа и пари, то и заобикалящата среда да почне да се подобрява. Тази заобикаляща среда обаче е общинска, а не държавна. Липсата на адекватен собствен ресурс в общините води до това, че подемът на много места остава само по телевизията. Какво ли би се случило, ако местната общност има собствен ресурс да реши най-големите си проблеми? Прочетете какво се случи през последните години с болницата в Панагюрище и ще придобиете някаква идея. Там обаче имат късмет в лицето на голяма компания, която осъзнава, че трябва да инвестира в местната общност. Когато липсва подобен инвеститор, всички се обръщат към общината, която обаче е оставена без собствен ресурс. Нека вземем за пример  случая  в Ковачевци, тъй като е съвсем прост и актуален. Хората искат да имат превоз до областния център Перник, най-малкото защото там работят. Решения може да има всякакви – ще кажете, нека компаниите, в които работят, ги извозват, или нека се организират по някакъв начин сами хората. Практически обаче те са го направили – общината е организирала транспорт. За 20 дни приходите на този транспорт са 1 400 лв., а разходите - 2 800 лв. (по думи на кмета). Това означава, че за година ще имат дупка от около 25 хил. лв., ако приемем, че превозите са всеки ден, в т.ч. събота и неделя. Пак някой ще каже, че трябва да вдигнат цената, за да си \"вържат\" сметките. Но дали е толкова лесно? Целият публичен сектор у нас се дотира – училища, детски градини, театри, железопътен транспорт, пощенска услуга, енергетика, здравеопазване и т.н. Сектори, в които често пазарът е нарочно гонен, за да могат политици и близки до тях да печелят. И на фона на всичко това страничният наблюдател да нахока община Ковачевци, че ще си дотира спешно организирания автобусен транспорт до Перник, е малко пресилено. В крайна сметка това си е решение на жителите на Ковачевци. Връщайки се към децентрализацията, можем да зададем логичния въпрос - дали данъкоплатците в Ковачевци са изработили достатъчно за този разход? Подоходният данък, който плащат през годината, дали стига, за да се покрие дупката от около 25 хил. лв.? Нашите сметки (виж  тук ) показват, че жителите на Ковачевци внасят подоходен данък в размер на близо 150 хил. лв. на година. Предложението ни за преотстъпване на поне 1/5 от подоходния данък към общините би означавало, че в общината ще останат приходи в рамките на 30 хил. лв. Ето че 1/5 от подоходния данък, който плащат жителите на Ковачевци, всъщност е достатъчна, за да покрие разхода на общината за транспорт до Перник. Всъщност това е фундаменталният момент в идеята за децентрализация. Ресурс, който така или иначе е заработен от жителите на общината, да остава на местно ниво и да решава най-тежките казуси. Няма как на национално ниво да кажем кои са тези казуси, много по-разумно е всяка община сама да си ги определя и решава. Във Враца сигурно ще помагат на болницата, в Неделино ще се опитат да си изплатят дълговете, в Ковачевци най-вероятно ще поддържат транспорта до Перник. Ако се изчистят и взаимоотношенията с малките населени места, в касата в Михилци също ще влязат пари, с които да си оправят уличките. Всичко това, разбира се, има много детайли и условности. Именно затова през 2019 г. в ИПИ ще усилим работата си в посока фискална децентрализация. Предстоящите местни избори в края на годината също са предпоставка както да се говори повече за местните бюджети, така и да се търсят решения, които да са в сила за новите общински власти. Виж повече в \" Пътят към фискална децентрализация: Споделяне на данък общ доход с общините \" (април 2018 г.).", "date": "2019.02.09", "title": "Автобусът в Ковачевци и уличките в Михилци"}
{"url": "https://www.dnevnik.bg/sviat/2019/02/09/3387396_kak_jujna_amerika_pozvoli_venecuela_da_stane/", "text": "Държави извън Южна Америка ще решат изхода от кризата във Венецуела, въпреки че почти целият регион незабавно подкрепи Хуан Гуайдо като президент в разгара на конфликта. Всъщност южноамериканските страни вече не играят значима роля във Венецуела и както Гуайдо, така и държавният глава Николас Мадуро го знаят. Това отбеляза в коментар американското списание  \"Форин афеърс\"  няколко седмици след като се разгоря кризата. \"Унизителен поврат\" според изданието е, че фактът, че макар крайният резултат в голяма степен да  зависи и от въоръжените сили , единствените държави от някакво значение в случващото се са САЩ и Китай и - в по-малка степен - Куба и  Русия . Проблемът е, че от 80-те години на миналия век насам една от основните вътрешнополитически цели на Южна Америка е да се ограничат външните намеси. \"Особено за Бразилия такова безсилие в лицето на геополитическа криза на границата ѝ символизира драматичния провал на десетилетия бразилска външна политика, в които Бразилия опитваше да се превърне в дипломатическия и политически лидер на региона,\" пише Форин афеърс. \"Както показва кризата във Венецуела, Южна Америка отново е площадка за игра на чужди сили.\" Изгубено време Континентът имаше проблеми с външните намеси при серия преврати и диктатори, подкрепяни от играчи като (но не само) САЩ. От няколко десетилетия юнжоамериканските страни опитват да променят това чрез серия регионални механизми. Независимо от тези усилия хондураският президент Мануел Селая бе свален с преврат през 2009 г., а спорна процедура доведе до импийчмънт на парагвайския му колега Фернандо Луго през 2012 г. Все пак имаше санкции за двете страни - временна регионална изолация, а в центъра на общия отговор бе Бразилия. През годините тя реши поне две други кризи в Парагвай, а след опита за преврат срещу венецуелския президент Уго Чавес през 2002 г. създаде групата \"Приятели на Венецуела\", включваща САЩ, Португалия, Испания и латиноамерикански правителства за диалог между Чавес и опозицията. Чавес обаче \"добре разбираше, че механизмите, установени през изминалите десетилетия, бяха замислени, за да предотвратят политически кризи като преврати, а не да пречат на избрани правителства да правят постепенни стъпки срещу демокрацията,\" обяснява списанието. Президентът подсигуряваше позицията си със съмнителни петролни сделки с редица правителства (като тези на Аржентина и Боливия) и няколко централноевропейски и карибски страни и изгодни, но също спорни договори за изграждане на инфраструктура с бразилски фирми. Левите правителства в региона освен това нерядко изразяваха симпатиите си към Чавес, но петролът бе по-често факторът, опазил го от международен натиск през първото десетилетие на този век. През второто политическата криза в Бразилия, рецесията и корупционни скандали също намалиха влиянието върху Каракас и позволиха на проблемите на Венецуела да се задълбочат. Макар дипломати в Южна Америка да са обяснявали на автора, че Венецуела ще се срине така или иначе и би било безсмислено отново да се работи по медиация, \"Аржентина и Бразилия можеха да направят много повече по времето на Чавес, за да окажат натиск върху венецуелския президент, за да уважава демократичните норми - например обвързвайки членството на Венецуела в (търговския блок) Меркосур през 2012 г. с уважението за демокрацията. Цената на провала Сега Южна Америка плаща цената за провала си във Венецуела. Намесата на външни играчи и миграционният натиск създават напрежение, особено предвид възможността \"преливането\" на кризата на продължи с години. В разрешаването на кризата южноамериканските държави няма да имат силен глас и едва ли ще направят нещо повече от това да признаят Гуайдо. Бразилският президент Жаир Болсонаро например може на думи да стои зад САЩ, но изпращането на войски би се счело за опасен прецедент дори от проамериканските правителства в региона. Дори ако кабинетът на Мадуро падне, \"събитията, които ще последват в Каракас, ще се оформят във Вашингтон и Пекин благодарение на значението ( на Китай ) за Венецуела,\" пише \"Форин афеърс\". Ако Мадуро напусне поста, връзките с Хавана и Москва ще отслабнат, тъй като са в по-голяма степен политически. \"Наследникът на Мадуро ще трябва да подпише сериозни сделки както със западни, така и с китайски банки за развитие, за да започне да възстановява страната - болезнен процес, който вероятно ще отнеме десетилетия.\" Много от проблемите на страната, като крайната бедност и зависимостта от петрола, са отпреди Чавес и справянето с тях ще е трудно. Вътрешните проблеми на големи страни като Аржентина (икономически трудности и предизборна битка) и Колумбия (справянето с възникналата мигрантска криза) ще им попречат да играят важна роля в този процес. Реалистично е южноамериканските страни да направят четири полезни неща. Първо, да координират отговора на мигрантската криза (чрез регионална среща и специален фонд за най-засегнатите - Колумбия, Еквадор и Перу). Второ, да помогнат в доставката на хуманитарни помощи, когато Мадуро я разреши. Трето - да предложат убежище и амнистия на основни фигури в режима (това може да вбеси мнозина, но ще убеди чавистите, че не е нужно да следват примера на Саддам Хюсеин или Муамар Кадафи). Четвърто, да използват случая, за да засилят сътрудничеството между въоръжените си сили, за да дадат пример на венецуелската армия - тя може само да загуби от преход към демокрация заради привилегиите, които натрупа по време на Мадуро. В случаи на други кризи тези и особено последната стъпка ще предложат на съседните страни още един канал за диалог и координация, а това е необходимост, ако южноамериканските правителства искат изобщо да имат влияние върху случващото се в задния им двор.", "date": "2019.02.09", "title": "Как Южна Америка позволи Венецуела да стане площадка за игра на САЩ и Китай"}
{"url": "https://www.dnevnik.bg/sport/2019/02/09/3387340_zabranata_na_ruskite_paraolimpiici_e_vdignata/", "text": "Международният  параолимпийски комитет  (МПК) възстанови частично членството на  Русия . Пълното вдигане на забраната ще стане на 15 март, съобщи insidethegames.biz. Президентът на МПК Андрю Парсънс изтъкна добре свършената работа на Русия в борбата с допинга. Според бразилеца страната е изпълнила 69 от 70-те необходими условия за възстановяване на членството. Той допълни, че МПК очаква становището на Русия по заключенията от доклада \"Макларън\". \"Ако Русия не приеме твърденията от доклада \"Макларън\", можем само да вдигнем забраната под стриктни условия\", каза Парсънс. Публикуването на доклада доведе до изключването на Русия беше изключена от параолимпийското движение в навечерието на игрите в Рио де Жанейро през 2016 г. В него се твърди, че между 2012 и 2015 г. са били прикрити 35 положителни пробив на руски параолимпийци и допинг пробите на шестима руснаци със златни медали от зимните параолимпийски игри в Сочи през 2014 г. са били подменени. Решението отваря пътя на руските параолимпийци да участва в игрите в Токио през 2020 г. и Пекин 2022. В началото на тази година МПК удължи наказанието на Русия. Така страната беше изключена от зимната параолимпиада в Пьонгчанг, а руски спортисти получиха разрешение да се състезават само под неутрален флаг.", "date": "2019.02.09", "title": "Забраната на руските параолимпийци е вдигната частично"}
{"url": "https://www.dnevnik.bg/sviat/2019/02/09/3387698_guaido_ne_izkljuchva_varianta_za_vunshna_voenna/", "text": "Лидерът на венецуелската опозиция и председател на парламента на тази страна Хуан Гуайдо, който в момента събира подкрепа от различни държави като временен президент на Венецуела, казва, че е готов да разреши, ако е необходимо, американска военна интервенция, за да принуди държавния глава Николас Мадуро да се оттегли от властта и да сложи край на хуманитарната криза в страната. Това изявление Гуайдо направи в интервю за Франс прес, предаде БТА. \"Ще направим всичко, което е необходимо, всичко, което ние трябва да направим, за да спасим човешки животи, за да престанат децата да измират\", каза Гуайдо, признат за временен президент на Венецуела от около 40 страни, начело със САЩ. \"Ще направим всичко, което е възможно. Това е един очевидно полемичен въпрос, но използвайки нашия суверенитет, упражнявайки нашите прерогативи, ние ще направим необходимото\", каза Гуайдо в отговор на въпрос дали ще използва законовите компетенции, които има в качеството си на председател на парламента и временен президент, за да разреши евентуална чужда интервенция. \"Тук във Венецуела всеки ден, който минава, се брои в човешки животи\", допълни той. Сериозната икономическа криза, обхванала страната, доведе до недостиг на храна и на медикаменти. Над 2 милиона души напуснаха Венецуела от 2015 г., според данни на ООН. В интервю за в. \"Уолстрийт джърнъл\" Гуайдо заяви, че Русия или Китай рано или късно ще се откажат от поддържането на президента Мадуро, предаде ТАСС. \"Лично аз не вярвам, че Русия и Китай са на страната на Мадуро. Те просто защитават своите инвестиции във Венецуела. Но постепенно те ще започнат да разбират, че Мадуро не може да им предложи стабилност, нито гаранции\", каза Гуайдо. Той не изключи възможността, че за смяна на съществуващия режим, ще се наложи чужда интервенция. \"Важно е да се помни, че диктаторът доброволно не може да предаде властта, след като е присвоил за себе си конституцията и е управлявал страната с помощта на заплахи и обещания. Понякога е нужно да се окаже адекватен натиск, за да си отиде той\", каза Гуайдо. \"Военна операция би могла да бъде най-ефективната форма на натиск, но не на това се надяваме\", допълни той.", "date": "2019.02.09", "title": "Гуайдо не изключва варианта за военна интервенция от САЩ, ако се наложи"}
{"url": "https://www.dnevnik.bg/razvlechenie/2019/02/09/3387117_gradski_detektiv_purvite_bulgarski_grafiti/", "text": "Защо винаги някой реже нещо с флекс, кое е \"Софийското море\", наистина ли \"Бийтълс\" са искали да свирят на Софийския младежки фестивал през 1968-а? Такива \"градски легенди\" разследва документалният подкаст  \"Градски детектив\",  който разказва любопитни истории от архитектурната и културна история на българските градове. Автори са  Ана Благова и Яна Пункина  от сдружение \"Плюс\". Той започва като част от културната програма на българското европредседателство. \"Дневник\" е медиен партньор на втория сезон на подкаста, който ще тръгне от 8 април с подкрепата на Столична програма култура. А преди това ще публикуваме първите шест епизода, излезли през 2018. В Епизод 2 се връща към зараждането на графити културата в България и се натъква на една 20-годишна вражда. Очаквайте епизодите през уикенд  в метатемата на \"Дневник\" . Можете да се абонирате и във  всички приложения за подкасти.", "date": "2019.02.09", "title": "Градски детектив: Първите български графити"}
{"url": "https://www.dnevnik.bg/sport/2019/02/09/3386381_kakvo_napravi_sasht_i_kitai_osnovni_investitori_vuv/", "text": "САЩ и Китай са нациите с най-голямо влияние в класацията на  Soccerex  за финансовата мощ на водещите 100 футболни клуба. Докладът на компанията показва, че собствеността на близо една трета от отборите е в ръцете на хора от двете най-силни икономики в света. САЩ е страната с най-голямо присъствие в управлението на отборите в подреждането. С американски собственици са 18 клуба и близо една четвърт сред първите 30 отбора в класацията. Китай отстъпва на САЩ, но влиянието на инвеститори от азиатската страна се простира в 13 тима. За сравнение сумарно с европейски собственици са 28 клуба от класацията. \"Влиянието на Китай и САЩ ще продължи да расте, подхранвано от приоритизирането (на футбола) в Китай и разширението на \"Мейджър лийг сокър\" и перспективата за съвместно домакинство на световното през 2026 г. за САЩ\", каза маркетинговият директор на Soccerex Дейвид Райт.  Наличието на голям брой американски собственици в клубовете от класацията се дължи предимно на добрите финансови резултати на тимовете в местното първенство. В същото време една четвърт от отборите във Висшата лига имат ръководители от САЩ, както и някои във Франция и Италия. Сред водещите клубове с американски собственици са \"Арсенал\" (Стан Крьонке),  \"Манчестър юнайтед\"  (фамилията Глейзър) и \"Ливърпул\" (Джон Хенри).  Класацията е направена по индекс FFI (Football Finance Index), който се изчислява по пет критерия. Общата оценка се основава на стойността на футболистите, активите на клуба (стадион, тренировъчни центрове и други имущества), паричните наличности по сметките на клуба, възможностите за инвестиции на собственика, както и нетните задължения на клуба.", "date": "2019.02.09", "title": "Какво направи САЩ и Китай основни инвеститори във футбола"}
{"url": "https://www.dnevnik.bg/bulgaria/2019/02/09/3387722_neno_dimov_koncepciiata_na_karakachanov_e_obratnoto_na/", "text": "Концепция на лидера на ВМРО и вицепремиер Красимир Каракачанов е точно обратното на фашизъм от гледна точка на това, че реално такъв тип концепция прави хората на първо място полезни за себе си, а оттам и за обществото. Проблемът с ромската интеграция може да се реши през образование, труд, вкарване в нормалните рамки. Аз не виждам тук никакъв фашизъм - напротив. Виждам реален начин да бъде решен проблема\". Това заяви в предаването \"Тази събота\" на Би Ти Ви министърът на околната среда и водите Нено Димов, попитан как ще коментира мнения, че предлаганата от  Каракачанов \"Концепция за промени в политиката за интеграция на циганския (ромския) етнос в Република Българи я и мерките за реализацията им\" граничи с фашизъм. \"По принцип до момента в продължение на десетилетие има определен тип интеграция, която се налага от либерален подход, който се проваля както в България, така и в Европа\", заяви Димов. Посочи, че оформянето на гета, в които да живеят хора, които да нямат перспектива и от друга страна да лежат на гърба на работещите, създава проблеми, а не ги решава. Интеграцията е да създадеш възможност за образование, за реализация, да бъдеш част от обществото и да си полезен, допълни министърът. В този контекст концепцията на Каракачанов била работеща, а не фашистка, се разбра от думите на Димов.", "date": "2019.02.09", "title": "Нено Димов: Концепцията на Каракачанов е обратното на фашизъм"}
{"url": "https://www.dnevnik.bg/photos/2019/02/09/3387727_fotogaleriia_nai-stariiat_fehtovalen_klub_v_parij/", "text": "Най-старият фехтовален клуб в Париж, основан през 1886 г., носи атмосферата си непокътната и до днес. Малкият клуб Salle d'Armes се намира в lатинския квартал, разположен между Сена и булевард \"Сен-Мишел\".", "date": "2019.02.09", "title": "Фотогалерия: Най-старият фехтовален клуб в Париж"}
{"url": "https://www.dnevnik.bg/sport/2019/02/09/3387749_s_poslanie_na_bulgarski_cicipas_napusna_turnira_v/", "text": "Изгряващата звезда на световния тенис  Стефанос Циципас  отпадна в четвъртфиналите на турнира в София след загуба от французина Гаел Монфис с 3:6, 6:7 (5). След като приключи участието си в надпреварата в \"Арена Армеец\", 20-годишният грък публикува в \"Инстаграм\" снимка от последната си пресконференция в София с послание на български език. \"Животът е поредица от поздрави и сбогувания. Страхувам се, че е време отново за сбогом\", написа полуфиналистът от Australian Open и шампион от младежките финали на АТП. Много гръцки фенове пристигнаха в България, за да подкрепят Циципас по време на турнира. След първия си мач, в който  победи германеца Ян-Ленард Щруф , той заяви, че никога не е играл в подобна атмосфера.   \"Никога не съм виждал толкова много гръцки флагове по трибуните. За пръв път се чувствам като у дома. Страхотно е, че всички тези хора са дошли да ме подкрепят. Това определено ми помага да се чувствам по-комфортно на корта\", каза Циципас след мача с Щруф.  След двубоя с Монфис гръцкият тенисист заяви: \"Определено се наслаждавах да играя в този турнир. Беше невероятно. Усетих цялата енергия от публиката. Предполагам, че ще ми е приятно да се върна догодина.\" Следващият турнир, в който Циципас ще участва, е от категория \"АТП 500\" в Ротердам. Надпреварата започва в понеделник, а той е поставен под №3 в основната схема. Турнирът в София пък продължава днес с полуфиналите. Първият започва в 14.00 часа и противопоставя италианеца Матео Беретини и унгареца Мартон Фучович. Във втория полуфинал, който ще започне около 18.00 ч., се изправят Монфис и поставеният под №3 Данийл Медведев от Русия.", "date": "2019.02.09", "title": "С послание на български Циципас напусна турнира, в който за пръв път се почувства у дома"}
{"url": "https://www.dnevnik.bg/photos/2019/02/09/3387821_fotogaleriia_jultite_jiletki_i_policiiata_vliazoha_v/", "text": "Сблъсъци избухнаха днес между демонстранти от движението на \"жълтите жилетки\" и полицията в Париж, съобщи БТА, като цитира \"Асошиейтед прес\".", "date": "2019.02.09", "title": "Фотогалерия: \"Жълтите жилетки\" и полицията влязоха в сблъсъци в Париж"}
{"url": "https://www.dnevnik.bg/sport/2019/02/09/3387822_slaba_igra_i_kontuzii_pritesniha_cska_predi/", "text": "ЦСКА загуби от \"Етър\" седмица преди подновяването на първенството в Първа лига, отстъпвайки с 0:1 в контрола, играна на \"Българска армия\". Срещата беше неофициален дебют за  Любослав Пенев , който замени на поста Нестор Ел Маестро, който беше освободен. Мачът беше белязан от слаба игра на червените. Почти през цялото време \"Етър\" създаваше по-опасните положения. ЦСКА пък беше без много важни играчи. Божидар Чорбаджийски и Евандро изобщо не взеха участие в срещата. Николай Бодуров и Едвин Джеси, пък бяха сменени заради удари. Още при представянето си на \"Българска армия\" Пенев обясни, че заварва отбор с много контузени играчи. Треньорът изрази своите притеснения само седмица преди да бъде подновен и шампионатът. Единственият гол в мача вкара Флорент Боджадж в 34-ата минута.  В предни позиции ЦСКА нямаше никаква идея как да реализира във вратата на \"Етър\". Тимът стигна до няколко разбърквания в наказателното поле след центрирания. Първият мач на ЦСКА е на 16 февруари срещу \"Черно море\" във Варна. Преди двубоя червените обявиха раздяла със Станислав Манолев, който прекратява договора си по взаимно съгласие. По думите на Пенев се очаква раздяла и с Борис Секулич. На тяхно място обаче може да бъдат взети други играчи. \"Има време до края на трансферния период. Имаме интерес към различни футболисти\", каза треньорът. \"Жеферсон няма да е готов за първия мач. Евандро се възстановява от контузия, работи във фитнеса. Чорбаджийски има проблем с кръста и трябва да му се обръща внимание. Другата седмица сигурно ще отсъства за ден-два\", каза Пенев. Треньорът е доволен от атмосферата в съблекалнята. \"Това, което видях в съблекалнята, ми хареса. Аз гледам хората в очите и видях добронамереност. Казах им, че не деля отбора на българи и чужденци, групички. Всички сме едно цяло\", каза Пенев.", "date": "2019.02.09", "title": "Слаба игра и контузии притесниха ЦСКА преди подновяването на първенството"}
{"url": "https://www.dnevnik.bg/sport/2019/02/09/3387825_kralev_ima_mnogo_seriozni_nachenki_za_razvitieto_na/", "text": "В България вече се виждат наченки на спортен туризъм, отчете министърът на спорта Красен Кралев. Това каза Кралев на конференция на тема \"Естествено в България – 2019 година на вътрешния туризъм\", организирана от Министерството на туризма. \"Връзката между зимните спортове и развитието на зимния туризъм е изключително пряка. Туристите ходят там, където се състезават големите звезди\", подчерта Кралев. Държавата отделя 5 милиона лева  през 2019 г. за домакинства на спортни прояви. За следващата година страната получи право да организира стартове от Световната купа по ски, както и световно първенство по ски за младежи. Освен това ще се кандидатства съвместно с Румъния, Сърбия и Гърция за домакинства на европейските първенства по футбол през 2024 и 2028 г., както и за световното през 2030 г. \"Още е рано да се говори за спортен туризъм в България, но има много сериозни наченки за развитието на такъв. През последните години страната ни се утвърди като успешен организатор на международни първенства от най-висок ранг. Всяко едно такова състезание, освен реклама за България, има и преки икономически ползи - в страната ни пристигат хиляди спортисти, техните щабове, многобройни фенове. Подобен тип мероприятия дават сериозен повод да се говори за България с позитивизъм. А както знаем, в туризма най-важното нещо е дестинацията да има позитивен имидж\", каза министър Кралев. Той отчете позитивните отзиви за страната след организирането на три световни първенства през 2018 г. – по волейбол, гребане и художествена гимнастика. \"Спортните състезания не са само съревнование между най-добрите атлети. Те са мощен маркетингов инструмент, който помага за развитието на туризма в България\", завърши Кралев.", "date": "2019.02.09", "title": "Кралев: Има много сериозни наченки за развитието на спортен туризъм в България"}
{"url": "https://www.dnevnik.bg/politika/2019/02/09/3387829_cvetanov_durjavata_ne_e_suzdala_mehanizum_s_koito_da/", "text": "Председателят на парламентарната група на ГЕРБ Цветан Цветанов заяви в Харманли, че за 30 години България не е създала необходимия механизъм, с който да покаже, че ромите се интегрират. Той отказа да коментира  стратегията на вицепремиера Каркачанов за интеграция на ромите , защото все още не е обсъждана на коалиционен съвет. По-рано днес министърът на околната среда и водите Нено Димов изказа мнение, че  к онцепцията на Каракачанов била \"обратното на фашизъм\" . \"Темата за интеграцията на ромите и свързаните с това политики трябва да бъдат дискутирани с обществото и с всички заинтересовани страни\", каза Цветанов и подчерта, че в настоящата управленска програма акцент е образованието. \"Над 30 000 са децата, които успяха за последните две години отново да се върнат в образователната система и смятам, че това е подходът\", разясин. Стратегията на вицепремиера Каракачанов за интеграция на ромите ще бъде обсъждана на коалиционен съвет, съобщи заместник-председателят на ГЕРБ. \"Не бих искал да коментирам подобни теми през медиите, защото ние не сме правили коалиционен съвет, за да обсъждаме в детайли всички тези въпроси\", заяви Цветанов и подчерта: \"За 30 години държавата не е направила необходимия механизъм с който да покажем, че ромите се интегрират\". Цветанов информира още , че в четвъртък парламентарната комисията за контрол над службите са сигурност ще изслуша компетентните институции във връзка с отравянето на бизнесмена Емилиян Гебрев и информациите за съпричастност на извършителя със случая \"Скрипал\". ", "date": "2019.02.09", "title": "Цветанов: Държавата не е създала механизъм, с който да покаже, че ромите се интегрират"}
{"url": "https://www.dnevnik.bg/bulgaria/2019/02/09/3387830_predavane_na_bulgarski_ezik_shte_se_izluchva_v/", "text": "В края на януари за първи път в албанския телевизионен ефир бяха излъчени новини на български език. Така е поставено началото на предаване за българското малцинство в Албания. Започването на излъчване на предаване на български език в националния ефир на Албания е изключително събитие, каза пред БНР посланикът на България в Тирана Момчил Райчевски. Райков посочи, че доскоро хората с българско самосъзнание в Албания не бяха признати за национално малцинство. През 2017 г. те са включени в Закона за защита на националните малцинства и вече имат право на свое предаване в специален блок на обществената телевизия. \"Получихме много удобен час – 17.30 часа. В момента блокът \"Предаване на малцинствата\" започва с български език. Имаме 5 минути новини, изготвени от албанската телевизия, преведени и прочетени на български език. Блокът трябва да е 30 минути. Амбицията ни е бързо да го запълним както с предаване за самото малцинство, така и с видеоматериали за България, за българската култура и история\", каза още посланикът пред БНР. Със съдействието на албанската телевизия ще се излъчва и модул \"Аз уча български\". Продукцията е съвместна на Българската национална телевизия и министерството на образованието. Момчил Райчевски подчерта, че признаването на малцинството е било първа стъпка, но работата тепърва започва. ", "date": "2019.02.09", "title": "Предаване на български език ще се излъчва в албански ефир"}
{"url": "https://www.dnevnik.bg/sport/2019/02/09/3387828_livurpul_vurna_naprejenieto_v_siti_s_purva_pobeda_ot/", "text": "Ливърпул\" се върна на върха във Висшата лига, след като прекъсна негативната си серия и победи \"Бонрмеут\" с 3:0 на \"Анфийлд\". Червените постигнаха първа победа от 21 дни насам (19 януари) и поведоха с три точки пред \"Манчестър сити\". Шампионите обаче тепърва ще изиграят срещата си от кръга. Попаденията за тима отбелязаха Садио Мане, Джорджиньо Вайналдум и Мохамед Салах. Всичко беше решено до 48-ата минута, когато авансът на домакините вече беше три гола. Мане откри след 24 минути игра, когато получи хубаво подаване от Джеймс Милнър и се разписа в мрежата на \"черешките\". Десет минути преди почивката Вайналдум удвои резултата с прекрасно изпълнение. Холандецът беше изведен от левия бек Андрю Робъртсън и красиво прехвърли вратаря на \"Борнемут\". В 48-ата минута Мохамед Салах също се разписа. Той беше изведен технично с пета от Роберто Фирмино и вкара 17-ия си гол за сезона. Малко по-късно египтянинът удари и греда. В друг мач от програмата на Висшата лига \"Манчестър юнайтед\" победи \"Фулъм\" с 3:0. Успехът помогна на \"червените дяволи\" да влязат в топ 4. За последно тимът беше сред първите четири в класирането преди 183 дни – в първия кръг от новия сезон. \"Юнайтед\" вече е в серия от девет мача без загуба, най-добрата от няколко години насам. Много силен мач за \"червените дяволи\" направи Пол Погба, който се разписа два пъти. Той откри резултата в 14-ата минута с диагонален шут с левия крак след подаване на Антони Марсиал. Последният се разписа само девет по-късно с прекрасна самостоятелна акция и удвои. След почивката \"Юнайтед\" стигна до трети гол. Негов автор стана Погба от дузпа, отсъдена за нарушение срещу Хуан Мата. За \"червените дяволи\" това беше седми гол от дузпа през сезона, което е рекорд във Висшата лига.", "date": "2019.02.09", "title": "\"Ливърпул\" върна напрежението в \"Сити\" с първа победа от 21 дни"}
{"url": "https://www.dnevnik.bg/sport/2019/02/09/3387834_beil_stigna_100_gola_za_real_pri_uspeh_v_derbito_na/", "text": "Гарет Бейл влезе в клуб 100 в \"Реал\" (Мадрид), като един от играчите със 100 гола за клуба. Уелсецът се разписа при успеха с 3:1 над градския съперник \"Атлетико\". Трите точки позволиха на \"Реал\" да излезе пред \"дюшекчиите\", заемайки второто място в Ла Лига, само на пет зад лидера \"Барселона\", който е и с мач по-малко. Освен Бейл за успеха се разписаха Каземиро и Серхио Рамос. За \"Атлетико\" точен беше Антоан Гризман. \"Реал\" нямаше успех над съперника си на \"Уанда метрополитано\", а освен това \"Атлетико\" беше в серия от седем сухи мрежи в последните девет домакинства. Символичният гост откри след 16 минути, когато Каземиро се разписа с ефектна странична ножица. Топката отиде към бразилеца след корнер и той преодоля стрежът на \"Атлетико\" Ян Облак. Домакините изравниха в 25-ата минута с попадение на Гризман. Кореа открадна топката в собствената половина от Винисиус с действия на ръба на фаула и изведе французина, за когото не беше проблем да вкара. Още преди почивката \"Реал\" поведе отново с точно изпълнена дузпа от Серхио Рамос. Винисиус беше повален в наказателното поле и капитанът на \"Реал\" не сгреши от 11-те метра. Крайният резултат оформи Бейл със своя 100-тен гол в 74-ата минута. Той завърши отлична контраатака след подаване на Лука Модрич. Уелсецът реализира 100 гола в едва 217 мача, откакто заигра за мадридчани. До края на срещата \"Реал\" пропусна да вкара още голове, а \"Атлетико\" вече дори не атакуваше. Домакините дори останаха с човек по-малко заради червен картон на Томас Партей.", "date": "2019.02.09", "title": "Бейл стигна 100 гола за \"Реал\" при успех в дербито на Мадрид"}
{"url": "https://www.dnevnik.bg/sport/2019/02/09/3387840_ljuboslav_penev_borislav_mihailov_prekaleno_dulgo_se/", "text": "Новият треньор на ЦСКА и бивш кандидат-президент на Българския футболен съюз (БФС)  Любослав Пенев  приветства неуспеха на Борислав Михайлов да влезе за пореден път в Изпълнителния комитет на УЕФА. Бившият вратар загуби в изборите при проведения конгрес на европейската централа и след осем години остана извън ръководните постове. \"За Боби Михайлов е страничен въпрос, но и не съвсем. Той прекалено много се задържа в Изпълкома на УЕФА и това му позволи да изпусне случващото се в България. Това решение на УЕФА е добре дошло за българския футбол, защото президентът на БФС ще има много повече време да седи в България и да се погрижи за българския футбол, който е в окаяно състояние\", каза Пенев. Той се изправи срещу Михайлов през миналата година и обяви проведения конгрес за фарс. Бившият нападател не беше допуснат до залата. В крайна сметка Михайлов беше  преизбран за нов мандат с 92% от гласовете . По-късно Пенев обжалва, но искът  беше отхвърлен от ВКС . \"Почувствах се прекрасно. Казах и преди, че съм си у нас. Радвам се, че хората не ме забравят и продължават да имат отлично отношение към мен. Никога няма да критикувам треньорите преди мен. Затова е интересен футболът, различни виждания, различни постройки на игра. Чака ни огромно количество работа. Оптимист съм. Ще има много тактически промени. Малко по-малко ще изграждаме стил\", коментира Любослав Пенев след неофициалния си дебют начело на  ЦСКА в контролата с \"Етър\" .", "date": "2019.02.09", "title": "Любослав Пенев: Борислав Михайлов прекалено дълго се задържа в УЕФА"}
{"url": "https://www.dnevnik.bg/sport/2019/02/09/3387845_kogato_si_trugna_dulgovete_na_levski_shte_sa/", "text": "Собственикът на \"Левски\" Спас Русев обяви намерението си да се оттегли от клуба и говори за натрупаните дългове в последната година. В интервю за \"Нова телевизия\" бизнесменът коментира изнесената от новия  изпълнителен директор Павел Колев сума от \"малко над 30 милиона лева\" . \"Към момента на Общото събрание и на така наречената дата да прехвърля на собствеността, задълженията ще бъдат може би по-малко от половината на това, което се тиражира сега – между 15-16 милиона лева\", заяви Русев. На въпрос ще опрости ли парите, които е дал като заем към клуба, Русев заяви: \"То във футбола друга формула няма\". \"Левски\" ще има общо събрание на акционерите на 6 март, в чийто дневен е записано освобождаване на настоящия Надзорен съвет, в който влиза Русев. Очаква се той да прехвърли акциите си. В последните месеци се коментира името на Васил Божков, като в петък  Павел Колев за пръв път официално спомена името на собственика на \"Нове холдинг\" . \"Васил Божков ме спечели с много ясен бизнес план за това как \"Левски\" да излезе поне на \"брейк ивън\" (Break-even), както се казва на английски - да не губи пари, ако не да печели. С желанието си да инвестира в инфраструктура и школа, с желанието си да направи отбора по-български, така че феновете да се идентифицират по-лесно с него и да го обичат повече, както са го обичали преди години.\" В изказването си изпълнителният директор заяви, че може да си тръгне \"ако човекът, който ме покани, ми каже, че няма да бъде собственик\". През декември  букмейкърът \"Ефбет\", която е фирмите от орбитата на Васил Божков, стана основен спонсор на клуба . :  четете тук .", "date": "2019.02.09", "title": "Когато си тръгна, дълговете на \"Левски\" ще са наполовина, обеща Спас Русев"}
{"url": "https://www.dnevnik.bg/zdrave/2019/02/09/3387841_da_se_obmisli_vuvejdaneto_na_zashtiteni_apteki/", "text": "В България да има и \"защитени\" аптеки, както има защитени училища и болници. Тази идея лансира на пресконференция днес в Стара Загора председателят на Българския фармацевтичен съюз проф. Илко Гетов. Идеята му е да има по-специални правила и дори държавни дотации за аптеки в онези населени места, където хората могат да останат без лекарства или вече в нямат лесен достъп до тях. За пореден път от съюза увериха, че не би трябвало и не се очаква да има увеличение на цените на лекарствата заради  влизането в сила от днес на европейските правила за проверка на лекарствата, целяща да  въведе защити срещу продажбата на фалшиви медикаменти. Въпреки недоволството на някои фармацевти и намерения за протести, здравните власти не приеха искането да се отложи влизането в сила в България на европейските правила за верификация на лекарствата. Наскоро здравният министър Кирил Ананиев отчете, че вече към  системата за проверка са се свързали  над 2000 аптеки. И всеки ден имало нови включващи се. За останалите ще има  6-месечен гратисен период , в който няма да бъдат глобявани, ако продават лекарства, без да минават през верификация. От днес влизат в сила новите европейски правила, които целят да се справят с продажбата на фалшиви лекарства в Европейския съюз. Европейска система за верификация на лекарствата е задължителна за всички страни членки на ЕС. На национално и европейско ниво системата обхваща всички участници на пазара - производители, търговци на едро, паралелни дистрибутори, аптеки. Верификацията изисква всички опаковки лекарства по лекарско предписание, произведени след 9 февруари 2019 г., да бъдат защитени с уникален двуизмерен матричен код, който се поставя от производителя. Всички кодове ще бъдат вкарвани в единен европейски хъб, който от своя страна обхваща националните системи за верификация. Търговците на едро също ще сканират лекарствените продукти в различни точки от веригата на доставка, за да проверят тяхната автентичност. Накрая същото ще правят и аптеките, които ще \"отписват\" лекарство от регистъра, преди да го отпуснат на пациента. Целта е да се гарантира, че медикаментите достигат по контролиран и защитен път до пациента по цялата верига на доставката - от производителя, през дистрибутора и паралелния търговец, до аптеката - в болницата или извън нея. Системата обаче не обхваща  продажбите в интернет . Също така на пазара ще продължат да се продават и старите опаковки лекарства, докато те се изчерпат. Което се очаква да стане след около пет години. Български фармацевти са недоволни от това, че разходите по въвеждането на системата не беше поделена между тях и производителите или не бяха подпомогнати по някакъв начин от държавата. Те изчислиха, че за една каса е необходима инвестиция от около 1500 лева, за да се включи в системата. Отделно има и месечна поддръжка от 60 лв. Изразените до момента опасения са също, че софтуерът може да не работи достатъчно качествено и бързо. И ще се затрудни обслужването на клиентите. Отделно ще се налага доста допълнителна работа по записване при приемането на лекарствата и отписването им при продажбата. Макар властите да увериха, че и в бъдеще ще е възможна продажбата на лекарства на блистери, като ще се верифицира лекарството само при отварянето на опаковката, то фармацевтите коментираха, че не е ясно дали това ще е така и как ще се продават останалите блистери. По официални данни около 1.5 млн. опаковки фалшиви лекарства навлизат годишно в легалната верига на доставки в ЕС, което представлява приблизително 0.005% от всички лекарствени продукти. Това обаче обхваща само установените и разкрити слечаи, а предположенията са за многократно по-големи размери на нарешунията. Като цяло, загубите от фалшивите лекарства в рамките на ЕС, след като се отчете отражението върху други отрасли и държавните приходи, се оценяват на около 17 млрд. евро.", "date": "2019.02.09", "title": "Да се обмисли въвеждането на защитени аптеки, поиска фармацевтичният съюз"}
{"url": "https://www.dnevnik.bg/sport/2019/02/09/3387837_rusnak_i_ungarec_shte_se_boriat_za_titlata_v_sofiia/", "text": "Поставеният под №3 Данийл Медведев от Русия и заемащият 47-ото място в световната ранглиста Мартон Фучович от Унгария ще играят във финал на тенис турнира от категория \"АТП 250\" в София. Медведев сложи безапелационен край на участието на Гаел Монфис, който се представяше много силно от началото на надпреварата. 22-годишният руснак надигра 31-годишния французин с 6:2, 6:4 за 76 минути. Поставеният под №7 Монфис стигна до полуфиналите без загубен сет. Той победи последователно финалиста в София от 2016 г. с 6:3, 6:4, Михаил Кукушкин от Казахстан със 7:5, 6:3 и  полуфиналиста от Australian Open Стефанос Циципас с 6:3, 7:6 (5). Медведев почиваше на старта, а във втория кръг имаше колебания срещу холандеца Робин Хаасе (5:7, 6:2, 6:2). След първия си мач дебютантът в турнира се оплака от комбинацията между топките и настилката в \"Арена Армеец\". Последва безпроблемна победа срещу словака Мартин Клижан (6:4, 6:1), за да се стигне до категоричния успех срещу Монфис. Медведев изигра много силен мач, в който доминираше изцяло от основната линия. Той спря много от излизанията на мрежата на Монфис с отлични минаващи удари, а освен това печелеше почти всички дълги разигравания, насочвайки постоянно топката дълбоко към бекхенда на съперника. Монфис допусна доста грешки от по-слабия си удар, а в същото време сервисът му беше далеч от нивото от предишните мачове. Едва след като изостана с 2:6, 1:5 французинът напомни за себе си с няколко зрелищни изпълнения. Той спечели три поредни гейма и намали до 4:5. Медведев обаче не сбърка при втората си възможност да сервира за мача, затвърждавайки превъзходството си в мача. Първият полуфинал предложи много оспорвана битка между Фучович и Матео Беретини, която продължи 2 часа и 20 минути. 27-годишният унгарец, който е шампион при юношите от \"Уимбълдън 2010\", спечели с 5:7, 7:5, 6:3. Финалът на \"София оупън\" е в неделя от 17.00 ч.", "date": "2019.02.09", "title": "Руснак и унгарец ще се борят за титлата в \"София оупън\""}
{"url": "https://www.dnevnik.bg/photos/2019/02/10/3387765_fotogaleriia_orhidei_ot_kolumbiia/", "text": "Фестивалът на орхидеите беше открит в Лондон. 24 години вече известната Кралска ботаническа градина показва различни фигури и букети, изработени от красивите цветя.", "date": "2019.02.09", "title": "Фотогалерия: Орхидеи от Колумбия"}
