{"url": "https://www.dnevnik.bg/sport/2018/07/22/3285601_amazon_zasilva_prisustvieto_si_vuv_futbola_s/", "text": "Американската компания \"Амазон\" ще засили присъствието си във футбола чрез свой онлайн магазин, който ще продава артикули на  италианския клуб \"Наполи\" . Вторият от миналия сезон в Серия А представи партньорството с пускането на новия си екип. Магазинът на \"Амазон\" и \"Наполи\" ще бъде достъпен за потребители в Италия, Франция, Великобритания, Испания, а след време и в Северна Америка. \"Това ново партньоство ще привлече още милиони фенове по света, които ще бъдат по-близо клуба ни благодарение на \"Амазон\", гласи съобщение на клуба. Договорът е част от дългогодишната стратегия на \"Амазон\" да стъпи в спорта. Компанията е сред най-големите в сферата на онлайн търговията. Освен това чрез услугите си за стрийминг  \"Амазон\" придоби права да излъчва някои футболни шампионати, сред които и мачове от Висшата лига . \"Наполи\" се утвърди сред водещите 20 клуба в Европа и има близо 40 милиона фенове по света\", каза президентът на неаполитанците Аурелио де Лаурентис. \"Много е важно за нас да засилим маркетинговото ни присъствие и мърчандайзинга, а \"Амазон\" ни дава такава възможност.\"", "date": "2018.07.22", "title": "\"Амазон\" засилва присъствието си във футбола с откриването на онлайн магазин на \"Наполи\""}
{"url": "https://www.dnevnik.bg/bulgaria/2018/07/22/3285681_siderov_poiska_iztegliane_na_zakonoproekta_za_shuma_na/", "text": "След като  вчера обеща контрапроверки по морето , подозирайки незаконни действия от колегата си в \"Обединени патриоти\" Валери Симеонов, днес лидерът на \"Атака\" Волен Сидеров поиска изтегляне на  законопроекта, който предвижда мерки срещу вдигането на прекомерен шум в курортите . Той беше приет на първо четене в парламента. По БНР той поясни, че мерките за контрол на вицепремиера по Черноморието подлагат бизнеса на натиск и гонят туристи. \"Лично с очите си видях какви поражения нанася този закон, защото не е домислен – огромен отлив на туристи и финансови щети за туризма. Целта на вицепремиера беше да се повишат доходите в туризма. Оказва се, че става обратното\", обясни Волен Сидеров. Според лидера на \"Атака\" проверките стресират туристите, тъй като се действа като при терористичен акт. \"Аз смятам да направя поредица от кръгли маси, дискусии, защото тук хората от бизнеса са смачкани. Тях ги е страх. Те казват: ако сега застана пред камерата ви, утре ще ми дойдат на проверка и ще ми съсипят бизнеса\", обясни Волен Сидеров. Да направим извънреден щаб за концесиите Той обяви, че работата на вицепремиера е да координира работата между министерствата, а не да ходи като шериф да свикваш щабове и да притиска бизнеса. Лидерът на \"Атака\" повтори и тезата си, че се действа избирателно. Попитан дали води война с Валери Симеонов, Сидеров поясни, че си говорят, но Симеонов не приема аргументите му. Лидерът на \"Атака\" предложи да се направят проверки на концесиите за природни богатства. \"Хайде да ги проверим тях с такъв извънреден щаб, ще предложа, и да видим как се изпълняват концесии, защото има много нарушения. Там щетите за България са стотици милиони. Това за мен е същественото, не толкова децибелите на музиката в някое заведение\", обясни той. Волен Сидеров взе страната на министъра на туризма Николина Ангелкова курортите да се зонират и част от тези зони да подлежат на различна регулация за шума. \"Да се знае, че отиваш в парти зона или в по-тиха зона. Ако това се приеме, може би страстите ще утихнат\", прогнозира той. Без промените в закона за приватизацията държавата щяла да загуби 300 млн. В последните седмици загърбените по време на изборите конфликти между двамата ескалираха. Повод станаха  промени в Закона за приватизацията , внесени от депутата от \"Атака\", които според Симеонов са в полза на братята Кирил и Георги Домусчиеви. Сидеров не остана длъжен и обвини лидера на НФСБ,  че работи за интересите на ДПС . \"В приватизационния закон няма нищо нередно, страшно, лошо. Той регулира приватизацията и не е лобистки\", каза още Сидеров. Той отхвърли и аргументите на своите партньори срещу приетите тази седмица промени в приватизационния закон. Според НФСБ тези промени помагат на собствениците на \"Български морски флот\" братя Домусчиеви да си спестят близо 60 милиона лева задължения. Сидеров обаче се позова на експерти от Агенцията за приватизация, които му казали, че ако законът не бил приет, се подготвяла несъстоятелност на БМФ. \"Българската държава има 30% и тя щеше тогава да загуби триста милиона, а не 50. Това ме кара да казвам, че вече съм скептичен, нямам това пълно доверие и ще проверявам всичко\", посочи Сидеров.", "date": "2018.07.22", "title": "Сидеров поиска изтегляне на законопроекта за шума на Симеонов"}
{"url": "https://www.dnevnik.bg/sviat/2018/07/22/3285683_obvinenata_v_shpionaj_ruskinia_se_okaza_s_kontakti_na/", "text": "Обвинената в шпионаж руска гражданка  Мария Бутина  е имала по-широки контакти на високо равнище във Вашингтон, отколкото бе известно по-рано. През 2015 година тя е участвала в две срещи между гостуващи руски представители и двама високопоставени служители на американската централна банка и министерството на финансите, съобщи \"Ройтерс\", цитирана от БТА. В срещите, разкрити от няколко души, запознати с тях, и от доклад на вашингтонски център за анализи, който ги е организирал, са участвали тогавашният вицепрезидентът на Управлението за федерален резерв (УФР) Стенли Фишeр и тогавашният заместник-министър на финансите, отговарящ за международната дейност, Нейтан Шийтс. Руската гражданка Мария Бутина беше арестувана във Вашингтон на 15 юли. Обвинена е, че участва в заговор с цел да извърши действия в полза на чужда държава на американска територия. Тя отхвърля обвиненията, че е действала като руски агент. Мрежа от връзки Бутина пътувала до САЩ през април 2015 година с Александър Торшин, който тогава е заместник-ръководител на руската централна банка. Те участвали в отделни срещи с Фишер и Шийтс, посветени на руско-американските икономически отношения при управлението на администрацията на тогавашния президент Барак Обама. Двете срещи, които не са били обявени по-рано, разкриват широк кръг от изключително влиятелни връзки, които Бутина се стремяла да осъществи с американски политически лидери и лобистки групи. Срещите с Фишер и Шийтс са били организирани от Центъра за национални интереси, вашингтонски външнополитически анализаторски център, който често прокламира проруски възгледи. В ролята на посредник Срещите са документирани в доклад на центъра, с който \"Ройтерс\" разполага. Документът очертава свързаните с Русия дейности на центъра от 2013 до 2015 година. Докладът определя срещите като даващи възможност водещи фигури от финансови институции в САЩ и Русия да разговарят. Мария Бутина е работила за Торшин, който има близки отношения с руския президент Владимир Путин, и му е превеждала на различни събития във Вашингтон. В имейл до Ройтерс Фишер потвърди срещата с Торшин. Макар да не може да си спомни подробности, той отбелязва, че разговорът е бил за състоянието на руската икономика и новата роля на Торшин като заместник-управител на централната банка.", "date": "2018.07.22", "title": "Обвинената в шпионаж рускиня се оказа с контакти на високи ниво в американските финансови среди"}
{"url": "https://www.dnevnik.bg/bulgaria/2018/07/22/3285689_cvetanov_otkude_shte_doidat_parite_za_mechtite_na_bsp/", "text": "Никой от БСП не каза откъде ще дойдат парите за техните мечти, събрани в представената вчера стратегия  \"Визия за България\" , каза днес пред журналисти в Казанлък председателят на парламентарната група на ГЕРБ Цветан Цветанов. \"След управление на БСП винаги има хаос и дефицит поне 5%\", допълни той, цитиран от пресцентъра на партията. Цветанов посочи, че е много лесно да кажеш нещо популистко и добре звучащо, но е трудно впоследствие да изпълниш поетите обещания. \"Затова политиката е за отговорни хора, които могат да изпълняват ангажиментите си към хората\", обясни той. Цветанов отбеляза, че БСП не са посочили колко пари ще са нужни за плановете им за безплатни детски градини, фиксиране на минималната работна заплата на 60% от средната и повишаването на пенсиите. \"Не казаха дали това отново няма да изстреля дефицита в неразумни от икономическа гледна точка стойности. Чуха се призиви за промяна на системата, за национализация. Тази страница е отдавна затворена и ние вървим напред\", каза още заместникът на Борисов в ГЕРБ. Коментирайки местните избори догодина, Цветанов посочи, че сега ГЕРБ има кметове в 130 общини, а амбицията на партията е след тях да разполага със 145. Според Цветанов кандидатите на ГЕРБ за кметове на много места вече са ясни.", "date": "2018.07.22", "title": "Цветанов: Откъде ще дойдат парите за мечтите на БСП, след тях винаги има дефицит"}
{"url": "https://www.dnevnik.bg/photos/2018/07/22/3285691_snimka_na_denia_princ_djordj_na_pet_godini/", "text": "Дворецът \"Кенсигтън\" разпространи до медиите снимка на британския принц Джордж, който днес става на пет години. Синът на принц Уилям и херцогинята на Кеймбридж Катрин е сниман в градината на \"Кларънс хаус\" в Лондон. Правнукът на кралица Елизабет е трети в линията за наследяване на трона, припомня \"Ройтерс\"", "date": "2018.07.22", "title": "Снимка на деня: Принц Джордж на пет години"}
{"url": "https://www.dnevnik.bg/sport/2018/07/22/3285672_djon_teri_shte_sloji_krai_na_karierata_si_za_da_stane/", "text": "Бившият капитан на \"Челси\" и националния отбор на Англия Джон Тери е близо до това да сложи край на кариерата си, съобщават медиите на Острова. Централният защитник е свободен агент, след като през последната година игра в \"Астън Вила\". Тери се представи силно, но имаше уговорка да остане на \"Вила парк\" само ако отборът се завърне във Висшата лига. В крайна сметка тимът от Бирмингам загуби финалния плейоф от \"Фулъм\". Най-вероятно 37-годишният защитник ще започне работа в Sky Sports, където ще анализира двубоите от Висшата лига. Телевизията, която излъчва по-голяма част от срещите в Англия, търси нов щатен анализатор, след като Тиери Анри обяви, че напуска след 4-годишна работа, за да се насочи към треньорството. В последните седмици се появиха информации, че Тери може да подпише с \"Дарби каунти\", където бившият му съотборник Франк Лампард стана мениджър. В крайна сметка защитникът опроверга информацията.", "date": "2018.07.22", "title": "Джон Тери ще сложи край на кариерата си, за да стане футболен анализатор"}
{"url": "https://www.dnevnik.bg/detski_dnevnik/obrazovanie/2018/07/22/3285698_vsichki_bulgarski_uchenici_v_mejdunarodnata_olimpiada/", "text": "Всички български ученици, които участваха в Международната олимпиада по биология, провела се в Иран, се върнаха с медали, което се случва за пръв път в осемнадесетгодишната история на надпреварата, съобщиха от Сдружение на олимпийските отбори по природни науки. Единадесетокласникът от Софийската математическа гимназия Здравко Иванов спечели сребърен медал, а Виктор Георгиев (12 клас), Ваня Миланова (12 клас) и Иван Георгиев от Националната природо-математическа гимназия са с бронзови отличия. Четиримата са подготвяни от Албена Йорданова (доцент в Медицинския факултет на СУ), Снежанка Томова (доцент в Биологическия факултет на СУ \"Св. Кл. Охридски\") и Радослав Александров (докторант в Института по молекулярна биология при БАН). Подготовката и участието на отборите на международни олимпиади се извършва благодарение на подкрепата на Фондация \"Америка за България\". Международната олимпиада по биология е най-престижното състезание по биология за ученици от цял свят, а България е една от шестте страни основателки през 1989 година. Страната ни изпраща своя делегация още от самото начало, традиционно се представя на високо ниво и до началото на годината беше спечелила 5 златни, 11 сребърни и 43 бронзови медала, както и 1 почетна грамота. Най-добри резултати досега България имаше през 2017 г. Следващата международна олимпиада по математика ще се проведе през юли 2019 в Сегед, Унгария, а през 2020 година е ред на Нагасаки, Япония.", "date": "2018.07.22", "title": "Всички български ученици в Международната олимпиада по биология се върнаха с медали"}
{"url": "https://www.dnevnik.bg/detski_dnevnik/obrazovanie/2018/07/22/3285705_na_matura_po_bulgarskiprez_avgust-septemvri_iskat_da/", "text": "Желание да се явят на държавен зрелостен изпит по български език и литература на сесия август-септември са заявили 4591 младежи, съобщиха от пресцентъра на Министерството на образованието и науката. Той ще се проведе на 28 август и ще е от три модула. Зрелостниците ще получават изпитния вариант на три части. Върху първия модул те ще могат да работят един астрономически час, след което ще запечатват в плик листа с отговори и ще го предават на комисията. След изтичането на определеното време ще получават втория модул, върху който може да работят също час. За третия модул ще имат на разположение два астрономически часа. За втория задължителен зрелостен изпит по предмет по избор заявления са подали 3905 зрелостници. Най-много от тях – 1612, са предпочели биология, 373 – география, 471 – филoсофски цикъл, а 272 – английския език. На история и цивилизация са пожелали да се явят 96 младежи, а на математика - 37. Втората матура ще се проведе на 29 август. Изпитът също е на модули, но различен брой и с различна продължителност. За третия държавен зрелостен изпит по желание заявления са подали 11 зрелостници, 5 от които са избрали да се явят на изпит по биология и здравно образование. Изпитите по желание ще се проведат в периода между 30 август и 5 септември по предварително утвърден график. На държавен изпит по теория на професията и специалността за придобиване степен на професионална квалификация са избрали да се явят 977 младежи. Колко и кои зрелостници ще бъдат допуснати до държавни зрелостни изпити ще бъде ясно на 23 август, а служебните бележки те ще могат да получат на 24 август. Резултатите от матурите от сесия август-септември ще бъдат обявени до 10 септември 2018 г.", "date": "2018.07.22", "title": "На матура по български през август-септември искат да се явят 4591 младежи"}
{"url": "https://www.dnevnik.bg/photos/2018/07/22/3285647_fotogaleriia_festivalut_na_alpiiskiia_rog/", "text": "За седемнайсти пореден път алпийското градче Нандац е домакин на ежегодния Международен фестивал на традиционния музикален инструмент алпийски рог.", "date": "2018.07.22", "title": "Фотогалерия: Фестивалът на алпийския рог"}
{"url": "https://www.dnevnik.bg/sport/2018/07/22/3285731_kazusut_rosi_bavi_podpisut_na_slavisha_stoianovich_s/", "text": "Словенецът  Славиша Стоянович ще бъде новият треньор на \"Левски\" , след като прие офертата на собственика на клуба Спас Русев. Специалистът се срещна в неделя по обед с бизнесмена за последни преговори, които според \"Дарик радио\" са преминали успешно. Около обед Русев беше на стадион \"Георги Аспарухов\", след което малко след 12 часа се срещна със Стоянович в хотела си в София. До интереса към словенеца се стигна след отпадането на \"Левски\" от Лига Европа. Сините напуснаха още в първия кръг, където срещнаха \"Вадуц\", и беше взето решение клубът да се раздели с треньора Делио Роси. Именно казусът с италианеца бави официалното подписване със Стоянович. Преди няколко дни Спас Русев обяви пред \"Дарик радио\", че клубът се разделя с Роси, но официалната новина още не е дошла. Очаква се консултация с юридическия отдел на \"Левски\", но се твърди, че Роси очаква обезщетение. Стоянович е без работа от края на 2017 г., когато напусна латвийския \"Рига\". Най-големите си успехи той постига през 2007 и 2008 г., когато печели две поредни титли на Словения с \"Домжале\", както и през 2013-2014, когато извежда \"Цървена звезда\" до първото място в Сърбия. В кариерата си Стоянович е бил начело още на националния тим на Словения, белгийския \"Лиерс\" и китайския \"Чангчун\".", "date": "2018.07.22", "title": "Казусът \"Роси\" бави подписа на Славиша Стоянович с \"Левски\""}
{"url": "https://www.dnevnik.bg/bulgaria/2018/07/22/3285733_opazenite_ot_protestite_jivotni_v_sharkovo_dnes_sa/", "text": "Оцелелите заради протестите миналия уикенд и блокадите от граждани животни в село Шарково са евтаназирани днес, каза по Канал 3 министърът на земеделието Румен Порожанов. Той уточни, че става въпрос за две малки стада от по 15 кози и овце и стадото на станалата популярна баба Дора, което е от 150 животни. По-рано днес  полицията изведе от райони всички хора , които нямат адресна регистрация в селото. Това стана без сблъсъци и напрежение. Министър Порожанов обяви, че в Шарково ще се пристъпи към обеззаразяване на района и после масово почистване. В село Шарково бяха открити няколко животни, болни от чума, и това наложи евтаназирането на всички овце и кози, които може потенциално да носят вируса, защото имат контакт по между си. В Шарково в понеделник ще започне изплащане на обезщетенията на стопаните. Порожанов обяви, че днес реално е приключило евтаназирането на всички животни в петте села, в които е имало болни от чума овце и кози.", "date": "2018.07.22", "title": "Опазените от протестите животни в Шарково днес са били евтанизирани"}
{"url": "https://www.dnevnik.bg/sport/2018/07/22/3285740_fetel_izpusna_pobedata_na_hokenhaim_i_podari_uspeha_na/", "text": "Люис Хамилтън триумфира в Гран при на Германия, в едно от най-драматичните състезания в последните години във Формула 1. Световният шампион записа успех в домашната надпревара за \"Мерцедес\", който обаче не дойде никак лесно. Само 12 обиколки преди финала водеше Себастиан Фетел, който нямаше никакви проблеми. Пилотът на \"Ферари\" обаче изпусна контрол над болида си на мократа писта и отпадна. Британецът спечели четвърта победа за сезона и 66-а в своята кариера във Формула 1. Благодарение на 25-те точки Хамилтън се върна на първото място в класирането. Той вече има 188 и води със 17 пред Фетел. Победата беше още по-впечатляваща, след като четирикратният световен шампион стартира от 14-а позиция. \"Мерцедес\" записа двоен успех, след като Валтери Ботас завърши втори, а Кими Райконен допълни подиума. \"Много трудно състезание за нас, но победата е още по-сладка. Винаги човек трябва да вярва и аз го направих. Отборът свърши чудесна работа и заедно се справихме с трудностите. Сбъднах мечтата си\", каза Хамилтън след състезанието. Британецът обясни, че продължава да вярва в отбора си и спечелването на пета световна титла. Състезанието започна без никакви проблеми за Фетел, който стартира уверено и поведе колоната. След него се нареди Ботас, а трети беше Райконен, който удържа атаката на Макс Верстапен. Назад в колоната Хамилтън много бързо си проправи път напред и след 12 обиколки вече беше на шестата позиция. Ключов за представянето на британеца беше фактът, че остана на пистата с гумите софт в продължение на 41 обиколки. Температурата на \"Хокенхайм\" беше по-ниска от предишните дни, което даде предимство на болидите на \"Мерцедес\". В един момент Хамилтън се движеше по-бързо от Фетел и започна да печели време спрямо двата болида на \"Ферари\", стигайки и до трето място. Драмата настъпи в заключителните обиколки, когато дойде и промяна в атмосферните условия. На пистата \"Хокенхайм\" заваля, но водещите пилоти останаха с гуми за сух асфалт. Докато водеше убедително Фетел предприе риск и изпусна контрол над болида и се блъсна в предпазните страни на влизане в стадиона. Заради инцидента излезе кола за сигурност, след която Хамилтън поведе пред Ботас, Райконен и Верстапен. При подновяването на състезанието финландецът атакува съотборника си, но без успех, а в следващите 10 обиколки изпреварвания нямаше. Зад първите трима и Верстапен, завършиха още Нико Хюлкенберг, Ромен Грожан, Серхио Перес, Естебан Окон, Маркус Ериксон и Брендан Хартли. Фернандо Алонсо, Ланс Строл, Фетел, Сергей Сироткин и Даниел Рикардо не стигнаха до финала. След седмица предстои 12-ият кръг за сезона – Гран при на Унгария.", "date": "2018.07.22", "title": "Фетел изпусна победата на \"Хокенхайм\", подарявайки успеха на Хамилтън"}
{"url": "https://www.dnevnik.bg/bulgaria/2018/07/22/3285745_kandidatut_za_dial_ot_mediite_na_peevski_hartiiata/", "text": "В интернет пропълзяват всякакви новини, но хартията, след като мине през печатницата, легитимира новината, каза днес в предаването 120 минути по Би Ти Ви изпълнителният директор на \"Ню Бояна филм\" Ярив Лърнър. През април беше съобщено, че  \"Ню Имидж България\" иска да купи 50% от капитала на \"Телеграф Медиа\" ЕООД . Това дружество е издател на вестниците \"Телеграф\", \"Монитор\", \"Политика\" и \"Меридиан мач\", и акционер в регионалната медия \"Издателска къща Борба\" АД и през фирмата \"Интръст\" е собственост на депутата от ДПС Делян Пеевски. Лърнър допълни, че макар хартиените носители на новини да минават пред труден период за тях ще има търсене. \"Хората са свикнали да усещат вестника, защото като пипнеш вестника, изглежда по-достоверно\", допълни филмовият продуцент. Попитан дали е притеснен от факта, че част от изданията, които купува, са натоварени с негативи през годините и са служили като средство за саморазправи с политически и икономически опоненти, Лърнър той обяви: \"Не бих се занимавал с нещо, което е отрицателно или покварено. Затова ви казвам, че правим предпроектно проучване. Няма да бъде финализирана скоро сделката. Имаме много работа още\". Той допълни, че е за свободния печат и в никакъв случай не може да допусне \"подобно нещо да се случва\" с купуваните от него медии.", "date": "2018.07.22", "title": "Кандидатът за дял от медиите на Пеевски: Хартията легитимира новината"}
{"url": "https://www.dnevnik.bg/photos/snimka_na_denia/2018/07/22/3285751_snimka_na_denia_talismanite_na_tokio_2020_biaha/", "text": "Талисманите за олимпийските и параолимпийските игри в Токио през 2020 г. бяха показани за пръв път в японската столица. Името на талисмана за олимпийските игри е Мирайтова, а за параолимпиадата - Сомейти.", "date": "2018.07.22", "title": "Снимка на деня: Талисманите за Токио 2020 бяха показани за пръв път"}
{"url": "https://www.dnevnik.bg/bulgaria/2018/07/22/3285497_nai-chetenoto_skandalen_bulgarski_sudiia_i/", "text": "1.  Дузпа за игра с глава: Как български съдия сътвори футболен цирк в Европа (видео)  – 19 838 прочитания 2.  Елена Йончева: Правя разследване за къщата в Барселона заедно с евроинституции  – 19 398 3.  Меланхолията на чистия ариец – българина  – 16 039 4.  Руски милиардер е дал стотици хиляди евро за кампания срещу смяна на името на Македония  – 15 354 5.  Християните празнуват днес Илинден  - 15119 6.  Радио \"Свободна Европа\" подновява дейността си на български  – 14 291 7.  Днес на световното: Франция и Хърватия влизат в битка за световната титла  – 13 433 8.  Pussy Riot пое отговорност за нахлуването на терена на финала в Москва   - 13 284 9.  Комплекс с басейни с минерална вода ще бъде изграден в столичния парк \"Възраждане\"  - 13 181 10.  Тръмп се отметна от думите си в подкрепа на Русия  - 12 886.", "date": "2018.07.22", "title": "Най-четеното в Дневник: Скандален български съдия и разследването на Елена Йончева"}
{"url": "https://www.dnevnik.bg/bulgaria/2018/07/22/3285503_s_grumotevici_i_valeji_dnes_sledobed_zapochva_novo/", "text": "След слънчев и горещ ден, днес следобед ще се развие купесто-дъждовна облачност и на много места, главно в Източна България и планинските райони, ще има краткотрайни валежи с гръмотевици, сочи прогнозата на Националния институт по метеорология и хидрология (НИМХ). В низините и равнините ще е горещо. Максималните температури ще са между 31° и 36°, в София около 31°. По морето ще е слънчево, около обяд ще се развива купесто-дъждовна и на много места ще има краткотрайни валежи и гръмотевици. Максималните температури на въздуха ще са между 29 и 31°, а на морската вода 25-26°. В планините ще преобладава слънчево време. Около и след обяд ще се развива купесто-дъждовна облачност и на места ще има краткотрайни валежи и гръмотевици. Очакваната максимална температура на височина 1200 метра е около 25°, а на 2000 метра – около 18°. През първата половина от следващата седмица отново на много места в страната ще вали дъжд, придружен и от гръмотевични бури. От север-северозапад, в Източна България по-късно и от североизток, ще проникне сравнително по-хладен въздух. Температурите ще се понижат и ще се установи хладно за периода време, като в сряда на някои места температурите ще паднат с около 10 градуса в сравнение с днешните.", "date": "2018.07.22", "title": "С гръмотевици и валежи днес следобед започва ново разваляне на времето"}
{"url": "https://www.dnevnik.bg/razvlechenie/2018/07/22/3284356_posleden_shans_da_spechelite_v_igrata_mamma_mia_otnovo/", "text": "До края на деня (23:59) днес имате шанс да се включите в  играта  \"Mamma mia! Отново заедно\", посветена на филма и да спечелите. Правилен отговор ще включи името ви в жребия за някоя от специалните награди: - 1 брой плажна хавлия - 6 броя чанти - 2 комплекта романтични свещи - 1 брой плажна чанта - 2 броя дискове с оригиналния саундтрак от филма. В  играта  може да участва всеки потребител, регистриран в  id.capital.bg . От един профил може да се отговаря само веднъж във всяко ниво. След като изберете отговор в ниво на играта и натиснете бутона \"Отговори\" - той се запомня и нямате възможност да променяте избора си. В жребия за наградите участват всички потребители, дали поне един верен отговор в  играта . Ако сте отговорили правилно и в двете нива - шансовете ви са по-големи, защото името ви ще бъде включено два пъти в списъка за теглене. Може да играете -  тук . Успех!", "date": "2018.07.22", "title": "Последен шанс да спечелите в играта \"Mamma mia! Отново заедно\""}
{"url": "https://www.dnevnik.bg/sport/2018/07/22/3285564_slovenski_trenyor_e_blizo_do_podpis_s_levski/", "text": "Словенският треньор Славиша Стоянович преговаря с \"Левски\". Специалистът, който е на 49 години е в София и трябва да се срещне със собственика на сините Спас Русев. В събота Стоянович е бил и на стадион \"Георги Аспарухов\". Стоянович е без работа от края на 2017 г., когато напусна латвийския \"Рига\". Най-големите си успехи той постига през 2007 и 2008 г., когато печели две поредни титли на Словения с \"Домжале\", както и през 2013-14, когато извежда \"Цървена звезда\" до първото място в Сърбия. В кариерата си Стоянович е бил начело още на националния тим на Словения, белгийския \"Лиерс\" и китайския \"Чангчун\". \"Левски\" търси нов треньор, след като се  раздели през седмицата с Делио Роси . Италианецът се задържа на поста си точно 345 дни, но след отпадането от \"Вадуц\" в Лига Европа беше освободен. Роси спечели 23 от 42-та мача, в които \"Левски\", като допусна и девет загуби. В първия кръг от новия сезон в Първа лига, сините бяха водени от Тодор Симов и Георги Тодоров.  \"Левски\" спечели с 1:0 срещу \"Ботев\" като гост .", "date": "2018.07.22", "title": "Словенски треньор е близо до подпис с \"Левски\""}
{"url": "https://www.dnevnik.bg/sviat/2018/07/22/3285506_nai-komentiranoto_v_dnevnik_trump_i_titlata_na_franciia/", "text": "Традиционно \"Дневник\" представя десетте най-коментирани статии за изминаващата седмица. Справката е направена в 19 часа на 21 юли: 1.  Всички сме виновни за лошите отношения с Русия, заяви Тръмп  - 328 коментара 2.  Тръмп се отметна от думите си в подкрепа на Русия  - 315 3.  Франция стъпи за втори път на световния връх след паметен финал с Хърватия  - 310 4.  Радио \"Свободна Европа\" подновява дейността си на български  - 279 5.  Дори висши републиканци нападнаха Тръмп заради срещата с Путин  - 240 6.  Меланхолията на чистия ариец – българина  - 226 7.  \"Тук нищо не ми липсва\": германец разказва за живота си в София  - 208 8.  Тръмп е изцяло под контрола на Путин, той е предател, обяви бивш директор на ЦРУ  - 187 9.  Време е да поговорим за \"болните точки\" по света, заяви Путин на срещата с Тръмп  - 185 10.  Тръмп посъветвал Мей да съди Евросъюза, а не да преговаря  - 184", "date": "2018.07.22", "title": "Най-коментираното в Дневник: Тръмп и титлата на Франция"}
{"url": "https://www.dnevnik.bg/evropa/2018/07/22/3281073_veche_niamam_jivot_chinovnicite_v_es_se_oplakvat_ot/", "text": "Брюксел толкова много бърза да завърши сегашното законодателство, преди да се спусне завесата и съставите на Европейския парламент и Европейската комисия да бъдат променени през 2019 г., че официални лица от ЕС и дипломати се оплакват, че са смазани от напрежение, пише \"Политико\". Евроизборите може и да изглеждат далечни, но  австрийското председателство на Съвета на ЕС , което започна на 1 юли, има \"над 200 досиета на масата\". Допълнителен персонал и преводачи се наемат за специални срещи, които продължават до среднощ, за да се завърши работата, която според Брюксел е от ключово значение за бъдещето на ЕС, например новата многогодишна финансова рамка след 2020 г. и промяната на правилата за предоставяне на убежище. \"Имаме шест месеца\", каза австрийският посланик в ЕС Николаус Маршик, изчислявайки, че за 180-дневното председателство на страната му не е реалистично да се приключва по едно досие на ден, дори и Виена да действа амбициозно и много бързо. В края на март следващата година  Великобритания напуска ЕС , след това  между 23 и 26 май  ще се проведат изборите за Европейски парламент, а новите председатели на Европейската комисия и на Европейския съвет трябва да са ясни до ноември 2019 г. \"Нямам собствен живот\", коментира служител на ЕС. \"Животът ми спря преди почти година. Има само работа и спане\", допълва тя, като обяснява, че има дни, в които пие по пет кафета и провежда по два работни обяда. Въпреки че евродепутати, дипломати и служители в Съвета признават, че работата им винаги се увеличава в години преди избори, много от тях казват, че едва се справят с напрежението от преговорите, приемането и превода на важни, договорени в последната минута досиета, например бюджета на ЕС след 2020 г. за само 11 месеца. Освен това европейски официални лица и дипломати се опасяват, че евроизборите може да доведат до наплив на  евроскептични депутати , които ще са решени да подкопаят работата им. Огромно натоварване По данни от европарламента, Съветът и Европейският парламент трябва да приемат повече от 246 законодателни текста. Освен това европарламентът трябва да разгледа 484 текста, включително законодателни предложения, консултации и процедури за съгласие. Има и още 26 допълнителни досиета, много от които включват предложения за бюджета. За сравнение, европарламентът е гласувал по 70 законодателни процедури от юли до декември 2009 г. и 203 законодателни процедури са били гласувани на пленарни заседания от януари до април 2014 г. Австрийското председателство се е подготвило за около 300 възможни \"триалога\" (форматът на преговори между еврокомисията, Европейския парламент и Съвета, в който се оформят повечето ключови законоприоекти) през следващите шест месеца. Един от силните мотиви за работа е натискът от националните лидери. Някои европейски ръководители, включително германският канцлер Ангела Меркел, са абсолютно ясни, че искат седемгодишният бюджет да бъде приет преди евроизборите. Някои преводачи  в ЕС също се оплакват. \"Имахме голям пик на натовареността през май и юни и трябваше да работим с по-малък състав. Някои от колегите ми трябваше да работят 12 последователни дена, а от други се искаше да работят през почивните дни\", казва един от преводачите, пожелал анонимност.", "date": "2018.07.22", "title": "\"Вече нямам живот\": Чиновниците в ЕС се оплакват от претоварване"}
{"url": "https://www.dnevnik.bg/sviat/2018/07/22/3285138_grafika_na_denia_turgoviiata_na_es_i_sasht_-_koi_kolko/", "text": "Американският президент Доналд Тръмп поиска председателят на еврокомисията Жан-Клод Юнкер да предложи големи търговски отстъпки при посещението си във Вашингтон идната седмица, в противен случай Европа трябва да очаква \" огромно възмездие \". В началото на юни САЩ въведоха  мита върху стоманата и алуминия  от ЕС,  съюзът отговори  с мита върху американски стоки, а междувременно  влоши търговските си отношения  с Китай, Канада и Мексико. Данните обаче показват, че за последните четиридесет години САЩ устойчиво разчитат на ЕС повече, отколкото съюзът на Америка.", "date": "2018.07.22", "title": "Графика на деня: Търговията на ЕС и САЩ - кой колко внася и изнася"}
{"url": "https://www.dnevnik.bg/sport/2018/07/22/3285565_fotogaleriia_krasota_mujestvo_i_emocii_v_tur_dyo_frans/", "text": "Колоездачната обиколка на Франция е на път да навлезе в решителната си трета седмица, която ще определи  . В изминалите 14 етапа колоездачите преминаха през най-различни препятствия, а по традиция Тура впечатли с красиви гледки и многобройни пейзажи.", "date": "2018.07.22", "title": "Фотогалерия: Красота, мъжество и емоции в \"Тур дьо Франс\""}
{"url": "https://www.dnevnik.bg/skorost/2018/07/22/3285603_magistrala_trakiia_e_zatvorena_v_posoka_burgas_zaradi/", "text": "Магистрала \"Тракия\" в посока Бургас беше затворена при километър 312 цяла сутрин, като се използваше обходен маршрут, съобщиха от Агенция \"Пътна инфраструктура\". Превозните средства се отклоняваха през Зимница – пътен възел \"Петолъчката\" – през пътен възел \"Карнобат\" се връщаха на аутобана. Причината за затварянето е катастрофа с ТИР, при която е загинал водачът на камиона. Неговият спътник се е отървал без наранявания. Въпреки че трафикът в посока морето в неделя сутрин не беше много интензивен, затварянето на магистралата предизвика километрични колони от автомобили, камиони и автобуси. Причината е и в липса на предупреждение по-рано на магистралата, за да е избере алтернативен маршрут.", "date": "2018.07.22", "title": "Катастрофа на ТИР със загинал затвори \"Тракия\" за часове (обновена)"}
{"url": "https://www.dnevnik.bg/sviat/2018/07/22/3285606_iranskiiat_prezident_posuvetva_trump_da_ne_durpa_luva/", "text": "Иранският президент Хасан Рохани предупреди днес американския си колега Доналд Тръмп да не продължава враждебната си политика срещу Техеран, съобщи \"Ройтерс\", цитирана от БТА. Той отбеляза, че една война с Иран е \"майката на всички войни\". Изказването на Рохани е дошло на среща с ирански дипломати. \"Господин Тръмп, не дърпайте лъва за опашката, защото само ще съжалявате\", добавил иранският президент. \"Вие обявявате война и после говорите, че искате да подкрепите иранския народ\", посочил Рохани, чието изказване беше излъчено по държавната телевизия. Двете страни са във враждебни отношения от Ислямската революция в Иран през 1979 г., отбелязва \"Ройтерс\". Рохани отново предупреди, че Иран може да затвори стратегическия Ормузки проток, през който се транспортира близо една трета от световния петрол. \"Ние винаги сме били гаранта на сигурността на този проток, не дърпайте лъва за опашката, защото само ще съжалявате\", заяви иранският президент. Напрежението в отношенията между двете страни ескалира допълнително, след като  САЩ решиха да върнат санкциите срещу Иран , отменени според ядрената сделка от Виена. Очаква се това да стане поетапно от август нататък. Иран внесе в Международния съд на ООН  иск срещу САЩ във връзка с наложените отново американски икономически санкции. Целта е да бъде потърсена отговорност за незаконното ново въвеждане на едностранни ограничения срещу Иран. На 8 октомври се очаква Международният съд да започне разглеждането на ирански иск срещу САЩ за замразяване на близо 2 млрд. долара авоари на Техеран, разрешено през април от американския Върховен съд. ЕС вече отхвърли искането на САЩ  за икономическа изолация на Иран и прие юридически инструмент за защита на работещите в Иран европейски фирми от американските санкции.", "date": "2018.07.22", "title": "Иранският президент посъветва Тръмп да не дърпа лъва за опашката"}
{"url": "https://www.dnevnik.bg/citat_na_deniia/2018/07/22/3285598_citat_na_denia_pone_veche_niama_da_igraia_sreshtu_mesi/", "text": "Новото попълнение на \"Барселона\" Клеман Ленгле  обясни мотивите си да се присъедини към каталунците. Той премина на \"Камп ноу\" от \"Севиля\" срещу 35.9 милиона евро. Централният защитник е на 23 години. \"Меси е най-добрият в света и години наред доминира във футбола. Може да вкара, когато най-малко очакваш. Ако имаш късмет ще го спреш за малко.\"", "date": "2018.07.22", "title": "Цитат на деня: Поне вече няма да играя срещу Меси"}
{"url": "https://www.dnevnik.bg/bulgaria/2018/07/22/3285635_bsp_predlaga_neshto_kachestveno_novo_obiavi_krum_zarkov/", "text": "Със своята  \"Визия за България\"  БСП предлага нещо качествено ново в областта на образованието, икономиката, регионалната политика и здравеопазването, каза днес пред БНТ заместник-председателят на парламентарната група на \"БСП за България\" Крум Зарков. Според левицата ключовият проблем е, че в България страшно много хора живеят със съвсем малко средства. И едновременно с това съвсем малко хора са натрупали страшно много средства. \"И това не е, защото те са проявили някаква върховна инициативност или са допринесли с кой знае какво, а защото политическата система се обърна така, че публичният ресурс се превзема от една малка група хора. Тази система трябва да бъде променена\", смята Зарков. Попитан не обещават ли всички партии такива радикални промени само когато са в опозиция, той отговори, че левицата е отчела своите грешки от предишни периоди, когато е била в управлението. На въпрос значи ли това, че БСП вече няма да влезе в коалиция с ДПС, Зарков каза, че докато дойде време за избори, не е изключено да се появят и нови партии, но така или иначе амбицията на левицата е да получи достатъчно доверие, за да управлява самостоятелно. Къде е мястото на лидера на опозицията По повод появата на Корнелия Нинова в районите, в които има чума по животните, Крум Зарков обясни, че лидерът на опозицията трябва да е там, където има недоволни хора. \"Нинова получи десетки обаждания от притеснени хора\", допълни той. Той не коментира  обвиненията на ГЕРБ от вчера , че лидерът на левицата е предизвикала ескалация на напрежението в село Шарково. Попитан за спирането на сделката за ЧЕЗ от КЗК, зам.-председателят на парламентарната група на левицата обясни, че БСП още в началото на годината е алармирала, че има закононарушение при извършването на опита за тази покупка. \"И една българска институция има смелостта да потвърди това\", каза Крум Зарков. Според него, след като ЧЕЗ имат желание да напуснат българския пазар, правителството трябва заяви много ясно пред чешката компания, че ако тя продължава да иска да продаде, то би имало интерес да закупи и да участва на пазарен принцип в една състезателна процедура. \"Правителството трябва да направи всичко възможно България да придобие достатъчно солиден контрол върху това, което се случва с електроразпределението\", каза Зарков. Политически сезон на контрастите Коментирайки съвпадението на позиции между БСП и президента, той обяви, че Румен Радев още в предизборната кампания е поел ангажимент да посочва недостатъците на управлението и сега прави точно това. Изминалия политически сезон Крум Зарков определи като сезон на контрасти, в който са вървели кортежи покрай европредседателството, а в същото време са протестирали граждани.", "date": "2018.07.22", "title": "БСП предлага нещо качествено ново, обяви Крум Зарков"}
{"url": "https://www.dnevnik.bg/sviat/2018/07/22/3285622_po_molba_na_sasht_izraelskata_armiia_e_evakuirala_ot/", "text": "Израелската армия по молба на САЩ и редица европейски страни е осигурила евакуацията на членове на неназована неправителствена организация от южните райони на Сирия до територията на съседна страна, съобщи тази сутрин без повече подробности пресслужбата на израелските въоръжени сили, цитирана от ТАСС. По информация на в. \"Йедиот ахронот\" при секретна операция близо 800 души са били прехвърлени през Израел в Йордания от Южна Сирия, където в момента се води офанзива на сирийската армия срещу силите на опозицията. В съобщението се казва, че евакуираните са членове на сирийска гражданска организация и техните семейства. Си Ен Ен съобщи на 16 юли, че според американски източници Вашингтон обсъжда със съюзниците си възможността за евакуация от Сирия на членове на \"Белите каски\", припомня ТАСС, цитирана от БТА. Тази организация изнесе данните за  химическата атака в Дума  на 7 април т.г. Йорданската агенция \"Петра\" съобщава, че 800-те евакуирани сирийци ще бъдат изведени в три страни - Германия, Великобритания и Канада, през следващите три месеца, а дотогава те ще се намират на специално охранявано място на територията на Йордания под грижите на ООН. САЩ подкрепят финансово \"Белите каски\" от 2013 г. За това време организация е получила над 33 млн. долара.", "date": "2018.07.22", "title": "По молба на САЩ израелската армия е евакуирала от Сирия членове на неправителствена организация"}
{"url": "https://www.dnevnik.bg/bulgaria/2018/07/22/3285752_ako_bulgariia_vlezete_v_evrozonata_shte_stane_tochno/", "text": "Официалното присъединяване на България към еврозоната е много лоша идея. Това мнение изрази финансистът Стив Ханке –  преподавател в университета \"Джонс Хопкинс\" в САЩ, а у нас известен като баща на валутния борд. Той направи аналог със съдбата на Гърция, ако страната ни поеме този път. България  официално заяви намерението си  да се присъедини към чакалнята на еврозоната на 12 юли. В същото време Ханке уточни, че в момента със системата на валутния борд, България неофициално е член на еврозоната, а българският лев е клонинг на еврото.  По думите му идеята за официално влизане в еврозоната е лоша поради няколко причини. На първо място заради морална опасност. \"Ако влезете в еврозоната, ще се изправите пред моралната опасност, с която се сблъска Гърция. България ще каже:  . Точно това си мислеха гърците. Гърция беше официално в еврозоната и харчеха пари като луди, гръцките политици не харчеха пари, а крадяха пари,\" коментира финансистът. Според него българите няма да спечелят нищо, ако приемат еврото, а ще загубят силата на валутния борд и ще избегнат проблема с моралната опасност, която имаше Гърция. \"Ако влезете в еврозоната официално, ще бъдете точно като Гърция,\" категоричен е Ханке. Присъединяването към еврото няма да бъде магическо решение за всички останали проблеми в България, смята професорът: \"Това са глупости, защото левът неофициално вече е в зоната. Нищо няма да се промени, освен, че България ще загуби много суверенитет, ще бъде в еврозоната официално, нещо, от което няма излизане. Затова казвам, че е като в песента на Eagles \"Hotel California\" – влезеш ли веднъж, няма излизане.\" Във връзка със свое изказване във списание \"Форбс\" за премиера Бойко Борисов, че той \"трябва да спре да слуша Брюксел и да започнете да обръща внимание на българите\", Ханке обясни какво е имал предвид Очевидно той не слушаше българите, защото мнозинството българи искат да запазят валутния борд. А и ако погледнете поведението на Борисов по въпроса, той е бил във всички крайности. Първо е за приемане на еврото, после не иска приемане на еврото, после ще чака за влизане в еврото, после е за. Той прави каквото в Брюксел му кажат да прави.\"", "date": "2018.07.22", "title": "Ако България влезе в еврозоната, ще стане точно като с Гърция, смята Стив Ханке"}
{"url": "https://www.dnevnik.bg/bulgaria/2018/07/22/3285637_nikolai_kolev_ne_dade_fakti_koito_da_proverim_obiavi/", "text": "Николай Колев–Босия нахвърля няколко теми, но не даде никакви конкретни данни и факти, които да бъдат проверени, това каза днес по \"Нова телевизия\" председателят на  временната парламентарната комисия , която трябва да вземе мерки, за да спре дисидентът гладната си стачка, Станислав Иванов. Той допълни, че от придружавали Николай Колев хора, сред които настоящ служител на Изпълнителна агенция \"Автомобилна администрация\" и бивш началник на нейния софийски офис, все пак комисията е получила конкретни сигнали, които са били изпратени до главния прокурор и министъра на транспорта. \"Осем сигнала изведохме\", обясни Станислав Иванов. Според него специално при изпитите за книжка корупция вече няма как да има. Николай Колев-Босия е в гладна стачка вече близо месец и половина. Той настояваше за оставка на транспортния министър и спиране на корупцията при получаване на шофьорски книжки. На пресконференция в началото на седмицата  Босия поиска  също кръгла маса от граждани, избрани от президента, да създаде процедури за формиране на програмен парламент и съставяне на програмно правителство, които да заменят сегашните две институции.", "date": "2018.07.22", "title": "Николай Колев не даде факти, които да проверим, обяви председателят на временната комисията \"Босия\""}
{"url": "https://www.dnevnik.bg/citat_na_deniia/2018/07/22/3285638_citat_na_denia_djunata_djuna_li_e/", "text": "Този въпрос постави кметът на община Царево Георги Лапчев в ефира на Би Ти Ви. Повод за изказването му стана казусът с плаж \"Корал\" и съдебният спор на общината с испанския инвеститор \"Ибердрола Инмобилиария\" със собствен имот зад плажа дали собственикът има право да строи там.  \"Общината ги съди, те желаят да подновят разрешенията си за строеж, ние сме против да строят, защото има изтекло екологично правило и не може да се строи. Трябва устройствен план за община Царево, който да каже къде може и къде не\", каза Лапчев по повод съдебното дело.  В отговор на въпрос дали техният имот е върху дюни Лапчев разясни, че за да се отговори на въпроса \"дюната дюна ли е\", трябва отговорните служби да го докажат недвусмислено, а не да се твърди само на думи, редно е черно на бяло да е записано.  \"Аз не съм специалист по дюна, а специалист по гори. Затова няма аз да твърдя къде има и къде няма дюна, макар да виждам как изглежда. Но факт е, че там, където има дюна, там няма да се строи къща, това е ясно по закон. Където няма, може да се строи\", обясни Лапчев. Проблем в този затворен кръг обаче е, че дюните на \"Корал\" са нанесени в специализираните карти (каквото е изискването в Закона за устройство на черноморското крайбрежие), но все още липсват в кадастралните. Според Закона за устройство на черноморското крайбрежие към територията на морския плаж се включват и пясъчните дюни, разположени непосредствено зад плажната ивица или попадащи върху морския плаж. Конкретно за \"Корал\" става дума за 120 дка частни земи зад плажа, от които 90 дка са дюни. \"Когато няма регламент и правила, се стига до грозни гледки на презастрояване, за щастие на Южното Черноморие не можем да ги видим, на Север наистина са допуснаха такива грешки. Затова ни трябва устройствен план, където ще се окаже точно с правила къде може и къде не, това е основата. Там ще се посочи къде е зелена ивица и там не може никой не може да строи\", смята кметът. Кметът изрази надежда, че до края на 2018 г. Царево ще има своята екологична оценка, която по думите му е препъникамък за това 10 години да няма устройствен план на общината, който да укаже точно къде може и къде не да се строи.", "date": "2018.07.22", "title": "Цитат на деня: Дюната дюна ли е?"}
{"url": "https://www.dnevnik.bg/skorost/2018/07/22/3285645_niamalo_ikonomicheska_logika_v_dnevnite_vinetki/", "text": "Няма икономическа логика да има дневни винетки, съобщи днес по \"Нова телевизия\" заместник-председателят на комисията по транспорт в парламента Светослав Иванов. \"Еднодневни винетки няма никъде в Европа. Еднодневната винетка означава, че един човек ще отиде за един ден, ще си свърши работата и ще се върне. Тази еднодневна винетка ще бъде на цена, която е несъпоставима с едноседмичната, защото имаме разходи по създаването на винетката и обработката\", каза той. Попитан за цената на  новата седмична винетка,  Иванов каза, че е рано да се каже конкретна сума, защото се чака докладът на Световна банка, който ще препоръча цени и какъв ще е обхватът на тол-системата. В доклада на финансовата институция, която консултира България при въвеждането на тол-системата, щяло да бъде посочено и ползването на кои пътища ще е платено. Засега става дума за автомагистралите, пътищата първи и втори клас, но не било изключено да се обхванат и част от третокласните. По-рано през седмицата беше съобщено, че става дума за около 16 хиляди километра републикански пътища от общо 20 хиляди километра. Председателят на управителния съвет на Агенция \"Пътна инфраструктура\" (АПИ)  инж. Светослав Глосов обеща  камионите и автобусите да плащат различна сума според състоянието на пътя. Станислав Иванов посочи, че сега един транзитно преминаващ камион през България плаща 12 евро. В Европа, в най-близките до нас страни, сумата била от 60 евро нагоре. \"Това означава, че ще се събират едни суми от 600 - 700 милиона нагоре, които ще спомагат за ремонта на пътищата, защото в момента се събират около 200 милиона – крайно недостатъчна сума за ремонта и поддръжката\", каза Иванов. Той подчерта, че тол-системата ще засегне камионите и автобусите, но не и леките автомобили. \"Автомобили под 3,5 тона ще ползват електронна винетка. Много по-лесно ще бъде. Няма да имат право дори контролните органи да проверяват стикери и касовата бележка. Който има винетка, спокойно може да пътува по пътищата\", обясни депутатът.", "date": "2018.07.22", "title": "Нямало икономическа логика в дневните винетки"}
{"url": "https://www.dnevnik.bg/ot_vas/novini_ot_vas/2018/07/22/3285639_kak_parkirat_mercedesite_na_deputatite/", "text": "Снимките са от 21 юли 2018 вечерта около 20:30 ч. в \"Лозенец\", на тротоара пред блока на ул. \"Бигла\" 46, в отсечката между улиците \"Плачковица\" и \"Якубица\". Номер: СС 8888 СА Марка: \"Мерцедес\" S500", "date": "2018.07.22", "title": "Как паркират депутатите колите си"}
{"url": "https://www.dnevnik.bg/video/dai_migach/2018/07/21/3284391_seloto_na_moite_mechti/", "text": "Пътят прилича на марсиански пейзаж. Колата се тресе. Наближаваме село Долни Вадин със скорост около 20 км/ч. Шосето тук не е ремонтирано от близо 40 години и почти липсва непострадал от него автомобил. След десетилетия транспортни мъки местната общност решава – няма да чака някой да оправи платната, ще ги ремонтира сама. Създава се инициативен комитет, който да събира средства от доброволци – за един месец кампанията #напътясме натрупва 5700 лв., с които са запълнени 4 километра. Междувременно от Агенция \"Пътна инфраструктура\" се активизират и набързо отпускат средства за основен ремонт на пътя, продължаващ и до днес. За това, че може да си помогне сама, местната общност е възпитана от една жена, която не спира да се бори години наред, посветена на каузата си – нейното родно село да живее добре и да оцелее. Долни Вадин, област Враца, е селце с население около 160 души, разположено на брега на река Дунав. Спокойно и китно, то е от замиращите места в България. Осемдесет процента от живеещите тук са в пенсионна възраст. Млади хора почти няма – повечето от тях са в чужбина, други - в големите градове. Но Анелия Спасова не спира да вярва, че селото може да се спаси от изчезване, като привлече интереса към него с различни инициативи. Анелия е на 46 години, родена е тук и не е живяла никъде другаде освен в Долни Вадин. Решението да го направи е напълно съзнателно – животът на село е съвсем различен от този в града, в добрия смисъл на думата. (Тя беше  вторият герой  в новия сезон на \"Дай мигач\" - \"Смели момичета\" - вижте и видеото) От години е секретар на местното читалище \"Съзнание-1927\", където с дух и физическа сила на 20-годишен ентусиаст не спира да измисля проекти и да се (само)вдъхновява. \"Всички читалищни работници в малките населени места няма как да оцелеят, ако не са мултифункционални устройства – т.е. трябва да умееш както да пишеш проекти, както да бъдеш хореограф, така успешно да редиш паркет, боядисваш и всичко, което се сетите...\". Обучава се непрекъснато, посещава курсове, следи \"новите неща\". Така заедно с колежката си успяват да обучат много от възрастните хора на компютърна грамотност, да помагат на местните да се свържат с роднините си по скайп, да ги мотивират да четат, да се развиват и да учат през целия си живот. Тук всеки ден се следи за проекти и се иницират много доброволчески кампании с екологична насоченост, продават се сувенири. Опитват се да отговорят наистина на потребностите на местните хора. \"Ако я няма общността, ние няма как да реализираме нищо – хората тук са включват като доброволци, с дарителство, кой с каквото може, така участва.\" Един от реализираните проекти се вижда още при наближаването на Долни Вадин – кът за отдих, кацнал над река Дунав, с две пейки и маса, до които стърчи \"къщичка за книги\". Тук всеки може да седне и почете от оставените томчета и списания, да ги вземе за кратко за вкъщи, а после да ги върне и при желание да остави нови. Последното нещо, което правят в читалището, е провокирано от липсата на аптека и спешна помощ в селото. Общността иницира създаването на спешна аптечка, като закупува неща от първа необходимост, медикаменти без рецепта, за да се ползва от всички хора при нужда. Долни Вадин става популярно с проекта \"Село назаем\". Основната му идея е в селото да се настанят доброволци, които да поживеят в него за десет дни, да разберат как е – добре ли е, зле ли е, кое им харесва и кое – не, как се живее без покритие от мобилна мрежа. Може би година преди да се престрашат да го стартират, Анелия и колегите й разпитват местните хора дали са склонни да дадат къщите си на непознати, както и много колеги и хора от града какво би било интересно за един градски човек. \"Тук всеки ден е различен и минава в работа, обяснява Анелия. Хората се грижат за градините си според сезона, отглеждат много зеленчуци, любители цветари са, гледат лозя, в читалището ги занимават с много неща...\" Според нея всички са \"много мили, много гостоприемни, спокойни, но също и много бойни – отстояват това, което искат, и се борят за него.\" Най-яркият пример е свързан със земетресението от 1977 г., разрушило почти всички къщи – премеждие, през което са минали задружно – единия ден са строели къщата на единия комшия, после на другия, цялото село са възобновили за шест месеца. \"След земетресението властите са предложили на хората да изнесат селото горе на пътя. Не е имало човек, който да е бил съгласен – всички до един са казали – да останем до реката. И това е нещото, което може би ги държи – реката.\" Накрая Анелия ни изпраща: \"Мечтая си да е едно малко, кокетно селце, с възможност за алтернативен селски туризъм и селото да може да даде всичко, което има – традиции, риба, спокойствие, тишина и пълна почивка на нашите гости.\" Възможно е.", "date": "2018.07.22", "title": "Селото на моите мечти"}
{"url": "https://www.dnevnik.bg/skorost/avtomobilna_industriia/2018/07/22/3285593_glavniiat_izpulnitelen_direktor_na_fiat_kraisler_e/", "text": "Главният изпълнителен директор на \"Фиат Крайслер\" Серджо Марчионе е сменен заради здравословни проблеми, съобщи \"Ройтерс\". Неговият пост се заема от досегашния шеф на марката \"Джип\", която е част от групата, Майк Менли. Марчионе планираше да остане на поста си до април следващата година, но здравословното му състояние рязко се е влошило след усложнения при рутинна операция на рамото. Менли, който досега отговаряше и за операциите на \"Фиат Крайслер\" в Северна Америка, ще продължи да работи по обявения през април план от Марчионе за развитие на групата. През 2004 година Марчионе пое управлението на групата \"Фиат\", която беше пред фалит. Последва и покупка на закъсалия американски производител \"Крайслер\" през 2008 г. Към днешна дата за първото тримесечие на годината групата отчете нетна печалба от 1.2 млрд. долара, като изпревари по този показател дори гиганта \"Дженерал мотърс\". Ефектът за отбора във Формула 1 С решението от събота Марчионе е сменен и като ръководител на \"Ферари\" и отбора на марката във Формула 1. Той е президент на отбора от Формула 1 близо десетилетие. Мястото му ще бъде заето от Джон Елкан, който е наследник на фамилията Аниели, докато Луис Камилери ще отговаря за производителя на спортни автомобили. Операциите на \"Ферари\" във Формула 1 ще се ръководят, както и досега, от Маурицио Аривабене. Новината беше коментирана и в падока на Формула 1 преди старта за  Гран при на Германия . Шефът на \"Мерцедес\" Тото Волф описа Маркионе като \"важна фигура за Формула 1\". В последните години \"Ферари\" и \"Мерцедес\" заемаха близки позиции по ключови въпроси в преговорите с ръководството на Формула 1. В края на 2017 г.  Серджио Маркионе заплаши \"Ферари\" да напусне Формула 1  заради готвените промени в правилата от сезон 2021. Италианецът показа постоянство в позицията си, но се очаква след оттеглянето му да има среща между Скудерията и собствениците на спорта от \"Либърти медия\". \"Ферари\" е част от Формула 1 още от началото на спорта и се ползва с по-специален статут заради приноса си към автомобилните надпревари.", "date": "2018.07.22", "title": "Главният изпълнителен директор на \"Фиат Крайслер\" е сменен заради влошено здраве"}
{"url": "https://www.dnevnik.bg/skorost/2018/07/22/3284294_fotorazkaz_dachiia_sandero_v_limitirana_seriia/", "text": "Всеки иска да е различен, да се откроява, включително и чрез вещите, които притежава. Този стремеж често се проявява и при избора на автомобил и производителите от години предлагат лимитирани серии. От няколко години такива серии пуска и \"Дачия\". Най-новата е кръстена Limited и важи за поръчани до края на годината автомобили от моделите  и  .", "date": "2018.07.22", "title": "Фоторазказ: \"Дачия Сандеро\" в лимитирана серия"}
{"url": "https://www.dnevnik.bg/sport/2018/07/22/3285596_neimar_biah_kato_v_traur_sled_otpadaneto_ot_svetovnoto/", "text": "Нападателят на Бразилия  Неймар  не е искал да погледне футболна топка или да наблюдава мачовете от световното първенство след отпадането на отбора си. Звездата на петкратните световни шампиони обясни, че е бил съкрушен. Бразилският тим отпадна от  Белгия след поражение с 1:2 в четвъртфиналите . \"Все едно бях в траур, наистина се чувствах много тъжен, но мисля, че вече ми мина. Имам син, семейство и приятели и те не искат да ме виждат как страдам\", каза нападателят пред AFP. Неймар обясни, че ще си почине и ще започне подготовка за новия сезон с клубния си тим ПСЖ. Той премина във френския шампион от \"Барселона\" през миналото лято в рекорден трансфер за 222 милиона евро. В последните месеци той беше свързван с трансфер в \"Реал\" (Мадрид), но описа информациите като спекулации. По време на световното първенство Неймар беше много критикуван, че преиграва, когато бъде фаулиран на терена. Бразилецът обаче призова съдиите да пазят играчите. \"Хората много бързо критикуват, особено тези, които са фаулирани, а не извършителите на нарушенията. Отидох на световното първенство, за да играя и за да побеждавам, не да ме ритат. Критиката, че преувеличавам, е неуместна, но аз съм голям човек и знам как да се справям с това\", каза още Неймар. \"Няма как да съм съдия, докато играя, но понякога ми се иска да бъда на негово място.\"", "date": "2018.07.22", "title": "Неймар: Бях като в траур след отпадането от световното първенство"}
{"url": "https://www.dnevnik.bg/sviat/2018/07/22/3285670_velikobritaniia_obiavi_che_bez_sporazumenie_s_es_niama/", "text": "Новият британски министър за Брекзит Доминик Рааб предупреди, че Лондон може да не плати т.нар. сметка по развода с ЕС, възлизаща на 39 милиарда британски лири (43.6 млрд. евро), ако не бъде постигнато търговско споразумение с евросъюза, предадоха световните агенции, цитирани от БТА. Пред британският вестник \"Сънди телеграф\" Рааб посочи, че трябва да има \"обвързаност\" между това Великобритания да плати сумата за излизането си от евросъюза и възможността за изграждане на нови отношения с ЕС. Той се позова на член 50 от Лисабонския договор, който урежда процедурата за напускането на блока. Текстът изисква, когато преговаряме по споразумението за напускане, да има бъдещо рамково споразумение за новите отношения, които ще имаме с ЕС в бъдеще, така че двете неща са свързани, подчертава Рааб пред изданието. Той допълни, че не може едната страна да изпълнява своите ангажименти по сделката, а другата - не или пък да се бави, или да не поема ангажименти. Рааб замени предишния британски министър за Брекзит Дейвид Дейвис, който подаде оставка преди две седмици в знак на протест срещу плановете на премиера Тереза Мей за \"мек\" Брекзит, припомня \"Асошиейтед прес\". Великобритания и ЕС все още са далеч в постигането на съгласие по условията на ново търговско споразумение. Освен това Консервативната партия на Мей не е единна в позицията си каква политика за Брекзит да подкрепя.", "date": "2018.07.22", "title": "Великобритания обяви, че без споразумение с ЕС няма да плати такса \"Брекзит\""}
{"url": "https://www.dnevnik.bg/sviat/2018/07/22/3285676_jegite_v_iaponiia_sa_otneli_jivota_na_pone_15_dushi/", "text": "Горещините в Япония през първата половина на този месец са причинили смъртта на най-малко 15 души, а 12 хиляди души са приети в болница, предаде \"Франс прес\", цитирана от БТА. В много градове температурите наближават 40 градуса. На 233 места в страната температурата надхвърля 35 градуса, в Гуго, Централна Япония, е 39,8 градуса, а в редица квартали на Токио термометрите показват над 37 градуса, обобщава агенцията. Метеорологичната служба на Япония отправи предупреждение за силни горещини в повечето райони на основния остров на архипелага. Тя заяви, че има много висок риск от топлинни удари, и прикани хората да пият много течности и да използват климатици. Министерството на образованието поиска от училищата да отменят дейностите на открито по време на жегите. Миналата седмица 6-годишно момче почина от топлинен удар при извънкласно занимание. В началото на месеца жертви в Япония взеха и  необичайни за сезона дъждове .", "date": "2018.07.22", "title": "Жегите в Япония са отнели живота на поне 15 души"}
{"url": "https://www.dnevnik.bg/bulgaria/2018/07/22/3285677_policiiata_evakuira_vsichki_vunshni_hora_ot_sharkovo/", "text": "Днес евакуират всички външни хора от село Шарково край Ямбол, показа репортаж на \"Нова телевизия\" от мястото. Шарково стана известно със стадото на баба Дора. Полицията е отишла в двора на възрастната жена и е помолила със заповед от Българска агенция по безопасност на храните всички, които я защитават и нямат местна адресна регистрация, да напуснат територията. Жандармерията в момента не допуска никого в селото.  Всичко се е случило спокойно и без насилие както от страна на полицията, така и от страна на протестиращите. Властите казват, че е въпрос на време стадото на баба Дора да бъде умъртвено. Няма официално потвърждение дали животните й ще бъде умъртвени тези дни, за това не съобщават нито от министерството на земеделието, нито от МВР. Протестиращите, които бяха на площада в Малко Шарково, казват пред камерата на телевизията, че са кротки, никой не им плаща и просто са искали да защитят стадото на баба Дора. Районът е отцепен и се допускат само местни хора или такива, които доставят храни. Стигна се и до арест на една от жените, която много настояваше да влезе. Тя беше облечена в народна носия и каза, че е от организация, която защитава животните. Полицаите обаче я арестуваха, защото нарушава реда. Настроенията сред местните са, че с тази сага трябва да се приключва. Животните, за да не се разпространява заразата, трябва да бъдат умъртвени, съгласни са те.", "date": "2018.07.22", "title": "Полицията евакуира всички външни хора от Шарково"}
{"url": "https://www.dnevnik.bg/citat_na_deniia/2018/07/22/3285754_citat_na_denia_podmenia_se_istinata_az_uiski_ne_piia_a/", "text": " С тези думи депутатът от ГЕРБ и председател на комисията по култура и медии в парламента Вежди Рашидов обясни как му се нарушава свободата на личността. Той допълни, че никъде не споменато в закона, че никой няма да право да го играе, без да му плати и да забогатява с неговия образ.", "date": "2018.07.22", "title": "Цитат на деня: Подменя се истината, аз уиски не пия, а малка водка и това е обидно за мен"}
{"url": "https://www.dnevnik.bg/photos/2018/07/22/3285728_fotogaleriia_sled_gabrovo_vodnite_voini_doidoha_i_v/", "text": "Десетки момичета и момчета участваха днес във \"водни войни\" пред НДК в центъра на София.", "date": "2018.07.22", "title": "Фотогалерия: След Габрово водните войни дойдоха и в София"}
{"url": "https://www.dnevnik.bg/sport/2018/07/22/3285757_datchanin_specheli_15-iia_etap_v_tur_dyo_frans/", "text": "Магнус Корт Нилсен донесе втора поредна победа на \"Астана\" в Обиколката на Франция, след като спечели 15-ия етап. Датчанинът беше най-бърз по дистанцията от 181 км между Мийо и Каркасон, финиширайки за 4:25.52 часа. Етапът беше преходен и сложи край на втората седмица в състезанието. Корт Нилсен надви в спринта Йон Исагире (\"Бахрейн Мерида\") и Бауке Молема (\"Трек\"). Той спечели ден след своя съотборник  Омар Фрайле, който триумфира в 14-ия етап . Победата е първа за датчанина в \"Тур дьо Франс\" и трета в големи обиколки, след като има две във Вуелта през 2016 г. През настоящия сезон Корт Нилсен взима трети успех, а в кариерата си общо 12-и. Датчанинът беше част от успешното откъсване в етапа, което включваше 29 колоездачи. Повече от 45 км обаче бяха нужни, за да оформи група, защото от началото се караше с много висока скорост. Имаше и отсечки със страничен вятър, но разкъсвания сред фаворитите не се получиха. Единствено Арно Демар изостана на първото изкачване от трета категория, но след това се върна и завърши без проблеми. Основната група пристигна 13:11 минути след Корт Нилсен, но в генералното класиране не настъпиха никакви размествания. Лидер продължава да е Герант Томас, който води с 1.39 минути пред съотборника си в \"Скай\" Крис Фрум. Трети е Том Дюмулен (+1.50). В понеделник предстои вторият почивен ден в Тура, а битката се подновява във вторник, когато етапът е с дължина от 218 км между Каркасон и Банер де Лушон и е първи в Пиренеите.", "date": "2018.07.22", "title": "Датчанин спечели 15-ия етап в \"Тур дьо Франс\""}
{"url": "https://www.dnevnik.bg/sport/2018/07/22/3285760_nad_2000_uchastnici_se_vkljuchiha_vuv_vitosha_leten/", "text": "Над две хиляди участници се включиха в  четвъртото издание \"Витоша летен фест\" , което се проведе в неделя в София. Надпреварата се проведе край хижа Момина скала, като е част от инициатива \"София – Европейска столица на спорта\" и от програмата на Столична община за предоставяне на повече възможности на столичани и гостите на града за активен и здравословен начин на живот. В планинското бягане по 14-километровото трасе с име \"Кумата\" най-бърз бе Димчо Мицов от Сапарева баня, който завърши с време 47:41 минути. Втори се нареди Георги Гергов от \"Стратеш Атлетик\" (Ловеч) с време 48:01, трети – Александър Спасов от Team Skisharki/ Жулистан 50:50. При жените единствена под 1 час финишира Маринела Нинева от КЛА Локомотив Дряново – тя грабна победата с резултат 58:48 мин., пред Елена Димитрова от 5kmRun 1.01:26 ч., Антония Маринова 1.02:52 ч. При колоездачите най-бързи с 55:09 мин. са едновременно финиширалите Илко Илиев и Александър Минчев. При дамите победителка е Нели Стоянова с 1:43:09 ч. Общо участниците във всички състезания бяха над 650. Много любители на планинските походи пък се включиха без състезателен характер. Пълни резултати от \"Витоша летен фест\" можете да намерите  тук .", "date": "2018.07.22", "title": "Над 2000 участници се включиха във \"Витоша летен фест\""}
{"url": "https://www.dnevnik.bg/sviat/2018/07/22/3285762_vuv_franciia_zapochna_razsledvane_na_poboi_ot/", "text": "Френските власти започнаха съдебно разследване на побоя над протестиращ, нанесен на 1 май от сътрудника на президента Еманюел Макрон Александър Бенала, съобщи \"Асошиейтед прес\". Нападение бе заснето с видеокамера и предизвика голяма политическа криза за френския лидер. Опозиционни лидери като десния политик Лоран Вокие и водача на радикалната левица Жан-Люк Меланшон настояват Макрон да даде обяснения, отбеляза \"Франс прес\". Парижката прокуратура каза днес, че Бенала и още четирима души са поставени под съдебен контрол и ще се явят в съд, където скоро може да им бъдат повдигнати обвинения. Макрон запазва мълчание по темата. Бенала бе уволнен в петък от президентския дворец, а вчера следователи претърсиха дома му. Прокуратурата каза, че на Бенала, който отговаряше за сигурността на Макрон по време на предизборната кампания през 2017 г., и на служителя на партия \"Република, напред!\" Венсан Краз, който също взема участие в нападението, сега е забранено да притежават оръжие или да заемат обществена длъжност. Двамата са били на първомайската демонстрация в качеството си на наблюдатели. Въпреки че на Бенала е било наложено дискретно дисциплинарно наказание през май, правосъдието не е било сезирано за побоя и той бе уволнен чак в петък. Освен Бенала и Краз, в съда ще се явят още трима високопоставени полицаи, заподозрени, че са предали на Бенала кадрите от камерата за видеонаблюдение. Въпреки че говорителят на Елисейския дворец Брюно Роже-Пти каза в четвъртък, че Бенала е бил отстранен от функциите си да отговаря за сигурността при публичните изяви на президента след 1 май, Бенала е забелязан на няколко неотдавнашни снимки край Макрон, включително на 13 юли в Живерни, Нормандия.", "date": "2018.07.22", "title": "Във Франция започна разследване на побой от охранител на Макрон над протестиращ"}
{"url": "https://www.dnevnik.bg/bulgaria/2018/07/22/3285761_bulgarsko_momche_e_raneno_pri_razstrela_na_italianski/", "text": "Десет годишно българско момче е тежко ранено при въоръжено нападение срещу криминално проявен мъж в Реджо Калабрия, предаде агенция АНСА, цитирана от БиТиВи. След спешна операция животът на момчето е извън опасност, но състоянието му остава тежко. Вчера 39-годишният Джузепе Фабио Джофре дошъл във фермата си, където гледал крави и други животни. Заедно с него било и българчето, което, според информация на вестник \"Република\" било от съседско семейство на български имигранти, и било в добри отношения с мъжа. В този момент двама все още неустановени стрелци открили огън по тях с пушки тип \"помпа\". Джофре починал на място, а детето било закарано в болница с огнестрелна рана в корема. Според медици момчето има големи шансове да се възстанови напълно. То е под полицейска закрила заедно с родителите си, защото се смята, че може да помогне със свидетелски показания за установяването на убийците. Разстреляният Джофре има дълго криминално досие. Преди няколко месеца в негов имот полицията намерила нелегално оръжие. Бил е залавян да краде добитък. Според \"Република\" той е един от \"войниците\" на раздирания от вътрешни борби клан Джофре, който от десетилетия има силни позиции в региона.", "date": "2018.07.22", "title": "Българско момче е ранено при разстрела на италиански мафиот"}
{"url": "https://www.dnevnik.bg/sport/2018/07/22/3285768_beroe_otkradna_tochka_kato_gost_na_slaviia/", "text": "Славия\" и \"Берое\" завършиха 1:1 в мач от първия кръг в  новия сезон на Първа лига . Двата тима хвърлиха много битка на Националния стадион \"Васил Левски\", като домакините от София бяха малко по-добри. Футболистите на Златомир Загорчич пропуснаха няколко много добри шанса да вземат трите точки. Това е и първото равенство през сезона в българския елит. \"Доволен съм, защото не загубихме. Стартирахме добре и създадохме много положения, но за съжаление не реализирахме. Надявам се другите мачове да вкарваме това, което успяваме да създадем\", каза след мача Златомир Загорчич. Треньорът на \"Славия\" обясни, че отборът изпитва затруднения да играе през няколко дни. \"Бих се радвал всеки от моите футболисти да отиде в чужбина, да вземе някой лев повече и да си оправи живота. А ние тук в \"Славия\" ще се справим, защото школата работи добре и излизат добри футболисти\", каза още сръбският треньор. Треньорът на \"Берое\" Александър Томаш пък определи двубоя като слаб за българските стандарти. Противно на логиката и показаното през първата част \"Берое\" поведе в 29-ата минута след точно изпълнение на Мартин Камбуров. Той се разписа след центриране от корнер на Иван Минчев и от около пет-шест метра прати топката във вратата. В началото на второто полувреме обаче резервата на белите Милчо Ангелов изравни след хубава атака на домакините. За Камбуров попадението е 204-о в българския елит в неговия 350-и мач. Нападателят е втори във вечната ранглиста, след като пред него е единствено легендата Петър Жеков с 253 гола. Извън точното изпълнение на Камбуров обаче \"Берое\" нямаше толкова добри възможности. Футболистите на Александър Томаш играеха бавно и предвидимо и това не успя да изненада защитата в бяло. \"Славия\" пропусна по-добрите положения в мача, като още в началото на срещата Галин Иванов изведе Цветелин Чунчуков в наказателното поле, но ударът му беше блокиран след шпагат на Георги Ангелов. При добавката пропуск направи и Георги Йомов. През втората част \"Славия\" отново беше по-активен, а най-големите пропуски бяха дело на Галин Иванов и Момчил Цветанов. Капитанът на белите беше изведен от Шоколаров, но стреля право в тялото на вратаря Перниш. Преди това той създаде шанс за Цветанов, който също беше пропилян. Само след четири дни \"Славия\" ще играе мача си от  втория кръг в квалификациите на Лига Европа срещу \"Хайдук\" (Сплит) .", "date": "2018.07.22", "title": "\"Берое\" открадна точка като гост на \"Славия\""}
{"url": "https://www.dnevnik.bg/skorost/2018/07/22/3285772_vodachut_udaril_s_taksi_devet_avtomobila_v_sofiia/", "text": "Мъжът, който  в четвъртък удари девет автомобила в столицата , е карал 24 години без книжка, беше обявено на делото за мярката му за неотклонение, което днес се гледа от Софийския районен съд, предаде БНТ. Иво Нацев твърди, че никога не е работил като таксиметров шофьор и колата нямала документи за такава дейност. Той обяви, че е карал колата на ремонт, когато се спукала предна дясна гума и загубил контрол над автомобила. Според свидетели шофьорът е миришел на алкохол и едвам се е държал на краката си. Нацев обаче каза пред съда, че не е пил и е дал кръв и урина, но резултатите още не са готови. На видимо пиян шофьор, така и не била направена алкохолна проба Софийският районен съд днес се занимава и с друг случай от седмицата, при който водач удари няколко паркирани коли. 27-годишният Даниел Янев нанесе щети на осем автомобила, при опит да избяга от полицейска проверка. Въпреки че и в този случаи има твърдения на свидетели, че задържаният е миришел на алкохол, проба за алкохол не му е била направена, защото е отказал кръвна проба, а прокуратурата не е поискала от съда разрешение да бъде направена принудително такава, предава БНТ. Прокурорът по делото Ивайло Петров казва пред телевизията, че при това положение няма как да повдигне на Янев обвинение. Аз трябва да докажа, че той има концентрация в кръвта над 1,2 промила, което няма как да стане с неговото изявление - аз пих една бира, или пих две бири\", казва той. В крайна сметка днес Софийският районен съд остава в ареста и двамата водачи, причинили щети на десетки автомобили.", "date": "2018.07.22", "title": "Водачът, ударил с такси девет автомобила в София, карал без книжка 24 години"}
{"url": "https://www.dnevnik.bg/biznes/2018/07/22/3285773_raznoglasiiata_po_turgovskite_vuprosi_ostavat_sled/", "text": "Различията в позициите по търговските въпроси остават след преговорите между финансовите министри от Г-20 в Аржентина. Това съобщи европейският комисар по икономическите и финансовите въпроси Пиер Московиси. Той обаче добави, че срещата не е била напрегната, предаде агенция \"Ройтерс\", цитирана от БТА. Московиси обясни, че напрежението в сферата на търговията на глобално равнище е високо и има опасност да ескалира още. По думите му обаче икономическото въздействие от това напрежение до момента остава ограничено. \"Срещата не бе напрегната и ние се изслушвахме взаимно. Надавам се, че това е началото на нещо\", каза Московиси. \"Но все пак позициите не са сходни\", добави той.", "date": "2018.07.22", "title": "Разногласията по търговските въпроси остават след срещата на финансовите министри от Г-20"}
{"url": "https://www.dnevnik.bg/kultura/2018/07/21/3230722_otkus_ot_lichni_motivi_na_aleksandra_marinina/", "text": "Излиза новата книга на хитовата руска писателка Александра Маринина – \"Лични мотиви\". В нея Анастасия Каменская се заема с нов заплетен случай, който ще заинтригува почитателите на крими загадките. Александра Маринина е безспорната руска кримикралица. Има над 40 написани романа, които са преведени на над 26 езика. Гостувала е в страната ни два пъти – през 2001 г. и 2011 г. Романите на Маринина са продадени в над 43 милиона тираж, което я превръща в най-четения и обичан съвременен руски автор. Самата тя смята, че международният й успех се дължи на факта, че в книгите й се разглеждат общочовешки теми, а сюжетите са много актуални във време, когато борбата с престъпността е приоритет не само в Русия, но и в много други страни. Книгите й са преведени в държави като Китай, Япония, Бразилия, България, Аржентина, Германия, Португалия, Франция, Турция, Гърция и много други. Александра Маринина е родена в Лвов през 1957 г. като Марина Анатолевна Алексеева. Завършва Юридическия факултет на Московския университет. От 1987 г. е водещ специалист по анализиране и прогнозиране на престъпността. Маринина е носител на редица награди. През 1998 г. е отличена като \"Писател на годината\" на Международния панаир на книгата в Москва, през 2005 г. получава националното отличие \"Олимпия\" – като жена, чиито книги имат неоспорим принос към руската култура, а през 2006 г. е призната за \"Писател на десетилетието\". Романът й \"Последно разсъмване\" е носител на награда за криминален роман на 2014 г. в Русия. За \"Лични мотиви\" За разрешаването на новия си случай Анастасия Каменская заминава за курортното градче Южноморск. Въпреки че този път я придружава съпругът й, тя няма намерение да се отдава на приятни занимания като плаж и разходки. Каменская трябва да открие кой е убил възрастния хирург Евтеев, който отдавна се е оттеглил от лекарската си практика. Кой би убил смъртно болен старец, чиито дни са преброени? Нима децата му са толкова нетърпеливи да получат наследството? Или извършителят е сред тесния му приятелски кръг и търпеливо е изчаквал удобен момент? Дали пък някой не търси възмездие за лекарска грешка? Каменская методично работи по всички версии, за да достигне до извода, че става въпрос за акт на отмъщение. Водена от убеждението, че зад този род престъпления винаги стоят лични мотиви, Настя бавно разплита мрежата от лъжи, изнудване и убийства. Истината ще шокира дори нея. Точно в онзи период се намираше на малък гръцки остров и с упоение правеше портретни скици на разнообразни типажи – местни жители и курортисти от цяла Европа. Тогава веднъж отиде в ресторантчето, настани се както обикновено на масата в ъгъла, извади албума и започна да работи. Заинтересува го един мъж, който шумно празнуваше някакво събитие в компанията на многобройни приятели, у него имаше нещо беззащитно и детско, въпреки че очевидно беше баровец и разполагаше с доста пари. После вниманието на Борис привлече друг персонаж, който седеше на същата маса, вдясно от мъжа – хитряга, неразговорчив, сякаш къташе камък в пазвата си. Последва го младо момиче, според Борис неясно как попаднало в тази компания: тя беше някак смутена, сякаш се чувстваше излишна и изобщо не разбираше какво прави тук. \"Сигурно се е запознала с някого на плажа, поканил я е за вечерта в ресторанта и тя е дошла, ала вместо на романтична вечеря се е озовала на разгулна новоруска вечеринка. Прилично девойче, съвсем различно от онези, които мъжете обикновено водят в такива компании\" – помисли си Борис, оформяйки скръбната гънка край нейните пълнички устни. Щом завърши скицата на момичето, той премести очи към солиден леко рижав блондин на възраст, опитвайки да нарисува израза на снизходителна умора, който се мяркаше на лицето му. И тогава до масата му спряха двама плещести охранители. – Я дай тука това, цапачо! – С тези думи единият изтръгна албума от ръцете на Борис. Художникът премълча, дори не се възпротиви – твърде добре знаеше, че в такива случаи не бива да се перчи, по-добре да изтърпи и да изчака всичко да се уреди от само себе си. А че някак ще се уреди, не се съмняваше и за миг, та нали не беше сторил нищо лошо, не беше откраднал, нито излъгал, просто си рисуваше... И то на обществено място, така че не бе нарушил и онова, което е прието да се нарича с красивата английска дума \"прайвъси\". Вярно, двамата бодигардове изглеждат страховито и очите им са безсмислени, и муцуните тъпи, но нали не те вземат решенията, а техните господари. А Борис не се съмняваше, че тези господари са разумни хора: беше наблюдавал компанията вече два часа и всички правеха впечатление на напълно адекватни личности. От лапите на бодигарда албумът премина в ръцете на солидния блондин, докато другата горила за всеки случай така фрасна Борис, че той падна на пода и се сгърчи от болка. \"Търпи – повтаряше си, бършейки с длан кръвта, бликнала от разцепената му устна, – не вдигай шум, сега само гръцка полиция ти липсва. Бързо ще видят за какво става дума, ще разберат и ще ти върнат албума... Търпи, не се репчи, и без това сам не можеш да се справиш с тях.\" Там наистина бързо схванаха за какво става дума. Солидният блондин прелисти албума, спря се на една от рисунките, смръщи се, а после внезапно се разсмя оглушително и някак грозно. Подшушна нещо на бодигарда и изгледа с весели и заинтересовани очи Борис, който тъкмо се надигаше с усилие. Юначагата дойде при художника. – Ти... таковата... Абе прощавай, стана грешка. Викат те... Ъъъ, в смисъл, канят те на масата. Ще стигнеш ли сам? Борис кимна и миролюбиво се усмихна. Ето на, нищо страшно не стана, както и беше предполагал. Сега ще се извинят, ще му върнат албума и ще му предложат сто долара като компенсация за моралните и физическите щети и така всичко ще приключи. Но не приключи така. Заведоха го при блондина, който с кратък жест даде на човека до себе си да разбере, че трябва да освободи място. Настаниха Борис, наляха му чаша уиски, веднага се появи чиста чиния, която сервитьорът започна да пълни с разнообразни мезета. Борис не отпи, отдавна и сериозно изпитваше отвращение към алкохола. – Да се запознаем – подаде му ръка солидният мъж. – Павел се казвам. – Борис – кратко се представи художникът. – Отдавна ли си тук? – Втора седмица. – А аз се излежавам вече месец. Хубаво е това местенце – мечтателно се усмихна Павел, – море, ветрец, не е горещо. И най-важното – лапачката си я бива, прясна риба, разни морски дарове, плодове, зеленчуци. Щото в Москва всичко е или замразено, или парниково, не може да се яде, никакъв вкус. Така че тук ми е тъкмо по сърце – хем съм сит, хем здрав. А ти, значи, си художник? – Ами нещо такова – предпазливо отговори Борис. – Видях ти скиците. Харесаха ми. Браво, момче, виждаш надълбоко, вадиш на показ цялата същност на човека. Откъде имаш такова набито око? – Не знам – сви рамене Кротов, – сигурно по природа ми е дадено. Просто обичам хората, интересни са ми. – Обичаш ли ги? – излетяха нагоре веждите на Павел. – Та за какво може да ги обича човек? Във всеки има такова бунище, че направо смърди. Човекът е заченат в грях, роден е в мерзост и пътят му е от зловонната пеленка до смърдящия саван, така ли е? – Май е така – съгласи се Борис. – Но все пак у всекиго има нещо... И на мен винаги ми е интересно какво е омешано там вътре. – И какво, никога ли не грешиш? – А, откъде да знам аз – обезоръжаващо се усмихна Кротов, – това знае само човекът, чийто портрет рисувам. – Браво на тебе. – Солидният мъж отново кимна одобрително. – Предпазлив си, внимаваш за думите си – значи си умен. Ще нарисуваш ли моя портрет? – Без проблеми. Само че няма да ви хареса, ще трябва дълго да седите неподвижно, да позирате. – Е, нищо, понякога е полезно и да поседи човек, да поразмишлява за тленното битие. Скиците ти са хубави, вадиш всичко вътрешно навън. Мършавия върху твоя лист е като на длан. – Мършавия ли? – попита Борис. – Кого имате предвид? – Ей оня там. – Павел показа хитреца \"с камъка в пазвата\". – Моят сив кардинал. Винаги съм усещал, че ме съветва предимно в своя полза, но се съмнявах, смятах, че това не може да бъде, та нали от калта съм го измъкнал, прибрал съм го от улицата... Приласках го, дадох му работа, плащам му луди пари, ала може да ми се отплати с черна неблагодарност. А ти дойде и веднага видя всичко. Значи не ме е подвел усетът. Ще го пратя на майната му, да си крои интригите на друго място. И момичето правилно си хванал, тя наистина е случайно тук, не й е мястото в нашето джамбуре. С една дума, заемаш ли се с моя безсмъртен облик? – Заемам се. Само не разбирам за какво ви е? Вие и без това знаете всичко за себе си. Ами ако не ви хареса това, което ще видя и нарисувам? – Не бой се – позасмя се Павел. – Ако не ми допадне, на никого няма да показвам картината ти, ще я заключа в килера и само аз тайно ще си я поглеждам. А при всяко положение ще ти платя, не се съмнявай. Добри пари, много пари. Той се наведе към Борис и прошепна на ухото му: – Ще ти разкрия една тайна. Една от моите мацки веднъж ми каза, че ние никога не виждаме себе си така, както ни виждат околните. Имаме едно мнение за себе си, а на околните правим съвсем друго впечатление. И понякога е много полезно човек да знае как точно го виждат отстрани, та правилно да разбира защо хората го възприемат по този начин и защо се държат така с него. Разбра ли, художнико? Или това е твърде сложно за теб? За Борис това изобщо не беше сложно, беше го разбрал много отдавна, още когато рисуваше своите първи портрети и чуваше смаяните възклицания на моделите: \"Наистина ли съм такъв? Аз пък мислех, че...\". Но разбираше, че сега е по-добре да не отговаря – Павел явно се гордее със своята интелигентност и умението си да разсъждава върху такива фини материи. – Нищо – покровителствено го потупа Павел по коляното, – с времето ще разбереш, още си млад. Това е сложна мисъл, самият аз два месеца се напъвах, докато я проумея. Значи се разбрахме, нали? – Разбрахме се. Кога можете да започнете да позирате? – Абе ако щеш, още утре, от сутринта. Къде живееш? Кажи ми името на хотела и в десет часа ще дойде кола, ще те докарат на вилата ми и ще започнем с волята Божия. Това беше единственият път, когато Борис рисуваше портрет на клиент не в собственото си ателие. Всъщност беше първата поръчка, истинска, с хонорар, и той се постара да не се изложи. По време на сеансите с Павел дълго и спокойно разговаряха, той разпитваше клиента си за детството, за родителите му, за съучениците, за впечатленията му от прочетените в онези години книги и гледаните филми. Павел беше значително по-възрастен и за книгите, които бе чел като хлапе, Борис често дори не беше чувал, не беше гледал и същите филми, но попиваше всяка произнесена от него дума. Обръщаше специално внимание на интонациите и на промените в израза на лицето му, когато Павел си спомняше за едни или други събития. В края на краищата Борис придоби чувството, че разбира този човек по-добре, отколкото той себе си. Художникът не показваше работата си и всеки път отнасяше със себе си статива с платното. Почти веднага разбра, че зад пълното, меко, някак разлято тяло на Павел, зад неговите плоски черти на лицето и светлата, леко рижава коса се крие корав и страшно жесток човек. А пък че неговият нов познат е престъпен бос, не беше нужно и да се досеща, то беше ясно от самото начало. И Борис с известно опасение очакваше момента, когато щеше да се наложи да представи резултата от своето творчество. И ето че настъпи денят, щом работата бе завършена. Павел дълго разглежда готовия портрет, после удовлетворено кимна. – Става. Разбрал си всичко за мен, браво, ненапразно ще ти платя. Да, аз съм такъв: никому не прощавам, нищо не забравям и не изпитвам жал към никого. Ще окача портрета в дома си, нека всяко псе знае, че е по-добре да не се закача с мен. И за теб ще разкажа на всички – неочаквано се закиска той. – Та какво, ще бъде голям майтап! Ще те направя моден художник сред братоците, особено сред тези, дето се стремят да станат уважавани господа. Нека ти поръчват муцуните си, ако не ги е страх, че слабостта и подлостта им ще излязат наяве. Щото нали никой няма да си признае, че го е шубе, знам я тая порода... И ще се редят на опашка за тебе, като попове ще се редят! Хем ще поръчват не само своите муцуни, ще помъкнат при тебе и женските си, като нищо ще ги помъкнат. Ще забогатееш, ще завържеш полезни познанства, ще се прочуеш, ще те уважават хората, мигар е лошо, а! Думите на Павел се оказаха пророчески.", "date": "2018.07.22", "title": "Откъс от \"Лични мотиви\" на Александра Маринина"}
{"url": "https://www.dnevnik.bg/photos/2018/07/22/3285633_fotogaleriia_svetovnite_snimki_na_denia_-_21_-_22_juli/", "text": "Туристи се забавляват в аква парк в Суец, Египет.", "date": "2018.07.22", "title": "Фотогалерия: Световните снимки на деня - 21 - 22 юли 2018 г."}
{"url": "https://www.dnevnik.bg/sport/2018/07/22/3285801_iozil_obiavi_che_napuska_nacionalniia_tim_na_germaniia/", "text": "Халфът на \"Арсенал\" Месут Йозил няма да играе повече за националния отбор на Германия. Футболистът обяви решението си чрез профилите си в социалните мрежи. Йозил е световен шампион от 2014 г. и играе за Германия от 2009 г. Той има 92 мача и 23 гола за първия отбор, 16 срещи с пет гола за младеждите и четири гола в 11 мача за юношите до 19 години. Халфът обясни, че отношението, което е срещнал в родината си след снимката с турския президент Реджеп Ердоган, е повлияло на решението му. През  май Йозил заедно със съотборника си Илкай Гюндоган  и Дженк Тосун (\"Евертън\" и Турция) се срещна с Ердоган в Лондон и му подари фланелка. \"Снимката с Ердоган не беше акт на политика или на агитация, а просто на уважение към човек, който заема висок пост. Той е президент на родината на моите родители\", обяснява Йозил в писмото си. \"Моята професия е футболист, а не политик, така че срещата ни нямаше отношение към това\". Йозил добави, че отношението, което е срещнал от Германския футболен съюз (DFB) след това, както и от други хора в Германия, го кара да не иска повече да играе за отбора. Веднага след срещата с Ердоган, DFB разкритикува играчите, а също така обвини и турския президент в политическа агитация преди изборите. \"Мисля, че това, което постигнах от 2009 г. е много бързо забравено. Хора с расистки убеждения не трябва да работят в най-големите футболни федерации, особено в страни, където има играчи от фамилии на имигранти\", каза още Йозил. От писмото му не става ясно дали решението му е крайно. Футболистът е на 29 години. \"След дълго решение прецених, че няма да играя за националния отбор, докато усещам това чувство на расизъм и липсата на уважение. До момента съм носел екипа на Германия с гордост и вълнение, но сега не е така\", завършва Йозил.", "date": "2018.07.22", "title": "Йозил обяви, че напуска националния тим на Германия заради \"расизъм и неуважение\""}
{"url": "https://www.dnevnik.bg/sport/2018/07/22/3285803_cska_prechupi_lokomotiv_plovdiv_s_golove_prez_vtoroto/", "text": "ЦСКА започна новия сезон в Първа лига с победа 2:0 срещу \"Локомотив\" (Пловдив) като домакин. Червените вкараха и двата гола след почивката, а точни бяха две от новите попълнения – Мауридес Роке Жуниор и Жоржиньо. Тимът воден от Нестор Ел Маестро изигра колебливо първо полувреме и по-добро второ, в което освен голове, пропусна и няколко добри положения. Без наказания Кирил Десподов ЦСКА действаше с новото попълнение Мауридес на върха на атаката, който беше подкрепян от Тиаго, Кристиян Малинов и Жоржиньо. \"Локомотив\" също имаше доста отсъстващи, след като някои играчи не успяха да бъдат картотекирани. В началото на двубоя играчите в червено опитваха да задържат по-дълго топката и да действат чрез постепенни атаки. Те обаче не успяваха да затруднят защитата на \"Локомотив\". Отборът на Нестор Ел Маестро нямаше толкова чисти положения и преди почивката се представи разочароващо. За сметка на това в защита червените имаха леки колебания, но в няколко случая \"Локомотив\" не се възползва. Ключова се оказа промяната на почивката, при която Бикел излезе и вместо него се появи Едвин Джеси. Последният заигра на крилото, а Тиаго се прибра в средатана халфовата линия, като играта на червените веднага потръгна. Още в 52-ата минута ЦСКА отне топката в средата на терена, организира бърза атака отляво и след центриране на Джеси Мауридес се разписа с глава. Нападателят отбеляза още в дебюта си, по-малко от седмица, след като подписа с отбора. Мауридес беше привлечен на \"Българска армия\", след като Фернандо Каранга беше продаден в Китай. Червените използваха импулса в играта си и десет минути по-късно вече водеха с 2:0. Джеси, който подаде за първото попадение, този път изведе Жеферсон, той центрира и Жоржиньо засече топката пред погледа на вратаря на \"Локомотив\". До края на двубоя гостите от Пловдив имаха няколко шанса, но не се възползваха. ЦСКА пък можеше да вкара и трети гол, но с пропуски се отчетоха Мауридес и Тиаго.", "date": "2018.07.22", "title": "ЦСКА пречупи \"Локомотив\" (Пловдив) с голове през второто полувреме"}
{"url": "https://www.dnevnik.bg/sport/2018/07/22/3285807_koloezdach_na_skai_beshe_diskvalificiran_ot_tura/", "text": "Италианецът Джани Москон беше дисквалифициран от  \"Тур дьо Франс\" , след като удари друг състезател в началото на  15-ия етап от състезанието . Колоездачът на \"Скай\" беше изхвърлен от комисарите след края на етапа, когато беше прегледано видео от инцидента в самото начало. Организаторите на Тура и представителите на Международния колоездачен съюз (UCI) наказват 24-годишния Москон за удар срещу Ели Гесбер (\"Фортунео\"). Те цитират точка 12.1040.30.1 от регламента на UCI, който гласи \"при акт на насилие сред състезателите е възможна дисквалификация в случай на сериозна агресия\". След края на етапа шефът на \"Скай\" сър Дейвид Брейлсфорд и спортният директор Никола Портал посетиха техническата зона, където видяха кадри от инцидента. От \"Фортунео\" пък обявиха, че инцидентът е станал в първите 800 метра от етапа. \"Скай\" приема решението на журито в \"Тур дьо Франс\". Джани е много разочарован и знае, че с действията си подведе себе си, отбора, както и организаторите\", съобщиха от британския отбор. Самият Москон се извини за действията си спрямо французина от \"Фортунео\". Дисквалификацията на Москон е голям удар по отбора на \"Скай\", който оставя състава със седем колоездачи. Италианецът е отговорен да работи в началото на етапите в равнинните части и началото на височините. До края на Тура остават шест етапа, като от \"Скай\" са и първите двама в класирането – Герант Томас и Крис Фрум. Подобни инциденти с участието на Москон не са прецедент. През миналата година той беше изваден от състезания за шест седмици, след като обиди на расистка основа чернокожия колоездач Кевин Реза в Обиколката на Романдия. По-късно през годината Москон беше обвинен от Себастиен Райхенбах (FDJ), че го е блъснал умишлено в еднодневното състезание Тре Вали Варезине, заради което швейцарецът имаше фрактура на лакътя и кръста. През юни 2018 г. обаче обвиненията към него бяха свалени след 11-часово изслушване пред UCI заради липса на доказателства или видеозапис. Италианецът беше  дисквалифициран и от световното първенство в Берген  през миналия септември. Тогава Москон беше заснет да получава помощ от сервизната кола на Италия.", "date": "2018.07.22", "title": "Колоездач на \"Скай\" беше дисквалифициран от Тура заради удар по друг състезател"}
