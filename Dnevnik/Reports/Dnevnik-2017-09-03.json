{"url": "http://www.dnevnik.bg/sport/2017/09/03/3035661_franciia_iznenadvashto_zavurshi_naravno_s_ljuksemburg/", "text": "Абсолютният аутсайдер в група А на  световните квалификации  Люксембург изненада Франция, измъквайки равенство 0:0 като гост на \"петлите\". Тимът от Великото херцогство се изкачи до петото място, изпреварвайки Беларус. Равенството в Тулуза обърка сериозно сметките на френския треньор Дидие Дешан. Резултатът върна интригата за първото място в групата, като Франция води със 17 точки, а Швеция има с една по-малко. Това прави следващият двубой на \"петлите\", който е срещу  България  на \"Васил Левски\" на 7 октомври много важен за първата позиция. Французите излязоха с всичко най-добро, като в атака играха Мбапе, Жиру и Гризман, но не можаха да вкарат гол. Общо 31 удара отправиха играчите на Дешан в мача и контролираха топката в 74% от времето.", "date": "2017.09.03", "title": "Франция изненадващо завърши наравно с Люксембург"}
{"url": "http://www.dnevnik.bg/bulgaria/2017/09/03/3035220_nai-komentiranoto_v_dnevnik_rusofili_patrioti/", "text": "С най-много коментари - 244, е публикацията, озаглавена   Русофилите \"патриоти\" изместиха русофилите носталгици . На второ място с 214 коментара е искането на  САЩ Русия веднага да закрие консулството си в Сан Франциско. Следва ги информацията, че  Мелания Тръмп пое към наводнения Тексас на... високи токчета , която е със 195 коментара. Четвърто място е за  Изстреляната от Северна Корея ракета, която прелетя над територията на Япония  със 194 коментара. Със 190 коментара на пето място е статията, която съобщава, че  първата тригонометрична таблица на света може да промени математиката, каквато я познаваме . Барселона обяви законопроект за \"каталунска държава\" и отделяне от Испания след референдума . Информацията за това събра 168 коментара. В последните часове преди да прекрати работа по искане на САЩ,  персоналът на руското генерално консулство в Сан Франциско запали камината, докато навън беше 41 градуса . Черният дим, който се издигаше над сградата предизвиква веднага спекулации, че вътре се унищожават документи, а публикацията по повода събра 164 коментара. Със 164 коментара на осмо място попадна анализът, озаглавен  Нашествието на консуматорските маси . Украинският посланик, който поиска разследване за разпънатото знаме на Донецката народна република на Шипка , зае предпоследно място и събра 152 коментара. На последно място остана информацията, че  Северна Корея може да стигне до ядрена война и все пак да оцелее , със 148 коментара", "date": "2017.09.03", "title": "Най-коментираното в \"Дневник\": Русофили \"патриоти\", закритото руско консулство и ракетата над Япония"}
{"url": "http://www.dnevnik.bg/sport/2017/09/03/3035439_sinut_na_roman_abramovich_iska_da_kupi_cska_moskva/", "text": "Роман Абрамович вече близо 15 години инвестира във футбола, като превърна \"Челси\" в световна сила, но изглежда, че неговият син Аркадий е тръгнал по стъпките му. За разлика от повечето деца на богати родители, които харчат пари в нощни клубове и за яхти, 23-годишният Абрамович–младши демонстрира сериозен бизнес нюх. Според \"Спорт Експрес\" Аркадий е един от основните кандидати да закупят акциите на руския ЦСКА (Москва). В страната все по-упорито се говори, че \"армейците\" са обявени за продажба срещу сумата от 300 млн. долара. Говорителят на фамилия Абрамович нито потвърди, нито отрече, че сделка може да има. Преди години  Роман Абрамович  беше свързан с ЦСКА, като неговата компания \"Сибнефт\" беше основен спонсор на \"армейците\". Кой е Аркадий Абрамович Аркадий е първородният син на руския милиардер. Той е роден на 14 септември 1993 г. в Москва от брака на Абрамович с бившата стюардеса Ирина Маландина. Младият бизнесмен основава консорциума \"АРА Кепитъл\" (носи инициалите му - бел. ред.), в който влизат две големи компании – \"Кросби\" и \"Золтав\". Преди няколко години той закупи газови находища за 77 млн. долара, а цялата му инвестиция се оценява на 250 млн. долара. Абрамович–младши инвестира основно в минерални находища в Австралия, Северна и Южна Америка. Известно е, че чрез фирмата \"Золтав\" той купува акции на \"Газпром\", \"Роснефт\" и \"Лукойл\". Според руските издания в момента състоянието на сина на Роман Абрамович се оценява на 2.78 милиарда долара. Интереси във футбола Синът на Роман Абрамович е считан за един от най-големите фенове на  \"Челси\" . Той беше със своя баща на финала на Шампионската лига през 2012 г., когато сините от Лондон спечелиха срещу \"Байерн\" (Мюнхен), и дори се разплака от радост. Той дори притежава малък пакет акции от \"Челси\", като най-вероятно ще бъде следващият собственик на клуба, когато неговият баща се оттегли. През 2010 г., когато беше едва на 17 години, Абрамович–младши дори опита да закупи датския ФК \"Копенхаген\". Тогава Аркадий се срещна със собственика на 30% от клуба Карстен Кох. \"Говорихме си за всичко, но най-вече за чисто футболната страна. Това момче обича футбола, говори със страст за играта\", каза тогава Кох. От клуба отказаха да продават, а година по-късно Абрамович излезе с нова, по-примамлива оферта, която също беше отхвърлена.", "date": "2017.09.03", "title": "Синът на Роман Абрамович иска да купи ЦСКА (Москва)"}
{"url": "http://www.dnevnik.bg/bulgaria/2017/09/03/3035412_bi_bi_si_migrantite_vlizat_v_bulgariia_ot_turciia_po/", "text": "Корумпирани представители на българските власти помагат на мигранти да преминат през границата с Турция по пътя към Европа. Това разказва  репортаж на Би Би Си , в който са интервюирани мигранти, експерти, представители на Българския хелзинкски комитет и Българския червен кръст. Според свидетелствата на събеседници, интервюирани от Би Би Си, тенденцията от последните месеци е мигрантите да плащат на място подкупи на граничните полицаи, за да влязат в страната. Според един от разказите от двете страни на оградата между България и Турция се поставят  стълби , за да могат мигрантите да прескочат съфинансираното от Европейския съюз защитно съоръжение. \"Корупцията в тази страна подкопава и сигурността на Европейския съюз\", отбелязва авторът на репортажа. В представянето му на сайта на Би Би Си се казва още, че според някои мигранти \"пресичането на тази външна граница с Европейския съюз не е просто лесно, но е често улеснено от българската гранична полиция срещу малко пари\". \"Там, където пресякохме границата, оградата все още се изграждаше, така че каналджиите повдигнаха оградата и минахме под нея. Дупката беше тясна, трябваше да легнем на земята, а те да ни издърпат за ръката\", разказва в центъра за настаняване в \"Овча купел\" Марина от Афганистан, стигнала до България миналата година. Според нея преминаването на границата е било лесно на фона на приема, който нейната група получила от полицията, когато били хванати от другата страна. \"Мъжете не оказваха съпротива, но полицията използваше електрошок, не беше необходимо.\" Федула, кюрдка от Сирия, избягала от бомбардировките и джихадистите в страната си по-късно от Марина – преди три месеца. Разказва, че тя, съпругът ѝ и четирите им деца в началото са били изправени пред трудно пътуване от населения предимно от кюрди град Камишли. \"Трябва да минете през много високи планини. Имаше сняг и може да пропаднете и да изчезнете. Имаше стени.\" При нея влизането в България било много по-лесно. \"Приятел ми каза, че поставят стълби от двете страни на  оградата , просто се качваш и слизаш.\" Попитана къде е  граничната полиция  в този момент, Федула обяснява: \"Камерите не работят. Хората уреждат камерите да се изключват.\" \"Полицията няма да бие клиентите си\" Илиана Савова, директор на програма \"Правна защита за бежанци и мигранти\": От 2014 г. ние сме интервюирали всеки, когото видим на границата или в центрове за задържане. В последно време хората споделят, че самите гранични полицаи ги пускат срещу подкуп, получен на място. И след това ги натоварват на камиони и ги закарват в страната. Савова, подобно на събеседник на Би Би Си от Българския червен кръст, казва, че в миналото граничната полиция е използвала тактики с насилие, за да ги обезсърчи в опитите им да влязат. Нещата обаче са се променили, откакто Европейският съюз се намеси по-сериозно, включително в изграждането на оградата по границата. \"Тази нова тенденция, която идентифицирахме през първата половина на 2017 г., доведе до нулеви сведения за полицейско насилие и избутвания (обратно към турската граница)\", казва Савова. Това, което правят - те са силно замесени в трафик на хора. Не ги бият, защото няма да бият клиентите си. Все по-малко мигранти искат да останат След пристигането си в България Федула кандидатства за убежище. Съпругът ѝ намира работа в ресторант, но остава там само седмица – собственикът казва, че не може да го задържи, защото не знае езика. \"(Проблемът не е) само в езика, а и в липсата на работни места и във факта, че когато човек намери работа, го експлоатират за малко пари. Имам приятели, на които им разрешиха да останат. Чувам, че си говорят за напускане.\" \"Просто хората не желаят да останат в България, сто процента от тях\", казва социалният работник от БЧК Набил Абуд, разговаряйки с репортера на Би Би Си пред центъра в \"Овча купел\". В най-тежките дни са се обработвали данните на 400 души на ден, казва той. \"Правителството изнемогва. Но много от тях решават да продължат към Европа, макар и да са били регистрирани тук. Това става непрекъснато.\" На БЧК е оставена задачата да намира училища, езикови курсове и работни места за кандидатите. \"Правителството няма интеграционна политика и програми. Първо, няма ресурсите, но и хората не искат да останат тук. Искат само помощ да останат. България е възприела себе си като транзитна страна за мигранти и иска да остане такава. Например полицията може да използва сила срещу мигрантите, които влизаха, а скоро се появява слух, че ако се държат така с теб, не си добре дошъл.\" \"Партиите не искат независима съдебна система\" Би Би Си припомня, че след победата си на изборите през март, когато направи правителство с \"крайнодясна, антиимигранска партия\" (имайки предвид коалицията \"Обединени патриоти\"), премиерът Бойко Борисов посети Париж и Берлин, за да лобира за присъединяване в Шенген. Попитана дали влизането на България в общото пространство е реалистично, Илиана Савова отговаря: \"България и Румъния са използвани от ЕС за буферна зона. Представете си, ако се присъединим, всички в Гърция ще могат да влязат без проблем, оттам в Румъния и оттам - сърцето на Европа.\" \"Никога не знаем дали каквото и да кажем пред съда, ще има значение\", казва още Савова по въпроса какво може да направи българското правосъдие за предполагаемите случаи на подкупи на полицаи по границата. Българската съдебна система значително се влоши през последните 10 години и не е независима - тя обслужва хората, които имат пари. Точка. Има и по-сериозни проблеми като непотизъм - хората, които са истински професионалисти и заслужават да стават съдии, не стават такива\", а на тяхно място се назначават лица със съответните роднински връзки, обяснява тя. Попитана дали това се случва независимо коя партия е на власт, Савова отговаря утвърдително. Да, и мисля, че партиите споделят обща цел. Ако има независима съдебна система, правосъдието ще ги преследва и лидерите им ще бъдат изпратени в затвора заради корупция.\" Основателят на Института за пазарна икономика Красен Станчев (представен в репортажа като преподавател в Софийския университет и бивш депутат) говори за \"чувство на срам\" у някои българи: \"Страната се справя добре, икономиката също, а изведнъж има невидими интереси зад кулисите в политиката. И възприемате политиците като марионетки.\" Станчев посочва, че средните доходи са се увеличили два пъти и половина, откакто страната се е присъединила към ЕС през 2007 г. Оттогава обаче страната е загубила посока. \"Традиционните реформаторски партии се бяха насочили към влизането - слагане на отметки и други подобни. От 2009 г., донякъде заради глобалния икономически спад, има комбинация от нови играчи и популисти, които нямат идея какво да правят и мислят само как да държат приятелите си доволни. Затова имате нарастваща корупция.\" Според него Европейският съюз няма инструменти, с които да въздейства на българското правосъдие, след като страната вече е част от блока. Без коментар Авторът е потърсил Министерството на външните работи и други институции за отговор на твърденията в материала, но не е получил коментар. Европейската комисия му е заявила в отговор, че България вече е изпълнила целите на Шенген и сега остава от държавите в безграничната зона да решат. \"Опитахме да кажем това на Европейската комисия. Мафията е силна в България\", добавя Илиана Савова от БХК в края на материала, припомняйки за случая с пребития председател на организацията  Красимир Кънев . \"Мисля, че Брюксел не е подготвен за такива ситуации, защото предполага, че преходът към демокрация е необратим. А той не е.\"", "date": "2017.09.03", "title": "Би Би Си: Мигрантите влизат в България от Турция по стълби от двете страни на оградата"}
{"url": "http://www.dnevnik.bg/detski_dnevnik/2017/09/03/3035458_v_83_ot_stolichnite_detski_gradini_ima_vunshno/", "text": "В 83% от общинските детски градини има изградено външно видеонаблюдение. По решение на педагогическите съвети и след съгласие на родителите има изградено и вътрешно видеонаблюдение в 30% от детските градини. Това каза за \"Фокус\" зам.-кметът на София Тодор Чобанов. \"Всички детски градини имат изграден СОТ, а в 149 детски градини има и физическа охрана\", обясни той. \"Детските градини на територията на Столичната община са обезпечени с необходимия педагогически и непедагогически персонал\", увери зам.-кметът. \"С приемането на новия Закон за предучилищното и училищното образование, който влезе в сила от 1 август 2016 г., и стандарта за приобщаващо образование работим в посока за осигуряване и на други педагогически специалисти, ресурсни учители, логопеди, психолози, педагогически съветници в детски градини с по-голям брой деца със СОП\", каза още Чобанов. ", "date": "2017.09.03", "title": "В 83% от столичните детски градини има външно видеонаблюдение, в 30% и вътрешно"}
{"url": "http://www.dnevnik.bg/sport/2017/09/03/3035461_stiliian_petrov_berbatov_shteshe_da_e_reklama_za/", "text": "Рекордьорът по мачове за националния отбор на България Стилиян Петров съжалява, че  Димитър Бербатов  не се е върнал да играе в Първа лига. Бившият капитан на представителния тим даде интервю за предаването \"Код Спорт\" по ТВ+, в което говори и за един от добрите си приятели. \"За да върви българският футбол напред, трябва да бъдем търпеливи да изградим футболистите си. Ето, давам пример – излезе новина, че Димитър Бербатов има шанс да играе в България. Това щеше да е голяма реклама за всички нас. А ние какво направихме? За това, че щял да избере \"Берое\", веднага се нахвърлиха към него. Нека някой друг да му предложи, както той каза в интервю. Виждаме, че други големи звезди се прибират в страните си и играят. Всички ги приемат с почитание. Ние какво направихме – изгонихме го. Сега  ще ходи в Индия . Защо да е в Индия, а не в България?\" Петров разкри, че още не е решил накъде да поеме – дали да играе още, или да се насочи към треньорската професия. \"Имам оферти и в двете сфери - като футболист в по-долните дивизии в Англия и в други страни по света. Може би треньорската кариера повече се приближава, работя усърдно и всичко става стъпка по стъпка\", добави той. Петров вече кара и треньорски курсове, като има лиценз А, който е последната стъпка преди Про лиценз. Халфът пребори  левкемията  преди няколко години и беше близо до договор с \"Астън Вила\". \"Не мога да го виня, но в мен остана горчиво чувство. Ди Матео е взел това решение, но можеше и да е някой друг. Просто мисля, че можеше да се подходи много по-деликатно в тази ситуация. Все пак преборих рака, преминах през много труден период на лечение и успях да се завърна. Важното бе, че не пропуснах нито една секунда от тренировъчния процес в цялата подготовка - имаше двуразови и триразови тренировки при температура от 40 градуса в Австрия. В стаята ми нямаше климатик, потях се 24 часа. Но беше невероятно приключение. Приемах всичко с усмивка – всяка тежка тренировка, всеки момент, защото все още имах шанса да живея\", добави Петров. Той разкри, че може да се пробва и като журналист, след като вече е анализирал мачове за трите големи телевизии на Острова – Sky Sports, BT Sport и Би Би Си.", "date": "2017.09.03", "title": "Стилиян Петров: Бербатов щеше да е реклама за българския футбол, а ние го изгонихме"}
{"url": "http://www.dnevnik.bg/biznes/2017/09/03/3035462_evrodeputati_ot_gerb_pitat_shte_otpadne_li_dvoiniiat/", "text": "Двама евродепутати от ГЕРБ/ЕНП - Емил Радев и Андрей Новаков, са отправили писмен въпрос до изпълнителния орган на Европейския съюз за това дали ще бъдат предприети законодателни мерки за предотвратяване на двойните стандарти в качеството и състава на хранителните продукти, продавани в различните държави членки. Също така те настояват Европейската комисия да се ангажира с конкретни срокове за извършването на такива законодателни промени, съобщават от пресцентъра на ГЕРБ. Емил Радев и Андрей Новаков предлагат още ЕК да изготви колкото се може по-бързо насоки към международните компании, производители на хранителни продукти, за да се гарантира, че всички потребители в ЕС са третирани еднакво. В питането се поставя и въпросът за това дали и кога ЕК възнамерява да направи широкомащабно проучване за съществуването на двойни стандарти в различните страни членки не само при хранителните, но и при други продукти, като например козметичните и почистващите.  Депутатите посочват, че питането им е след поставянето на този въпрос от няколко години и след като  редица държави от Централна и Източна Европа , включително и България, многократно са изразявали притеснения, подкрепени с лабораторни доказателства, че съществуват различия в съставките и качеството на хранителни продукти на международни компании, продавани под една и съща марка в \"старите\" и \"новите\" държави членки. В България бяха направени две сравнения на качеството между продукти, купени в България, и същите, купени в Западна Европа. При  първата проверка , която анализира състава, се видяха някои разлики. При  втората , която се занимаваше с етикетите, не бе открит двоен стандарт. Според българските представители в Европейския парламент Емил Радев и Андрей Новаков такова двойно отношение на международните компании е недопустимо, особено в контекста на единния европейски пазар. \"Потребителите в целия ЕС имат правото да се ползват с еднакви по качество и състав продукти, които са под една и съща марка и наименование\", коментират те, цитирани от пресцентъра на партия ГЕРБ.", "date": "2017.09.03", "title": "Евродепутати от ГЕРБ питат ще отпадне ли двойният стандарт при храните в ЕС"}
{"url": "http://www.dnevnik.bg/citat_na_deniia/2017/09/03/3035387_citat_na_denia_iska_mi_se_koito_i_da_e_vednaga_da/", "text": "\"Мога ли просто да кажа, че бих искал който и да е да стане следващият президент на Съединените щати. Веднага, моля!\" Това заяви актьорът Мат Деймън по време на пресконференцията на филмовия фестивал във Венеция. Актьорът е там заради гангстерската ретро комедия Suburbicon, написана от братя Коен, режисирана от близкия му приятел Джордж Клуни. Последният въпрос на пресконференцията всъщност бе към Клуни - дали би искал да стане следващият президент на САЩ. \"Искам ли да бъда следващият президент? О, това звучи забавно\", отговори той. В този момент се намеси Деймън. Клуни, чийто баща се кандидатира за Конгреса през 2004 г. и загуби с 10% разлика от конкурента си, се занимава с този въпрос от години. И в миналото отговорът му бе ясен - не. \"Кой би искал някога да живее така\", каза Клуни през 2015 г., отхвърляйки идеята, че ще се насочи към политиката. \"Аз съм приятел с много от тези момчета и просто мисля, че това е ад.\" Джордж Клуни многократно е критикувал президента Доналд Тръмп. Още от момента, в който обяви кандидатурата си за поста. Холивудската филмова звезда нападна Тръмп и на кинофестивала в  Кан през май миналата година,  когато агитираше за представителката на демократите Хилъри Клинтън. Всъщност Тръмп непряко вдъхновява режисираната от Клуни комедия - Suburbicon, в която се появява семейство чернокожи, което се премества в идилично предградие и е нападнато от яростна тълпа. Тази част от сценария се базира на инцидента през 1957 г. в Левиттаун, което напомня и на скорошните размирици в Шарлотсвил, при които  трима души загинаха и десетки бяха ранени  при сблъсъци на неонацисти с антифашисти. \"Наблюдавах редица речи от предизборната кампания на Тръмп - за изграждане на огради и превръщането на малцинствата в изкупителна жертва, и започнах да търся кога друг път в нашата история сме имали нещастието да попаднем в такава ситуация\", каза Клуни. \"Говорим да направим Америка отново велика. Америка е била велика според всеки по времето на Айзенхауер през 50-те години на миналия век и е била такава ако си бял, хетеросексуален, но за останалите вероятно не е била чак толкова велика\", добавя той. \"Забавно е да повдигнеш лъскавата завеса, за да видиш някои от истинските проблеми, които тази страна все още не е разрешила.\" Може би за да не придава важност на президента, режисьорът на Suburbicon подчерта, че филмът не е за Тръмп, а е филм за осъзнаването ни, че никога не сме успели да решим проблемите с малцинствата.", "date": "2017.09.03", "title": "Цитат на деня: Иска ми се който и да е веднага да стане новият президент на САЩ"}
{"url": "http://www.dnevnik.bg/sviat/2017/09/03/3034862_v_kfc_v_kitai_shte_moje_da_se_plashta_s_usmivka/", "text": "Посетителите на ресторанта на KFC в китайския град Ханджоу ще могат да платят с една безценна валута – с усмивка. Клиентите ще могат да използват услугата \"Усмихни се, за да платиш\" благодарение на система за лицево разпознаване. Тя е част от много екстри на ориентирания към техниката и здравословния начин на живот концептуален магазин, с който компанията Yum China се опитва да привлече млади клиенти. Компанията е най-голямата верига за хранителни стоки на пазара със своите над 7600 магазина. Сканиране на лица и въвеждане на телефонен номер – това е нужно, за да платят клиентите на ресторанта. Те няма нужда до носят пари кеш, нито банкови карти, нужно е само да имат регистриран акаунт, захранен с пари, и да наредят лично плащането. Системата има възможност да засече опити за измама, като например използването на снимки на други хора или на видеозаписи.", "date": "2017.09.03", "title": "В KFC в Китай ще може да се плаща с усмивка"}
{"url": "http://www.dnevnik.bg/politika/2017/09/03/3035468_nedelniiat_den_prez_pogleda_na_premiera_borisov/", "text": "След като вчера премиерът Бойко Борисов все участие в откриване на летния университет на младежката организация на ГЕРБ във Варна, където използва случая да даде мнението си по всички актуални теми, днес той се е срещнал с учените от научно-изследователския кораб Havila Subsea. Екипът в момента проучва древната крайбрежна ивица на България. Профилът на Борисов в социалната мрежа \"Фейсбук\" отбелязва всеки негов момент от деня като събитието на младежката организация на ГЕРБ беше  отразено с над 100 снимки. Днес министър-председателят се е запознал с работата на учените. \"Експедицията събира данни за промените в нивото на Черно море от последната ледникова епоха до наши дни и изследва връзките в древността на корабоплаването. С колегите от кабинета ще обсъдим възможностите за създаване на морски археологически музей в Созопол\", написа като коментар на дейността си от днес премиерът. И тъй като все пак днес е неделя той е намерил време и за разходка сред природата в компанията на кучето си. ", "date": "2017.09.03", "title": "Неделният ден през погледа на премиера Борисов"}
{"url": "http://www.dnevnik.bg/sport/2017/09/03/3035454_iozil_se_razsurdi_na_bivshite_igrachi_na_arsenal_koito/", "text": "Звездата на  \"Арсенал\"  Месут Йозил се обиди от критиките към него, отправени от бивши играчи на \"артилеристите\". Германският плеймейкър, който започва пети сезон на \"Емиратс\", посъветва критиците си да започнат да подкрепят отбора. \"Трябваше да се науча да приемам критиката, откакто съм в Лондон. Твърде скъп, твърде алчен, лош език на тялото – това са само част от думите, които чувам за мен. Някои от тези коментари са на хора, които не ме познават, някои – на бивши играчи, успешни и неуспешни\", написа Йозил във \"Фейсбук\". Той на свой ред разкритикува бившите играчи, съветвайки ги да не се държат като легенди, а просто да подкрепят отбора. В последните седмици най-яростна критика има от двама от най-успешните играчи на \"артилеристите\" за последните 20 години. Йън Райт, който е №2 по голове за клуба, нарече ситуацията \"кошмар\", докато коравият защитник Мартин Киоун отправи остри думи както към играчите, така и към мениджъра Арсен Венгер. Йозил обаче не споделя мнението им, като защити \"Арсенал\" и себе си персонално. \"Не мисля, че нямаме успехи. Аз съм тук от четири години, а спечелихме ФА къп три пъти. Общо \"Арсенал\" е печелил този трофей 13 пъти, така че другите 10 купи са спечелени за 75 години, което ни прави успешни\", оправда се германецът, подчертавайки, че е вдигнал и \"Къмюнити шийлд\" три пъти. \"Арсенал\" не е печелил титлата във Висшата лига от сезон 2003-2004 г., а откакто  Арсен Венгер  е начело, \"артилеристите\" за пръв път пропуснаха да се класират за Шампионската лига.", "date": "2017.09.03", "title": "Йозил се разсърди на бившите играчи на \"Арсенал\", които го критикуват"}
{"url": "http://www.dnevnik.bg/photos/2017/09/03/3035435_fotogaleriia_tancuvashtite_s_ogunia/", "text": "Десетки хиляди се включиха във фестивала \"Горящият човек\" (Burning man) а в пустинята, известен със силни пясъчни бури, апокалиптична мода и масивни еклектични арт инсталации, създадени от самите участници.Темата за тазгодишните творби беше \"Радикалния ритуал\" и участниците можеха да интерпретират темата както си искат. В кадър е обхваната от пламъци фигура \"Човекът\".", "date": "2017.09.03", "title": "Фотогалерия: Танцуващите с огъня"}
{"url": "http://www.dnevnik.bg/sport/2017/09/03/3035474_pulev_niama_da_povtori_greshkite_ot_boia_s_klichko/", "text": "Промотърите на Кубрат Пулев от \"Зауерланд\" са сигурни, че българският боксьор ще се представи успешно в предстоящия мач за световната титла срещу Антъни Джошуа. Кале Зауерланд коментира пред \"Дейли Стар\", че българският боксьор има шансове. \"Мисля, че шансовете на Пулев са много добри. Срещу Кличко се справяше много добре, но имаше съвсем грешна тактика, защото се опитваше да се боксира по-добре от самия Кличко. Но въпреки всичко се справяше добре, докато не беше нокаутиран\", каза германецът. Зауерланд изрази оптимизъм, че Пулев няма да разреши на световния шампион да прави каквото си иска. \"Срещу Пулев той няма да срещне някой стар и приключил за спорта опонент. Пулев няма да се постави в ситуация, която не контролира, ще го приключи, това е много ясно. Много съм уверен в шансовете на Пулев. Очевидно ще направим мача в Кардиф и може да очаквате изявление следващата седмица\", добави Зауерланд. Засега мачът не е обявен официално, но преди ден промотърът на  Джошуа Еди Хърн  разкри, че всичко ще бъде приключено до седмица. В последните седмици имаше сериозно напрежение между Пулев и промотърите му от  \"Зауерланд\" . Българският боксьор не остана доволен от поведението на своя екип, наричайки  действията им \"аматьорски\" . Той смята, че времето за подготовка е крайно недостатъчно.", "date": "2017.09.03", "title": "Пулев няма да повтори грешките от боя с Кличко, сигурни са от \"Зауерланд\""}
{"url": "http://www.dnevnik.bg/kultura/2017/09/03/3034670_otkus_ot_tancut_na_realnostta_na_alehandro_hodorovski/", "text": "За читателя \"Танцът на реалността\" е нестандартно уверение, че светът е мрежа от болка и радост, защото \"във всяка постъпка доброто и злото танцуват като любовна двойка.\" За самия Ходоровски тази книга е акт на изцеление. Съкровената история на живота му е непрестанно усилие да стимулира въображението си и да разширява неговите граници, за да улови терапевтичния му трансформиращ потенциал. Ето защо \"Танцът на реалността\" не е традиционно животоописание, а метафора и символ на приключението живот, изпълнено с вечно дирене и стремеж да бъдат преодолени рамките на ума и тялото със силата на духа. За да добием сетива за онзи магически \"танц на реалността\", който разкрива фантастични възможности и отваря неочаквани пътища, и да се слеем с неговия ритъм. Роден през 1929 г., Алехандро Ходоровски е ненадминат провокатор: \"А защо съм се родил в Чили? Нямам капчица съмнение – за да се срещна с поезията, на това се дължи появата ми в тази страна.\" Превъплъщенията му нямат край – поет, писател, философ, драматург, комик, танцьор, кукловод, режисьор на култовите филми \"Къртицата\", \"Свещената планина\" и \"Света кръв\", автор на пантомими и на комикси, основател на \"паническия театър\" Ала преди всичко харизматичен маг, създател на психомагията и психогенеалогията, един от най-енигматичните визионери на нашето време. \"Танцът на реалността\" е неговата коронна сюрреалистична творба, вдъхнала живот на едноименния филм, който \"Гардиън\" определи като \"спиращ дъха спектакъл\", съизмерим с творчеството на Фелини и Кустурица. превод Десислава Антова Безкрайният сън На 17 години, без да си давам сметка, ме споходи първият ми осъзнат сън. Тъй като не бях подготвен за такова важно събитие, изпитах дълбок страх и реших, че страдам от аномалия... В първата част на съня се намирах в кино, в което прожектираха анимационен филм. Пейзаж с големи скали, постепенно размекващи се, за да се превърнат в тъмни струйки, които започнаха да преливат от екрана в залата. Тогава се видях седнал в центъра на просторното помещение като единствен зрител. Разбрах по безспорен начин, че сънувам, тоест събудих се в самия сън. Знанието, че всичко, дето съзирам, е нереално, че собствената ми плът там не съществува, че тази лава от разтопени скали, която поглъща креслата ред подир ред, е чиста илюзия, ме потисна. Опасността, въпреки че беше сън, ме плашеше. Поисках да избягам, но помислих: \"Ако прекрача отвъд тази врата, ще вляза в друг свят и никога повече няма да мога да се върна в моя, може би ще умра\". Тогава усетих, че ме обзема паника! Единственият ми шанс за спасение бе да се събудя. Стори ми се невъзможно. Толкова невъзможно, колкото би било за теб, читателю, в този момент да вдигнеш поглед от книгата и да си кажеш: \"Сънувам, трябва да се събудя\". Почувствах се в плен на чудовищен свят, който щеше да се опита да ме задържи. Положих огромни усилия да изляза от съня, бях като парализиран, не можех да мърдам нито ръцете, нито краката си, лавата се приближаваше към мен. Скоро щеше да ме погребе. Продължих отчаяно да се мъча да се събудя. Издигнах се от дълбините към истинското си тяло, което, подобно на презокеански кораб, дремеше на повърхността. Върнах се обратно в обвивката си и се събудих окъпан в пот, с разтуптяно сърце. Реших, че този сън, всъщност подарък, беше болест. Оттогава всяка вечер, когато си лягах, се чувствах застрашен. Боях се, че онирическият свят ще ме погълне завинаги. Този страх ме подтикна да чета книги за сънищата, техните механизми, особености, начина да ги тълкуваш. Имаше различни типове сънища – сексуални, тревожни, приятни, както и терапевтични. В древността болните отивали в храма с очакването да сънуват богиня, която да ги излекува. Някои считаха сънищата за пророчески. Фройд ги натоварваше с мисията да показват нашите психически блокажи, неосъществени желания, аморални импулси, систематично придавайки символно значение на този или онзи образ. Според Юнг въпросът бе не да обясняваш онирическите събития, а да продължиш да ги преживяваш чрез анализ в будно състояние, за да видиш къде ще те отведат, какво послание ти предават. Съгласно всички тези тълкувателни методи обаче сънят е нещо, което получаваме с цел да го реализираме в рационалния свят. Това са символи, а не реалности. Често някой човек ни казва \"Имах един сън\", никога \"Посетих един сън\". Следващият етап, намиращ се отвъд рационалната интерпретация, се състои в това да навлезем в осъзнат сън, в който знаем, че сънуваме; знание, предоставящо ни възможност да работим не само върху съдържанието на съня, но и върху мистериозната си идентичност. Когато Андре Брьотон ми препоръча да прочета изследването \"Съновиденията и начините да ги управляваме\" от маркиз Ерве дьо Сен Дьони, издадено през 1867 г., проумях същността на въпроса: всички ние се държим като жертви на сънищата, като пасивни сънуващи, смятайки, че не можем да се намесваме. Често по време на сън имаме усещането, че сънуваме, но от страх или незнание веднага отхвърляме това чувство и се оставяме да бъдем похитени от сънищния свят. Ерве дьо Сен Дьони обяснява своя метод за тяхното управление. Няма някаква много специална цел, не претендира да прониква в дълбоките мистерии на човешката природа, просто желае да \"прогони неприятните образи и да благоприятства щастливите илюзии\". След прочитането на това произведение оставих страха настрана и се хвърлих в приключението да опитомявам своите кошмари – като първо стъпало от превземането на сънищния свят. Осъзнатият сън не се постига чрез воля – трябва да се втурнем да го уловим, за което следва да се подготвим, като се въздържаме от алкохол или други стимуланти от рода на чай, кафе или дрога; да хапнем лека вечеря и да не се излагаме на бомбардиране от телевизионни или кинообрази; да сме убедени, че е възможно по време на сън да осъзнаем, че сънуваме, и да потърсим някакъв елемент, жест, нещо, дето да ни покаже, че не се намираме в света, който наричаме реален. В началото, когато не различавах добре двата свята, при въпроса \"Буден ли съм, или сънувам?\" се подпирах с две ръце във въздуха, сякаш на невидима маса, след което се оттласквах. Ако тръгнех да се издигам, значи сънувах. Завъртах се във въздуха и се опитвах, докато успеех не да видя как летя, а да почувствам как летя. После започвах да работя върху съня си. Не искам да кажа, че това е единственият метод: всеки осъзнат сънуващ трябва да открие своя. Мисля, че при необятното количество неврони, формиращи мозъка ни, знаем всичко, но без да го съзнаваме. Имаме нужда някой да ни го разкрие. Сещам се за приказката за малкото лъвче, което, след като изгубило своите родители, било приютено от овца, която го отгледала сред стадото. Пораснало кротко, плашливо и общувало с тихичко мяукане. Веднъж стар лъв уловил една от овцете и се заел да я разкъсва, докато същевременно държал в плен боязливия млад лъв, затискайки го с лапа. – Спри да трепериш, приятелче, и отхапи с мен една юнашка хапка. При представата за сурово месо лъвчето повърнало, но все пак се почувствало обзето от странен копнеж. Не можело да спре да трепери, ала не било от страх. Непозната енергия разтърсвала тялото му. Звярът го завел до един спокоен поток. – Погледни отражението си и ми кажи: овца ли виждаш? – То поклатило глава. – Какво тогава? – Виждам лъв. – Ти СИ лъв! Младият лъв за първи път в живота си надал оглушителен рев и се хвърлил да поглъща останките от тревопасното. Преди да разберем, че бихме могли да сънуваме осъзнато, подобна дейност не стои пред нас на дневен ред. Когато възможността ни се разкрие, започваме, първоначално бавно, а после все по-настоятелно да мислим за нея през деня и да се подготвяме за нощта. Сънуващият има памет, спомня си какво е планирал в будно състояние и е много вероятно да го осъществи. И малко по малко, с неизчерпаемо търпение, в продължение на години, да превземе онирическия свят. Не употребявам \"превземам\" в смисъл на спечелване на битка или територия. За мен превземането е да изживяваш в цялата му пълнота света на сънищата, който е безкраен. В този процес изникват трудности, както и капани, и човек може да попадне в тях и да остане там с години, без да отбележи напредък. Те представляват периоди на суша, в които несъзнаваното отказва да ни предостави сънищната осъзнатост. Сънуваме безспир нощем, но се будим, без да помним нищо. Търпение. Вяра. Изведнъж, като разцъфващ цвят, отново се усещаме осъзнати и обитаващи друг свят. Тези сънища ни учат и показват до какво ниво на съзнание сме достигнали, даряват ни радостта от живота. Първо трябваше да преодолея кошмарите. Сънищата ми гъмжаха от заплахи, сенки, смъртоносни преследвания, отвратителни деяния и явления, двусмислени сексуални връзки, които хем ме възбуждаха, хем ми насаждаха чувство за вина. Там аз бях по-нисш персонаж в сравнение с нивото на съзнанието ми в реалния свят, способен да върша злодейства, дето в будно състояние никога не бих си позволил. Повтарях си много пъти, като своеобразна мантра: \"Аз съм този, който сънува, такъв, какъвто се познавам буден, а не извратено и ранимо дете. Сънищата се случват в мен, те са част от мен. Всичко, което излезе наяве, съм самият аз. Тези чудовища са неизяснени страни от мен. Те не са ми врагове. Несъзнаваното е мой съюзник. Трябва да се изправя пред ужасните образи и да ги трансформирам\". Често имах един и същи кошмар: намирах се в пустиня и на хоризонта изскачаше – като огромен заплашителен облак – някакво творение на психиката ми, решено да ме унищожи. Будех се с писъци, окъпан в пот. Внезапно се уморих от това недостойно бягство и избрах да се жертвам. В апогея на съня, в състояние на осъзнат ужас, си казах: \"Стига толкова, ще престана да искам да се събудя! Убий ме, гадино!\". Творението се приближи застрашително. Аз стоях спокоен, неподвижен. Тогава огромната заплаха се изпари. Събудих се за няколко секунди и после отново кротко заспах. Разбрах, че самият аз подхранвам страховете си. Осъзнах, че това, което ни плаши, губи цялата си сила, щом спрем да му противодействаме. И започна дълъг период, в който винаги когато сънувах, вместо да избягам, се изправях пред враговете си и ги питах какво желаят да ми кажат. Малко по малко образите се трансформираха пред мен и взеха да ми се явяват като подарък – понякога бе пръстен, друг път златна топка или ключове. Успях да се уверя, че както всеки демон е паднал ангел, така и всеки ангел е въздигнал се демон.", "date": "2017.09.03", "title": "Откъс от \"Танцът на реалността\" на Алехандро Ходоровски"}
{"url": "http://www.dnevnik.bg/sport/2017/09/03/3035490_hamiltun_vze_bezoblachna_pobeda_na_monca_i_veche_e/", "text": "Люис Хамилтън е новият лидер в световния шампионат на Формула 1 след блестяща победа в състезанието за Гран при на Италия. Пилотът на \"Мерцедес\" потегли от първа позиция и нито за момент не изпусна лидерството, за да гарантира шестия си успех този сезон и втора поредна след тази в Белгия. Победата е общо 59-а за Хамилтън в кариерата му, а с нея той изпревари Себастиан Фетел в генералното класиране. Британецът има с три точки повече и за първи път този сезон е начело в подреждането. Денят беше перфектен за \"Мерцедес\", след като Валтери Ботас финишира втори, а подиума допълни Фетел. \"Ферари\" остава без победа на \"Монца\", като за последно Скудерията спечели през 2010 г. с Фернандо Алонсо. \"Мерцедес\" нанесе голям удар на съперниците си от \"Ферари\", като спечели и двете състезания след едномесечната лятна пауза. По традиция пилотът, който печели на  \"Спа\"  и \"Монца\" става и шампион. В последните осем сезона имаше само две изключения – 2010 и 2012 г., когато Фетел не спечели нито на \"Спа\", нито на \"Монца\", но накрая триумфира. \"Колата, която имах този уикенд беше просто перфектна . Всичко за нас се нареди отлично и аз много се радвам. Мощта на \"Мерцедес\" в момента определено е много по-добра от тази на \"Ферари\" в момента\", каза победителят след финала. Очакванията на Хамилтън за  оспорвано състезание с Фетел  на домашната писта на \"Ферари\" не се сбъднаха, след като британецът беше много по-бърз от всички останали. Той потегли много уверено и единственият момент, в който другите бяха близо до него беше спирането за първия завой. Хамилтън защити позицията си отлично от потеглилите втори и трети Ланс Строл и Естебан Окон, и след това се изстреля напред. Силен старт направи и Валтери Ботас, който за кратко беше изпреварен от Кими Райконен, но с контраатака на \"Параболика\" си върна позицията. След това финландецът изпревари последователно Окон и Строл и зае второто място. Фетел си проправи път до третото място, но това беше максимумът за него, след като дори и без трафик пред себе си, германецът не успяваше да поддържа темпото на двата болида на \"Мерцедес\". Той правеше обиколки с няколко десети по-слаби от тези на лидерите. За лидерите първите влизания в бокса бяха в 32-ата обиколка, като именно Фетел беше повикан първи при своите механици. Без никакви проблеми двамата пилоти на \"Мерцедес\" спряха в обиколките след него и смениха гумите си с топа \"софт\". Хамилтън беше най-бързи и с по-твърдите гуми, като в заключителните обиколки свали сериозно темпото и дистанцията между него и Ботас намаля. В края на състезанието най-интересно беше около Даниел Рикардо. Австралиецът, който стартира едва 16-и заради наказания за смяна на елементи по задвижващата система имаше най-добрата стратегия. Той остана най-дълго на пистата, а след смяната на гуми беше много бърз. Рикардо изпревари с чиста скорост Кими Райконен и дори започна да притиска Фетел за третото място. Австралиецът направи най-бързата обиколка в състезанието, като освен това направи няколко много атрактивни изпреварвания.      Успехът на Хамилтън на \"Монца\" е негов четвърти, с което той се изравни с Нелсон Пикет. Пред британеца единствен е  Михаел Шумахер , който има пет успеха на легендарната италианска писта. С двойната победа \"Сребърните стрели\" увеличиха аванса си в класирането при конструкторите на 62 точки. Това беше и последното европейско състезание за сезона. Следващият старт е след две седмици на уличното трасе \"Марина бей\" в Сингапур.", "date": "2017.09.03", "title": "Хамилтън взе безоблачна победа на \"Монца\" и вече е лидер в световния шампионат"}
{"url": "http://www.dnevnik.bg/sviat/2017/09/03/3035471_kak_reagiraha_svetovnite_lideri_na_iadreniia_opit_na/", "text": "Лидери от цял свят осъдиха проведения от Северна Корея по-рано днес ядрен тест. Това е шестият ядрен взрив от 2006г. насам и четвъртият при сегашния лидер Ким Чен Ун. В съобщението на Пхенян се каза, че това е  успешен тест на водородна бомба , която може да бъде монтирана на междуконтинентална балистична ракета. Българското външно министерство също остро осъди  опита на Корея . \"Тази поредна тежка провокация е сериозно нарушение на съответните резолюции на Съвета за сигурност на ООН и на споразумението за гаранциите на Международната агенция за атомна енергия. България категорично осъжда подобни действия, които водят до допълнително повишаване на напрежението в региона и представляват заплаха за световния мир и сигурност. Призоваваме Корейската народно-демократична република да прекрати веднъж завинаги своята ядрена и балистична програма по цялостен и необратим начин, изпълнявайки в пълна степен своите международни ангажименти, както и да се ангажира с конструктивен диалог с международната общност за намирането на изход от ситуацията по мирен път\", се казва в съобщението на ведомството. САЩ В поредица от съобщения в социалната мрежа \"Туитър\", американският президент Доналд Тръмп реагира на действията на Корея, информира БНТ.  Той обяви, че думите и действията на Северна Корея, която той определи като \"престъпна държава\", са заплаха за Съединените американски щати. Той определи действията ѝ като \"срам\" за Китай, който се проваля в опитите си да озапти режима, и отбеляза, че политиката на Южна Корея по умиротворяване е провалена, както той сам е отбелязвал. Редица други световни лидери заклеймиха теста, сред тях бяха президентът на Южна Корея Мун Че-и, премиерът на Япония Шиндзо Абе, президентът на Франция Еманюел Макрон и канцлерът на Германия Ангела Меркел. Русия и Китай изразиха голямо безпокойство.  Япония изпрати до Северна Корея решителен и остър протест по дипломатически канали. За това съобщи японският министър на външните работи Таро Коно. \"Това е абсолютно непростимо\", заяи той, цитиран от ТАСС. Южна Корея, Русия и Китай Президентът на Южна Корея Мун Че-и поиска северната им съседка да бъде наказана най-строго заради извършения ядрен опит. Южнокорейските власти са готови да обсъдят разполагането на \"най-мощно тактическо оръжие на САЩ\" на своя територия в светлината на новото ядрено изпитание на КНДР, предаде южнокорейската агенция Ренхап. Сеул ще настоява също за приемане на най-строги санкции срещу комунистическия режим на Севера. Пекин също осъди новия ядрен опит на Северна Корея, като едновременно изисква Пхенян да престане да усложнява обстановката с \"жестове, които не обслужват интересите му\". \"Правителството на Китай изразява категоричен протест\", се казва в декларация на министерството на външните ѝ работи, публикувана на официалната му страница. Русия призова всички страни незабавно да се върнат на масата на преговорите по ядрения проблем на Корейския полуостров, които според нея, са единственият изход от ситуацията.", "date": "2017.09.03", "title": "Как реагираха световните лидери на ядрения опит на Северна Корея (допълнена)"}
{"url": "http://www.dnevnik.bg/sviat/2017/09/03/3034892_vuv_frankfurt_dnes_shte_se_premahne_bomba_sposobna_da/", "text": "Сапьори ще опитат днес във Франкфурт да обезвредят и премахнат авиационна бомба от Втората световна война, която при избухване е способна да срине до земята всичко в радиус от 100 метра, съобщи противопожарната служба. \"В тази бомба има 1.4 тона експлозиви. Проблемът не са само шрапнелите, а и налягането при взривяване, достатъчно за унищожи всички сгради в радиус от 100 метра\", каза началникът на службата Райнхард Рийс. Наоколо има полицейски участък, две болници, важни елементи от транспортната система, както и хранилище на централната банка на страната, в което има златни запаси за 70 милиарда долара. Операцията наложи и най-голямата евакуация на хора след края на войната. Най-малко 60 000 души трябва да напуснат района за срок от поне 12 часа. В петък бе издадена заповед до 8 часа сутринта в неделя всички да се махнат в радиус от 1.5 километра. Който не го стори, ще бъде принудително отстранен от полицията. \"Искаме хората да могат да се върнат в сградите в понеделник сутринта. Това създава много тежка ситуация във Франкфурт\", добави Рийс. В случая се предполага, че става дума за бомба HC 4000 - едно от най-разрушителните оръжия на Кралските военно-въздушни сили, използвани във войната. НС е съкращение на High Capacity, а 4000 е теглото във фунтове (малко над 1814 кг) и обозначава модел с тънък корпус (под 8 мм), позволяващ близо 75% от теглото да представлява експлозив. НС 4000 е цилиндър с диаметър 76 см и дължина 2.24 м, а има и още по-голяма версия от 5400 кг. Нацистите също са използвали нещо подобно - морски мини, които са хвърляни от самолет, поради което наричат оръжието  . Но докато германците са закачали парашут, за да забавят падането и да дадат време на бомбардировача да се отдалечи, британците се е налагало да се спускат на 1600 м и ударната вълна от експлозията опасно е разтърсвала самолета. От 1943г. до края на войната британската авиация е пуснала почти 100 000 такива бомби, като през посленните десетина години HC 4000 бяха открити в Кобленц, Дортмунд и Виченца. При всеки от тези случаи са евакуирани десетки хиляди хора.", "date": "2017.09.03", "title": "Във Франкфурт днес ще се премахне бомба, способна да разруши всичко в радиус от 100 м"}
{"url": "http://www.dnevnik.bg/zelen/2017/09/03/3035214_jult_kod_za_obilni_valeji_i_grumotevici_e_obiaven_za/", "text": "За пет области в страната е обявен жълт код за обилни валежи и гръмотевични бури днес. Това показва справка на сайта на Националния институт по метеорология и хидрология (НИМХ) към БАН, съобщи \"Фокус\". Предупреждението е в сила за областите Видин, Монтана, Враца, Плевен и Ловеч. Ще има значителни валежи от дъжд с гръмотевици. Има условия за градушки. Количества 15-20 л/кв.м, на отделни места и повече. Възможни са локални наводнения, затруднения при шофиране заради намалена видимост и аквапланинг.", "date": "2017.09.03", "title": "Жълт код за обилни валежи и гръмотевици е обявен за пет области днес"}
{"url": "http://www.dnevnik.bg/bulgaria/2017/09/03/3033582_ot_gdbop_sa_proverili_14_zaplashitelni_posta_vuv/", "text": "Главна дирекция \"Борба с организираната престъпност\" (ГДБОП) е извършила осем проверки за отправени заплахи срещу граждани и обществени личности чрез използване на ресурси от интернет пространството, до юли на тази година проверките са шест. Това се разбира от отговор на дирекцията след запитване на \"Дневник\". \"Установяването на лицата, стоящи зад \"виртуалните самоличности\", от които са изпращани заплахите и които извършват престъпления чрез глобалните компютърни мрежи или компютърни системи е във функционалните задължения на сектор \"Киберпрестъпност\" при ГДБО\", посочва още дирекцията. Повод за запитването стана информацията, че мъж е бил привикан от антимафиотите заради негова публикация в социалната мрежа \"Фейсбук\", която те са приели за заплаха към премиера Бойко Борисов и призив към бунт. За случая съобщи самият Васил Коцев в средата на август. Той обаче не цитира точно публикацията си през април, заради която е бил разпитан като вместо оригиналната - \"До Бойко, това, което вършиш, ще те изхвърли не само от властта, а и ще ти отрежем главата! Това ли целиш! Българите да хванат пушките и ножовете! Денят идва!\", той написа, че са го разпитвали за статус със съдържание: \"Борисов, времето ти свършва, идва времето на народната любов с пушки и сопи\". ГДБОП отговарят на въпросите на \"Дневник\", че проверката срещу Коцев е започнала след постъпил сигнал от друга служба за сигурност. В сигнала имало данни за установени коментари от трима потребители на социалната мрежа \"Фейсбук\", които съдържали заплахи за извършване на престъпление срещу премиера. В сигнала са били посочени данни за двама от потребителите, единият от които е бил Васил Коцев, а третият потребител не бил установен. Лично премиерът Борисов се извини  за случая на проверявания Коцев и заяви, че някой път полицаите се престаравали. \"Ей сега се карах тука и на полицаите, някой път се престарават и то става не само мечешка услуга, става да те е срам\", коментира тогава Борисов от Пловдив. Как юристи коментираха случая четете  тук . ", "date": "2017.09.03", "title": "От ГДБОП са проверили 14 заплашителни постa във \"Фейсбук\""}
{"url": "http://www.dnevnik.bg/sviat/2017/09/03/3035300_dva_trusa_v_severna_koreia_signalizirat_za_shesti/", "text": "Две земетресения много близо до земната повърхност бяха регистрирани тази сутрин в Северна Корея и почти сигурно това означава, че страната е извършила шести ядрен опит от 2006г. насам. Според властите в Токио това е било изпитание на ядрено оръжие. Това става в нарушение на няколко резолюции на Съвета за сигурност на ООН, въпреки критиките от всички страни и часове след телефонен разговор на президента на САЩ Доналд Тръмп с японския премиер Шиндзо Абе за \"ескалираща ядрена криза\". Предполагаемият тест съвпада и с началото на годишната среща в Китай на държавните лидери на страните от БРИКС. Сеизмологичната служба на Китай съобщи за два труса с почти едни и същи координати. Първото е бе определено като \"предполагаема експлозия\", а второто - 8 минути по-късно на дълбочина от нула километра - като \"свличане\". \n     Американският геофизичен институт определи първото на дълбочина 10 км с епицентър на около 75 км северозападно от Кимчек и с предположение, че причината е ядрено устройство. По преврарителна оценка първият трус е от 6.3 по скалата на Рихтер, а вторият - от 4.3. Очевидци от граничния китайски град Янджи разказват, че земетресението е продължило около 10 секунди, последвано от вторичен трус. При предишния ядрен тест през септември американският геофизичен институт измери магнитуд от 5.3. Неотдавна държавната новинарска агенция на Пхенян съобщи, че има \"изцяло произведена в КНДР водородна бомба\", както и че може да я монтира на ракета. Мнозина военни анализатори се съмняват в това и смятат, че по-скоро става дума за по-съвършена атомна бомба. Агенция KCNA разпространи снимки на севернокорейския лидер Ким Чен Ун да разговаря с ядрени специалисти до устройство от две части и схема на балистична ракета с далечен обсег \"Хуасонг-14\". Ли Чжу Джен от южнокорейския Институт за наука и технологии коментира, че това прилича на термоядрена бойна глава. Пхенян говори за водородна бомба от януари миналата година, но няма фактологично потвърждение за това. През 2016г. странана извърши два ядрени опита, последният от които бе през септември. Последваха изпитания на ракети, включително провокативното преминаване на една от тях във вторник над Япония. Японски представител каза, че в снощния телефонен разговор между Тръмп и Абе американският президент е казал, страната му е 100% с Япония и че е необходимо още по-тясно сътрудничества между двете държави, както и с Южна Корея.", "date": "2017.09.03", "title": "Два труса в Северна Корея сигнализират за шести ядрен опит"}
{"url": "http://www.dnevnik.bg/sport/2017/09/03/3035306_federer_i_nadal_se_klasiraha_za_osminafinalite_na_us/", "text": "Роджър Федерер преодоля проблемите, които имаше от началото на турнира и изигра най-силния си мач на  US Оpen  до този момент, за да победи Фелисиано Лопес с 6:3, 6:3, 7:5. Швейцарскит ветеран, който мина през два петсетови сблъсъка до този момент, сега нямаше никакви проблеми в третия кръг.  Лопес  не успя да го затрудни, а в първия сет Федрер вкара 77% от първия си сервис, което се оказа и ключово. Той проби съперника при 3:2 в своя полза и до края на сета просто поддържаше разликата. Федерер записа и знаменито постижение, като се нареди на второ място по най-много асове, изпреварвайки досегашния №2 Горан Иванишевич. Във втория сет Лопес имаше две възможности за пробив, но не успя да се възползва от тях. Това го обезвери и той се предаде лесно. Най-оспорвано беше в третия сет, когато испанецът успя да се върне от 1:3. Той проби  Федерер , за да върне интригата, но силите му не стигнаха за нещо повече от достойно представяне и 5:7. На осминафиналите швейцарецът ще срещне Филип Колшрайбер. Германецът има 11 загуби от 11 мача с Маестрото. Доста по-големи проблеми имаше световният №1  Рафаел Надал . Той се нуждаеше от 3.20 часа, за да се справи с Леонардо Майер от Аржентина 6:7 (3), 6:3, 6:1, 6:4. Първият сет беше много слаб за Надал, който имаше големи проблеми с форхенда си. Наложи се испанецът по-често да търси завършващи удари на бекхенд, което определено не е силното му оръжие. Това показа на Майер, че съперникът му е разколебан. С много упорита работа аржентинецът успя да измъкне първата част, с което и изнерви Надал. Той продължи да диктува нещата до 2:1 в своя полза във втория сет, когато стигна и до две точки за пробив. Тогава Надал показа гения си, измъквайки частта, а с това се върна и тонуса му. При 3:3 Матадора измъкна 14-минутен гейм, с което проби съперника си, след което го затвърди и направи нов пробив, за да спечели и сета. Следващите две части бяха спечелени експресно бързо от Надал и той бързо забрави за проблемите. \"Не бях на ниво и дадох прекалено много възможности за пробив, при това рано в мача. Борих се и мисля, че показах характер, след което подобрих играта си\", каза Надал. Той изтъкна факта, че трябва да подобри форхенда си, който го предаде в мача. В следващия кръг Надал ще се срещне с Александър Долгополов от Украйна.", "date": "2017.09.03", "title": "Федерер и Надал се класираха за осминафиналите на US Open"}
{"url": "http://www.dnevnik.bg/intervju/2017/09/03/3034852_iana_aleksieva_detski_psiholog_otklonihme_se_ot/", "text": "Ч Според детския психолог и изпълнителен директор на Асоциация \"Родители\" Яна Алексиева подобно разделение на децата на богати и бедни наистина не е удачно, но има далеч по-важни въпроси, свързани с учебниците и ролята им в образованието от този.  - Бих я разгледала от две гледни точки. Едната е по-скоро психологическата и посланието, което се подава от това разделение. И другата е въпросът дали изобщо има смисъл от това, което се прави. От образователната гледна точка за мен не е важно дали учебникът ще бъде-черно бял или цветен. Важното е какво е съдържанието.и как то се адаптира и става модерно за децата ни. Това е нещо, което от много години говорим и сегашния спор пак е изместване на фокуса от важното. От психологическа гледна точка, определено не мога да подкрепя нещо подобно, защото посланието, което доста легитимно заявява, че едните хора с възможности ще купят едните учебници, пък тези без - черно-белите, много бързо би разделило децата. Плюс това говорим за една доста критична възраст, в която се опитваш да се доказваш пред връстниците си, да намериш мястото си. Ние като възрастни трябва да мислим как да подкрепяме децата в този им път, а не да ги възпрепятстваме. Факт е, че и сега го има проблемът за деца, които не могат да си купят учебниците и си ги набавят по някакъв друг начин или ги ксерокопират. Но от друга страна пък, много добре знаем, че учебниците след осми клас и в момента не се купуват особено, защото децата не виждат смисъл в тях, най-вероятно и родителите им, както и част от учителите. Това е сигнал да се питаме въобще какъв е смисълът и целта на учебника в този етап. - Сериозна е. Мисля, че ние всички го виждаме това в обществото си и около нас, и то не защото децата ни са някакви меркантилни същества, които измерват всичко с пари, а защото това е един от най-първите белези, по които се разпознават като хора, като интереси и като визия. Колкото и да е развито абстрактното им мислене на 13-14 вече, материалните неща са това, по което се идентифицират, и предметите, които ги заобикалят, са им интересни. Това е логично и всяко поколение е минало през този етап. Освен това на 13 те вече са тийнейджъри и тогава връстниците стават изключително важна част от живота. Ако в по-ранна възраст те не се оглеждат толкова помежду си, на 13 това вече е нормално. И ако няма родители и учители, които да водят смислен диалог по тези теми, не само за учебниците, има риск да се стигне до по-сериозни ситуации на конфликти между тях и до отделяне на деца като аутсайдери. - Мисля, че учебникът сам по себе си не е най-голямата тема. Дори ми се струва, че отделихме прекалено много внимание на тази идея. Важното нещо е средата. Естествено, че ако едно дете бъде поставено в ситуация, която очевидно се легитимира дори през учебниците му, че родителите му нямат голяма финансова възможност, другите биха могли по някакъв начин да използват това. В никакъв случай обаче не казвам, че това би могло да бъде повод за агресия, но би могло да изолира едно дете. - Самият учебник не би му се отразил толкова пагубно, колкото всички останали фактори. Защото ако наистина приемем, че тези учебници са направени, за да са по-евтини, детето, живеейки в семейство със затруднения - което в България можем да кажем, че е достатъчно сериозен процент - то до осми клас е живяло в подобни условия и със сигурност знае какво е да нямаш някакви неща. Препотвърждаването с още един предмет няма как да повлияе толкова, то няма да бъде отключващата ситуация, че това дете да най-после да го почувства, но ще е поредното нещо. Разбира се, цялата тази тема би могла да се формулира по друг начин и въобще да не си говорим за черно-бели учебници, а просто да се помисли защо всички учебници не изглеждат еднакво и не са по-достъпни. Въпросът е към издателствата. Изобщо темата за учебниците е голяма. Например от първи до седми клас голяма част от учебниците се водят безплатни, но с тях вървят учебни тетрадки, които не са. Цялостно трбва да се помисли какво би трябвало да се направи с учебниците. А ние в асоциацията от години казваме, че на учебника не би трябвало да му се обръща толкова много внимание в учебния процес, защото той би трябвало да е просто едно помагало и една основа, върху която детето и учителят да могат да стъпят. Но не да е основният фокус в цялото учене, както е в момента. - По някаква причинна се опитваме да я превърнем в изключително голяма роля не само за учениците, а и за учителите и за министерствата, за всички. Но реалността е, че един учебник наистина би трябвало да е встрани, нещо допълнително от ученето. Един учебен процес можед а се случва прекрасно и без учебник. Познавам много учители, които когато не харесват някой учебник, правят фантастични неща без него. - Важното е доколко съдържанието възпитава умения у децата и ги учи на функционална грамотност, за която говорим от сигурно вече десет години и всяка година се учудваме, че я нямат. Изключително е важен подходът, по който се работи с децата. Също и дигитално-медийната грамотност, която продължава да бъде измествана от фокуса. Това не означава работа с интернет, а означава децата да имат много други умения, които не получават в училище. И затова учебникът е като черешката на целия проблем, за който от толкова години си говорим - за училището и образованието и въобще какво дава училището, и че то не би трябвало да бъде един паралелен свят, в който всъщност децата прекарват почти целия си ден и голяма част от живота си, а да усещат смисълът и практичността от това, че ходят на училище, да имат мотивация. - Това със сигурност е бъдещето, но трябва да му се отдели време. Като организация на родители и с други неправителствени организации в сектора обсъждахме, че стъпките, които се правят в тази посока, трябва да бъдат добре обмислени, последователни и да им се даде време. Напоследък забелязваме много предприети стъпки, което от една страна е чудесно, защото има движение, обаче е по-лошо, когато се предприемат без да са обмислени. За електронните учебници е необходимо добре да се прецени как да се направят, как биха били полезни на децата, как учителите ще се подготвят да работят с тях, защото така или иначе е част от бъдещето ни.", "date": "2017.09.03", "title": "Яна Алексиева, детски психолог: Отклонихме се от важните въпроси за учебниците"}
{"url": "http://www.dnevnik.bg/bulgaria/2017/09/03/3035080_dvijenieto_v_chast_ot_sofiia_i_kum_troian_shte_e/", "text": "Международната колоездачна обиколка на България стартира на 3 септември и ще продължи до 9 септември. Тя е 66- та поред, а МВР ще предприеме всички необходими мерки за гарантиране на безопасността на участниците, увериха от ведомството. Пътна полиция е създала временна огранизация на местата, където ще премине колоната. Стартът е в 12.30 ч. от площад \"Народно събрание\" в столицата, след това ще се отправи по ул.\"Дунав\", ул.\"Московска\", бул. \"Мадрид\", бул. \"Ботевградско шосе\", околовръстния път, следват село Долни Богров, градовете Долна и Горна Малина, селата Негушево, Осоица, Саранци, Долно Камарци, Челопеч, градовете Златица, Пирдоп, Клисура, селата Розино, Кърнаре и ще финишира в град Троян. По предварителни данни, около 13 часа, колоната ще напусне столицата и ще е на разклона Варна-Бургас до село Долни Богров. От този час състезателите ще се отправят по Подбалканския път. Около 14.30 часа се очаква колоездачите да преминат през Златица; приблизително около 16 часа през Кърнаре; а финалът в Троян - около 16. 30 часа. След Троян през следващите дни до 9 септември участниците ще се отправят към Плевен, Свищов, Елена, Ивайловград, Стара Загора и Пловдив.", "date": "2017.09.03", "title": "Движението в част от София и към Троян ще е затруднено заради колоездачната обиколка"}
{"url": "http://www.dnevnik.bg/gradska_sreda/2017/09/03/3034801_sofiiskiiat_bul_praga_otvaria_za_dvijenie_dnes/", "text": "От днес се възстановява движението на автомобили и на градския транспорт по столичния бул. \"Прага\". Столичната община предвиждаше  ремонтът да бъде удължен до 7 септември , но след като към края на август  Министерството на културата разреши паветата по него да бъдат заменени с асфалт , започна полагането на новата настилка. Булевардът бе изцяло асфалтиран в петък, но през вчерашния ден там се полагаше пътна маркировка, пешеходни пътеки и се оформяха зоните на спирките на градския транспорт. Въпреки отварянето на булеварда, работата там не е напълно завършена. В следващите дни ще се изграждат нови тротоари от двете му страни. Продължава цялостния ремонт на бул. \"Шипченски проход\", в участъка от бул. \"Асен Йорданов\" до ул. \"Иван Димитров - куклата\". Работи се по пътното платно в посока ж.к. \"Дружба\", оформят се нови бордюри, шахти за подземна инфраструктура, поставя се ново осветление. Предвижда се ремонтът там да приключи преди 15 септември, казват от общината.", "date": "2017.09.03", "title": "Софийският бул. \"Прага\" отваря за движение днес"}
{"url": "http://www.dnevnik.bg/bulgaria/2017/09/03/3034920_curkvata_v_berende_-_800_godini_istoriia_v_debrite_na/", "text": "Доскоро храмът \"Свети Петър\"* в село Беренде, община Драгоман, бе тясно известен сред специалистите и любителите на средновековните църкви, духовници от Софийската митрополия и местните хора, чиято гробищна църква е бил през последните 800 години. В понеделник обаче директорът на Националния исторически музей Божидар Димитров лансира нова идея - целият храм, паметник на културата от национално значение,  да бъде повдигнат и пренесен в София , защото е на \"много трудно за реставрация място\". Според Димитров  нямало значение чий е храмът , защото така щял да бъде \"на целия български народ\". А ако преместването не станело, \"имало и други неща да се правят\". Параклисът със запазени цялостни стенописи съхранява историята за художествения и социален живот от времето на цар Иван Александър   , запазил е един от малкото образи от този период на Константин Кирил Философ и е свързан в исторически контекст с множество средновековни паметници в региона – като рушащата се църква \"Св. Николай\" в село Калотина или Погановския манастир на километри от границата на България и Сърбия. Получил е място в списъка за паметници на културата от национално значение. Издържал е на традиционното за България институционално безхаберие и неангажираност, преживял е разрушаване на покрива, нарушаване на автентичния вид на фасадата, иманярски набези в олтара, краеведски \"прочити\" на историята си и тотална липса в публичните общински регистри. И въпреки огромната му стойност - сравнявана от историци с Боянската църква заради запазените стенописи - В така наречения от Божидар Димитров дол, в който е църквата, на брега на Нишава, се намира и още една, друга, България, тя може и да не намери място в музея, но е важно да бъде разказана.  Венцислав Аспарухов, с корени от село Беренде, учредител на фондация \"Беренде\" и на местното църковно настоятелство има съгласуван с Националния институт за недвижимо културно наследство (НИНКН) проект за частично възстановяване. От 2007 година, когато медния обков на стрехите е откраднат, той се опитва да достигне институционално внимание и да спаси храма от разграбване и разрушение. При инцидента автентичните покривни плочи са разместени и църквата се е нуждае от спешен ремонт за спасяването на стенописите. Венцислав Аспарухов започва да организира местните хора, търсейки съдействие от общинска и държавна власт, но десет години по-късно решение няма. \"Като учредител на фондацията и църковното настоятелство, внесох проект за възстановяване на покрива в НИКНКН за одобрение, там проектът престоя една година. Междувременно се установи, че проектът няма как да се съгласува цялостно, тъй като Предписанието на НИНКН включва спешен ремонт на покрива, дренаж около църквата и плочник, за да се оттича дъждовната вода. Миналата година се намира дарител, готов да финансира изграждането на ремонтно скеле и временен покрив за ремонт на оригиналния, но строителното разрешение отново удря на камък заради липсващата в общинските регистри църква. \"Така, въпреки разрешението на Министерството на културата за ремонт на покрива, то нямаше как да се случи легално. Това изцяло възпира църковното настоятелство да извади и документ за собственост на храма, принадлежащ на общността и енорията си. Друга пречка за възстановителните намерения към църквата, е, че обектът няма право да получи финансиране по европейска програма като например Програмата за развитие на селските райони, тъй като е паметник на културата от национално значение\", казва Аспарухов. макар в него отдавна да не се правят богослужения. Двама нейни представители - новият протосингел архимандрит Василий и ставрофорния иконом Ангел Ангелов, духовен надзорник, заявиха пред \"Дневник\", че междувременно преди няколко години митрополията е направила дренаж около църквата по немска технология, укрепила и покрива. Намеренията на Божидар Димитров първият окачестви като лична реклама и вдигане на рейтинг. \"И аз искам параклис и свещеник на всеки космически кораб, но това е просто идея\", пошегува се архимандритът. Духовният надзорник беше по-мек. \"Браво на Божидар, че се е сетил за нея, но и ако знае как ще стане, защото в България такива грандиозни проекти не са чак толкова сполучливи.\" Според отец Ангел Ангелов \"Свети Петър\" съперничи на Боянската църква, а стенописите са изключително ценни, но мястото е много влажно и отдалечено. \"Ако се гарантира, че храмът може да бъде експониран и запазен напълно, което е много трудно, нямам нищо против да бъде преместен и посещаван от повече хора. Наистина това е една перла.\" Ангелов твърди, че общината е съдействала на митрополията за ремонта, но призна, че е направен \"Макар че не е редно, беше наложително да се направи, нямаше покрив и просто можеше да се навреди на стенописите\", обясни той. И подчерта, че намеса по вътрешността на сградата не е имало. По негова информация последната реставрация на стенописите е от 1982 г. Сега, според архимандрит Василий, Асоциацията на реставраторите е предложила да направи проект. Колкото до Венцислав Аспарухов, той смята, че няма значение кой ще реставрира храма, стига всичко да бъде по предписанията на НИНКН, а църквата да остане в Беренде.\"Всяка една църква е собственост на хората от определената енория и храмът им принадлежи. За себе си тълкувам този опит като опит за присвояване. Отделно считам едно потенциално разглобяване за разрушаване, а последвалото бутафорно възстановяване би доунищожило паметника\", каза той. \"Да, село Беренде, се обезлюдява, но не са ли обезлюдени всички села в България. Именно заради обезлюдяването аз търся съдействие за опазването и съхраняването й, за да привличаме хора към мястото и към региона. \"Св. Петър\" е гробищна църква и от нейното построяване, почти до 80-те там са погребвани нашите предци и близки. Нашата църква е източник на духовна връзка и не мога да си я представя като музеен експонат.\" В случая Възгледът на историците съвпада с този на местните хора. \"Историческият контекст е онова, което осмисля и придава истинската стойност на всички малки църкви в Западна България от този период. Всички те се намират в умиращи села, но погледнати от ъгъла на историята, те са били част от виртуална общност от храмове на една обща, православна държава, обща за българи, сърби, власи и гърци през периода на османската власт. Не можем и не трябва да искаме да разрушим този свят, в който принадлежим от векове\", смята доц. Светлана Иванова от Историческия факултет на СУ \"Св. Климент Охридски\".  \"В историографията за културата на християнската общност след падането под османска власт ясно се казва, че центъра на книжовноста се измества от Източна към Западна България. Факт е, че западните български земи съхраняват в църковно-манастирска мрежа българската книжовност и култура. И голямото възстановяване на църковния и православно-славянския духовен живот се случва именно в тази географска област от края на ХV в.Църквите и манастирите у нас от времето на Второто царство имат своя специфика тъкмо поради контекста на мястото на своето възникване. Тези малки провинциални паметници са ключови в своята съвкупност\", посочи тя пред \"Дневник\". ", "date": "2017.09.03", "title": "Църквата в Беренде - 800 години история в дебрите на \"опазване на наследството\""}
{"url": "http://www.dnevnik.bg/sport/2017/09/03/3035321_djeims_hardun_shte_dari_1_milion_dolara_za/", "text": "Лидерът на \"Хюстън рокетс\" Джеймс Хардън ще помогне на пострадалите от  урагана \"Харви\" . Природното бедствие причини огромни щети на щата Тексас, а хиляди хора са засегнати, като изгубиха домовете си. Гардът на \"ракетите\" заяви, че ще дари 1 милион долара на града. Звездата от НБА е роден в Лос Анджелис, а след това е учил в университет в Аризона, но смята Хюстън за свой дом. Президентът на САЩ  Доналд Тръмп  също обеща да даде 1 милион долара от личното си богатство, а същите суми ще дарят и актьорите и носители на \"Оскар\" Сандра Бълок и Леонардо Ди Каприо. Ураганът Харви, най-силният, ударил САЩ от повече от 10 години, премина по крайбрежието на Тексас в края на миналата седмица. Интензивният вятър и дъжд унищожи десетки хиляди къщи и постройки и предизвика огромни наводнения. Жертвите са над 40, а щетите от природното бедствие се оценяват на повече от 60 милиарда долара.", "date": "2017.09.03", "title": "Джеймс Хардън ще дари 1 милион долара за пострадалите от \"Харви\""}
{"url": "http://www.dnevnik.bg/sviat/2017/09/03/3035345_severna_koreia_potvurdi_che_e_izvurshila_nai-moshtniia/", "text": "Северна Корея потвърди, че в неделния следобед е извършила ядрен опит и според първите анализи това е най-мощното устройство за военни цели, изпробвано в страната. В съобщението се казва, че това е успешен тест на водородна бомба, която може да бъде монтирана на междуконтинентална балистична ракета. Пхенян и преди е обявявал изпробване на водородна бомба, която е в пъти по-мощна от традиционната аточна бомба, но не е предоставял доказателства за това. \n     Новината бе разпространена от националната телевизия в Пхенян, а фактът, че това стана толкова скоро след експлозията се възприема като послание колко важно е това за режима. Това е шестият ядрен взрив от 2006г. насам и четвъртият при сегашния лидер Ким Чен Ун. Изстрелването на ракета през въздушното пространство на Япония във вторник бе потвърдено 24 часа по-късно. Японската метеорологична агенция първа обяви, че   местно време са предизвикани от ядрен опит. Представител на агенцията каза на пресконференция, излъчена по националната телевизия, че магнитуд 6.3 показва, че ефектът от взрива е 10 пъти по-силен от този при предишния ядрен тест през септември. Тогава трусът бе от 5.3 степен, а експерти казваха, че вероятно използваното устройство е с мощност с еквивалент от 10 килотона. Пхенян твърди, че не изпусната радиация и няма заплаха за околната среда. Но при ядрен опит винаги се изхвърлят в атмосферата радиоактивни изотопи и специални самолети, базирани в Япония ще прелетят над района, за да уловят за анализи такива частици. Предварителните оценки, основани на силата на земетресението, са, че взривеното устройство е с мощност около 100 килотона, което е приблизително 5 пъти повече от бомбата, хвърлена от САЩ над Нагасаки през август 1945г.", "date": "2017.09.03", "title": "Северна Корея потвърди, че е извършила най-мощния досега ядрен опит"}
{"url": "http://www.dnevnik.bg/bulgaria/2017/09/03/3035071_iordan_stoev_kandidat_za_sudebniia_suvet_ot_patriotite/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. \"Дневник\" представя 18-те кандидати през техните концепции и имотните декларации. След представянето на кандидатите на ГЕРБ, БСП, ДПС следва представяне на номинациите на \"Обединени патриоти\". Те са двама -  адвокатът Боян Новански  и заместник-шефът на Софийската апелативна прокуратура Йордан Стоев. Стоев е предложение лично на лидера на \"Атака\" Волен Сидеров. Той е завършил Академията на МВР и започва кариерта си като следовател. За шест години между 1994 и 2000 година напуска системата и става адвокат, след което отново се връща като следовател. Две години по-късно е повишен като прокурор в Софийската апелативна прокуратура. През 2011 г. става зам.-админстративен ръководител, а от април 2013 г. до края на годината е изпълняващ длъжността шеф на същата структура, после отново е зам. апелативен прокурор на София, на който пост е и до момента. Стоев стана известен с отказа си да разследва депутата от ДПС Делян Пеевски по сигнал на \"Протестна мрежа\".  Сигналът бе за организирана престъпна група, съвместно с Цветан Василев и Николай Бареков, за разминаване между декларираното и фактическото имотно състояние на депутата от ДПС Делян Пеевски, за големия брой кредити към свързани лица, отпускани от вече фалиралата КТБ, и т.н. Тогава той прие, че жалбата на организацията срещу отказа на обвинителя от градската прокуратура Боряна Бецова да разследва Пеевски е неоснователна. Стоев бе и един от двамата прокурори, специално пратени в Пловдив за делото по искане на прокуратурата за отстраняване на Иван Тотев от кметската му длъжност. Повече четете  тук .", "date": "2017.09.03", "title": "Йордан Стоев, кандидат за съдебния съвет от Патриотите: Трябва специален фонд за поощряване на магистрати"}
{"url": "http://www.dnevnik.bg/sviat/2017/09/03/3034794_shulc_ima_posleden_shans_da_nadvie_merkel_v/", "text": "Германският канцлер Ангела Меркел и главният ѝ съперник - социалдемократът Мартин Шулц, се изправят един срещу друг в неделя в единствения си телевизионен дебат преди парламентарните избори в страната този месец. Това може да се окаже последният шанс на Шулц да намали голямата преднина на канцлера в социологическите анкети, пише агенция ДПА, цитирана от БТА. Очаква се между 15 и 20 млн. хора да гледат 90-минутния дебат, който ще е петият поред между лидери на германските партии и ще бъде предаван по четири телевизии. Шейсет и една годишният Шулц може само да спечели от 90-минутния диспут. Бившият председател на Европейския парламент е смятан за по-добър оратор от Меркел.  Проучване, оповестено във вторник от обществената телевизия А Ер Де, констатира, че 64 на сто от избирателите очакват Меркел да спечели дебата. Само 17 на сто очакват Шулц да излезе победител. След 12 години на власт обаче Меркел може само да загуби. Предизборните дебати по света често водят до отслабване на позициите и загуба на авторитет на ръководители на правителства. Въпреки това много анализатори са скептично настроени дали дебатът, който ще бъде воден от четирима добре известни телевизионни журналисти, ще доведе до каквато и да е драматична промяна в нагласите на избирателите.  \"Предишни дебати показват, че голяма част от зрителите вече имат предпочитание към един или друг кандидат и подхождат много избирателно към дискусията\", каза пред ДПА Матиас Юнг от манхаймската социологическа агенция \"Форшунгсгрупе Вален\". Темите Няколко спорни теми, като например еднополовите бракове, отпаднаха от предизборния дневен ред, а много от темите, които вероятно ще бъдат повдигнати, вече са били дискутирани по време на доста вялата кампания. Сред тях са: политическото влияние на националната автомобилна индустрия в светлината на скандала за дизеловите емисии; следизборните коалиционни варианти; бежанската криза; тероризмът и обществената сигурност. Международните теми могат да включат: Русия и Украйна; бъдещите реформи в ЕС, как да се подхожда към президентите на САЩ Доналд Тръмп и на Турция Реджеп Ердоган, който редовно си позволява остри нападки срещу Германия.  Шейсет и три годишната Меркел тази седмица отхвърли твърденията, че се е опитвала да постави условия за формата на неделния телевизионен дуел, и каза, че го очаква с нетърпение. Шулц е настроен борбено. \"ХДС, т.е. Ангела Меркел, има концепция. Ние също имаме концепция за бъдещето на следващото поколение на тази страна\", каза той пред ДПА.  С навлизането на кампанията в последните ѝ седмици Шулц засили атаките си срещу Меркел и заяви в телевизионно интервю миналия уикенд, че Меркел е загубила връзка с избирателите и се е огънала пред натиска на Ердоган. \"Все повече и повече хора забелязват колко откъсната от реалността е тя\", посочи Шулц в неделя по телевизия А Ер Де. \"И нейното високомерие ще мобилизира моите избиратели\", каза бившият председател на Европарламента. Меркел запазва преднина ГСДП се радваше на скок в подкрепата при социологическите сондажи през януари, след като партията избра Шулц за съперник на Меркел, който до я свали на изборите. Но германската икономика върви добре и анкетите започнаха да показват, че главните теми в кампанията на ГСДП - образованието, научните изследвания, развитието на инфраструктурата и социалната справедливост, поне засега не въодушевяват особено избирателите.  В същото време тандемът ХДС/ХСС, изглежда, засега успява да създаде на Меркел имидж на изпитан и надежден лидер в един смутен свят, чиито проблеми са изострени заради непредсказуемия Бял дом, британското напускане на ЕС и глобални заплахи като Северна Корея.  Предизборно проучване, оповестено тази седмица от берлинската социологическа агенция \"Форза\", констатира че ХДС/ХСС получава 38 процента подкрепа, а ГСДП само 24. 48 на сто от анкетираните казват, че биха подкрепили Меркел, ако трябва да избират пряко канцлера на страната, а само 23 процента са отговорили, че биха предпочели Шулц за лидер на най-голямата европейска икономика. Сега Шулц възлага надеждите си на предстоящия дебат, за да убеди част от почти 50-те процента избиратели, които казват пред социолозите, че все още не са решили как ще гласуват на на 24 септември.  \"Изобщо не съм изнервен,\" каза Шулц в интервю за в. \"Билд\", проведено след публикации в медиите, според които предшественикът му като лидер, външният министър Зигмар Габриел, е изоставил всяка надежда за победа на ГСДП. \"Успешният дуел може да създаде тласък,\" каза той в отделно интервю за вестникарската група RND. В опит да привлече младото поколение Шулц каза за \"Билд\" и че най-голямата вътрешнополитическа разлика между него и Меркел е в пенсионната политика. \"Онези, окито са на около 40, ще са част от поколение, което плаща все по-високи осигуровки и накрая получава най-ниската пенсия в историята на пенсионното осигуряване.\"", "date": "2017.09.03", "title": "Шулц има последен шанс да надвие Меркел в телевизионен дебат"}
{"url": "http://www.dnevnik.bg/sport/2017/09/03/3035338_futbolnite_nacionali_izlizat_sreshtu_holandiia_za_da/", "text": "Националният отбор по футбол се изправя срещу Холандия в мач, който може да има огромно значение за крайното класиране в световните квалификации. След  успеха с 3:2 над Швеция  преди няколко дни футболистите на Петър Хубчев отиват в Ниската земя със самочувствие на състав, който може да се бори с големите. Психологическото предимство е на страната на българския отбор, който през месец март  победи Холандия с 2:0  в София. За сметка на това \"лалетата\" загубиха с 0:4 от Франция. С успеха си над Швеция България завърза още повече интригата за второто място в група А, като в момента ситуацията е следната. Скандинавците имат 13 точки, България – 12, а Холандия е с 10. Днешният съперник също не се намира в много добра форма, като в последните си седем домакинства \"лалетата\" са загубили три пъти. Новините България излиза без централния защитник Божидар Чорбаджийски, който има натрупани жълти картони. Бранителят остана в София, а се очаква неговото място да заеме Георги Терзиев от \"Лудогорец\". По всяка вероятност Петър Хубчев няма да прави проблеми, ако някой от играчите му няма здравословни проблеми. През март специалистът победи Холандия, благодарение на скорост в атака, когато Спас Делев вкара два гола. Сега се очаква България отново да заложи на триото Манолев,  Ивелин Попов , Георги Миланов, което имаше успех с Швеция. Холандският отбор ще бъде без две от основните си фигури.  Робин Ван Перси , който се завърна в националния получи контузия срещу Франция. Халфът Кевин Строотман е наказан заради червен картон. Селекционерът на \"лалетата\" Дик Адвокаат разкри, че ще направи две промени сред титулярите, като освен Строотман днес няма да започне и Тимъти Фосу Менса. От първата минута на \"Амстердам арена\" ще излязат Кени Тете и Тони Вилхена. Традициите Българският отбор повиши много представянето си в последните месеци и с победите над Холандия и Швеция в София увеличи шансовете си да стигне до  бараж за световното първенство . Сериозният проблем на тима обаче си оставят гостуванията. България няма успех навън от 12 юни 2015 г., когато надви с 1:0 Малта с гол на Ивелин Попов. От този двубой насам националите са в серия от пет поредни загуби в квалификации при голова разлика 2:14. Малкo облекчение е, че в исторически план Холандия е един от \"удобните\" съперници на българския отбор. Националите имат положителен баланс срещу \"лалетат\" – 5 победи, два равни мача и четири загуби. Последното поражение дойде в европейска квалификация преди 10 години, когато треньор беше Христо Стоичков. Освен това България победи Холандия при последното си гостуване с 2:1, макар и в контрола през 2012 г. Друг положителен аспект е фактът, че откакто Петър Хубчев застана начело България бележи. Досега националите не се разписаха единствено при гостуването на Швеция (0:3 в Солна), но в останалите пет срещи вкара поне по веднъж. Треньорите Селекционерът на българския отбор  Петър Хубчев  си пожела нов силен мач на възпитаниците му, но категорично заяви, че съставът не може да се поддава на емоциите. \"Ние не си правим никакви илюзии, ама никакви. Не сме сила, че да се поддаваме на настроения, очаква ни много тежък мач. Във футбола често става така- да се поддадеш на еуфорията. Затова основната ми роля е да убедя играчите, че победата онзи ден ще има малка роля утре\", каза специалистът. Той опита да свали напрежението от футболистите си, като за пореден път каза, че не бива да се правят сметки за класиране. \"При нас нещата са малко по-спокойни в сравнение с Холандия за това дали ще отидем в Русия. Ако не се класираме, ще съжаляваме и ще си направим изводите, но пък това няма да ни е за първи път. Ние сме по-освободени психически в сравнение със съперника и се надяваме това да е нашето предимство\". Опитният  Адвокаат  от своя страна се надява тежкото поражение от Франция да не окаже влияние върху \"лалетата\". Холандия не се класира на последното европейско първенство, а сега отборът е изправен пред нов неуспех. \"Домакини сме и се нуждаем от задължителен успех. Бяхме малко разглезени от успехите на националния отбор в последните години. Ситуацията е такава, че все още имаме шансове да се преборим за място за Русия. За всеки един това е мечта, защото участие на Световно първенство е нещо незабравимо\", каза още Адвокаат. Двубоят е тази вече от 19.00 ч. и ще се излъчва пряко по БНТ1.", "date": "2017.09.03", "title": "Футболните национали излизат срещу Холандия, за да сложат край на негативна серия в гостуванията си"}
{"url": "http://www.dnevnik.bg/bulgaria/2017/09/03/3035215_nai-chetenoto_v_dnevnik_-_vakanciite_na_uchenicite_i/", "text": "В края на седмицата \"Дневник\" представя традиционната класация на десетте най-четени статии. Класацията е към 19 ч. в събота, 2 септември. 1.  Мъж направи карта на градския транспорт на София  - 24 459 прочитания 2.  Окончателният график на ваканциите през учебната 2017/2018 година  - 17 811 прочитания 3.  \"Епъл\" представя новия \"Айфон\" на 12 септември  - 17 268 прочитания 4.  Защо властта подгони зелените  - 16 295 прочитания 5.  10 начина, по които роботите ще променят всекидневието в идните години  - 15 183 прочитания 6.  Унищожаването на плажа Болата край Калиакра продължава заради безсилие на екоминистерството  - 14 980 прочитания 7.  САЩ поискаха Русия веднага да закрие консулството си в Сан Франциско  - 14 480 прочитания 8.  Първата тригонометрична таблица на света може да промени математиката, каквато я познаваме  - 14 361 прочитания 9.  Изстреляна от Северна Корея ракета прелетя над територията на Япония  - 13 495 прочитания 10.  Дете на шест години уби човек с пистолета на председателя на Общинския съвет в Септември  - 13 172 прочитания", "date": "2017.09.03", "title": "Най-четеното в \"Дневник\" - ваканциите на учениците и гражданската карта на градския транспорт"}
{"url": "http://www.dnevnik.bg/skorost/2017/09/03/3033804_fotorazkaz_avtomobil_kato_za_nashite_putishta/", "text": "\"Хубава кола, но не е за нашите пътища\". Със сигурност сте чували тези думи за не един модел. За щастие дори големите производители правят автомобили за страни като Турция, Индия, Китай, Бразилия, Русия, Мароко и т.н, където пътищата са в състояние сходно с нашите или направо липсват.", "date": "2017.09.03", "title": "Фоторазказ: Автомобил като за нашите пътища"}
{"url": "http://www.dnevnik.bg/sviat/2017/09/03/3035366_goliam_gorski_pojar_severno_ot_los_andjelis_prinudi/", "text": "Лос Анджелис е изправен пред най-големия горски пожар в историята си, заяви кметът на града Ерик Гарсети, цитиран от Ройтерс.  Пожарът в планините Вердуго северно от Лос Анджелис е обхванал около 2000 хектара и и е овладян едва на 10 процента, съобщи началникът на пожарната Ралф Теразас. Можем да кажем, че като площ този пожар е най-големият в историята на Лос Анджелис, каза кметът Гарсети на пресконференция вчера. Около 500 пожарникари се борят с огъня. Пожарът Ла Туна, наречен на името на каньона, където избухна в петък, пълзи по стръмните склонове, обрасли с гъста гора, която не е горяла от десетилетия. Температурата в района вчера надхвърляше 38 градуса по Целзий.  Наредена бе принудителна евакуация на около 700 домове в северно предградие на Лос Анджелис и в съседните Бърбанк и Глендейл. Изгоряла е само една къща в Лос Анджелис. Властите предупредиха за бързо сменящ посоката си вятър, който може да наложи разширяване на евакуационната зона. ", "date": "2017.09.03", "title": "Голям горски пожар северно от Лос Анджелис принуди стотици да се евакуират"}
{"url": "http://www.dnevnik.bg/photos/2017/09/03/3035364_snimka_na_denia_mladejite_na_gerb_v_podkrepa_na_bg_i_eu/", "text": "Членове на младежката организация на ГЕРБ направиха флашмоб в центъра на Варна в подкрепа на българското председателство на Съвета на ЕС. Над 250 младежи – участници в десетото юбилейно издание на Летния университет на организацията, облечени със сини тениски и с шапки в цветовете на българския национален флаг, младежите изписаха с телата си EU и БГ.", "date": "2017.09.03", "title": "Снимка на деня: Младежите на ГЕРБ в подкрепа на БГ и EU"}
{"url": "http://www.dnevnik.bg/sport/2017/09/03/3035350_valentino_rosi_se_priceli_v_zavrushtane_na_pistata/", "text": "Деветкратният световен шампион по мотоциклетизъм  Валентино Роси  претърпя сериозно разочарование, което вероятно ще сложи край на амбициите му за нова титла. Звездата на \"Ямаха\" счупи крак в четвъртък, което ще го извади за дълго от състезанията в MotoGP. Италианският състезател е паднал по време на ендуро тренировка край родния си град Тавулия. След посещение в болница стана ясно, че Роси има фрактура на тибията и фибулата на десния си крак и беше опериран. \"Операцията мина добре, когато се събудих, се чувствах много добре и трябва да благодаря на персонала от болницата в Анкона. Много съжалявам за този инцидент, но сега ще дам всичко от себе си, за да се върна скоро на пистата\", каза Доктора. Утеха за него е, че счупването не е сериозно, като фрактурата е фиксирана с метален пирон. Все още не е ясно колко дълго ще се възстановява Роси от подобна контузия, но лекарят, който го оперира, Рафаеле Паскарела, разкри, че той се нуждае от 30 - 40 дни пълна почивка. Със сигурност Роси ще пропусне старта на пистата \"Мизано\" след седмица, както и този на \"Арагон\", който е на 24 септември. Специалистите обаче смятат, че Доктора може да бъде на линия за последните четири състезания. Стартът на японската писта \"Мотеги\" е на 15 октомври, а дотогава има повече от 50 дни. Това не е първа контузия на Роси през сезона. В края на май Доктора отново падна на тренировка по мотокрос, но нямаше сериозни травми и бързо се възстанови. В момента италианецът е четвърти в класирането на MotoGP, на 26 точки зад лидера в шампионата  Андреа Довициозо с \"Дукати\" .", "date": "2017.09.03", "title": "Валентино Роси се прицели в завръщане на пистата след фрактура на крака"}
{"url": "http://www.dnevnik.bg/photos/2017/09/03/3035274_fotogaleriia_liatna_vakanciia_v_irlandiia_-_mejdu/", "text": "Всеки посетил Ирландия през лятото може да усети в един ден контрасти от ярко слънце, буря, дъжд и отново силно слънце. За западното крайбрежие, където атмосферните фронтове от Атлантика срещат планините на брега, са характерни честите дъждове, които са два пъти повече от валежите на източния бряг. От друга страна, екстремното време е рядкост и средните температури са около 10 градуса по Целзий.", "date": "2017.09.03", "title": "Фотогалерия: Лятна ваканция в Ирландия - между дъжда и слънцето"}
{"url": "http://www.dnevnik.bg/sport/2017/09/03/3035390_evertun_globiava_ruuni_sled_aresta_za_shofirane_v/", "text": "Звездата на \"Евертън\" Уейн Рууни няма да се размине леко, след като беше арестуван да шофира пиян.  Нападателят беше задържан в четвъртък вечер  в близост до дома си в Чешир с нива на алкохол три път над нормата. Рекордьорът по мачове и голове за националния тим на Англия ще бъде глобен от клубния си тим заради уронване на престижа на \"карамелите\", пише \"Мирър он сънди\". Мениджърът на тима Роналд Куман е крайно недоволен от поведението на 31-годишния футболист и ще го лиши от заплата за две седмици напред. Рууни ще се раздели с общо 300 хиляди паунда. Куман също така обмисля като част от санкцията да остави Рууни извън състава за домакинството на \"Тотнъм\" на 9 септември във Висшата лига. Нападателят започна много добре втория си престой в родния си клуб, където се завърна през лятото.  Рууни се разписа в първите два мача на \"карамелите\" .", "date": "2017.09.03", "title": "\"Евертън\" глобява Рууни след ареста за шофиране в пияно състояние"}
{"url": "http://www.dnevnik.bg/sport/2017/09/03/3035394_novak_djokovich_stana_bashta_na_momiche/", "text": "Бившият №1 в мъжкия тенис Новак Джокович и съпругата му Йелена станаха родители за втори път, съобщи сръбското издание \"Новости\". Двамата имат дъщеря, която се казва Тара. Най-новият член на фамилия Джокович се е родил в Сърбия в събота късно вечерта, но повече подробности не се съобщават. Все още няма официално потвърждение от тенисиста или неговия екип, но \"Новости\" се позовава на информация от частна клиника, в която е родено бебето. Един от първите, които честитиха на Джокович, беше бившият му треньор  Борис Бекер . Ексцентричният германец се раздели с тенисиста през миналата година, след като сърбинът спечели 25 трофея под негово ръководство. Джокович и половинката му Йелена вече имат едно дете. Синът им Стефан се роди преди три години. В момента Джокович почива заради продължителни проблеми с лакътя на дясната си ръка.  Сърбинът отказа участие в турнири до края на годината , като ще се завърне на корта в началото на 2018 г. Това е второ бебе в света на тениса в рамките на по-малко от два дни. Най-добрата американска тенисистка  Серена Уилямс също роди момиче .", "date": "2017.09.03", "title": "Новак Джокович стана баща на момиче"}
{"url": "http://www.dnevnik.bg/biznes/2017/09/03/3035392_angelkova_prashta_kartichki_na_400_hil_izbrali_da/", "text": "Някои от местните туристи, избрали да прекарат ваканцията си в България, ще получат картички, подписани от министъра на туризма Николина Ангелкова. Това съобщават от ведомството. На случаен принцип ще бъдат определени получателите на над 400 хил. картички. \"Специалният жест цели да им благодари, че са избрали страната за дестинация на своята почивка. Той е и поредната стъпка в работата на министерството при изграждане на имиджа на България като предлагаща най-високо качество туристически продукт\", уточняват от министерството. Очаква се картичките да бъдат изпратени в следващите дни до края на сезона. Визията на картичката пресъздава облика на пощенската марка, посветена на \"2017 - Международна година на устойчивия туризъм за развитие\". Тя бе валидирана наскоро. Стенописи от Рилския манастир и Тракийската казанлъшка гробница са изобразени на предната част на картичката. Филателното издание ще е посланието на България по време на 22-ата сесия на Генералната асамблея на Световната организация по туризъм към ООН в град Чънду, Китай. А картичката ще изпълнява тази функция сред гостите, пътували в страната. \"В допълнение на красивите фрагменти е специалното послание, подписано лично от министъра на туризма Николина Ангелкова. То гласи: Thank you for choosing Bulgaria!, което означава \"Благодаря ви, че избрахте България!\". Английският е избран, защото той е официален език на Европейския съюз и е сред най- разпространените на международно ниво\", се уточнява в съобщението. Последните данни на статистиката показват, че близо 5 млн. чуждестранни туристи са посетили България в периода януари – юли, като се отчита ръст от 7.2% процента спрямо същия период на миналата година. Това потвърждава прогнозите на Министерството на туризма за увеличение в сектора от 7 до 10 на сто, допълват оттам. Освен това се предвижда в периода между май и октомври българите да реализират над 5.7 млн. нощувки. Очаква се и при тях ръстът да е около 4.5-5 на сто спрямо миналата година.", "date": "2017.09.03", "title": "Ангелкова праща картички на 400 хил. избрали да почиват в България това лято"}
{"url": "http://www.dnevnik.bg/sviat/2017/09/03/3034158_dobavena_i_virtualna_realnost_shte_promeniat/", "text": "Как би паснало на дневната ви? Ще се събере ли в ъгъла? Цветът няма ли да е в противоречие с този на завесите? Всеки, който се е спирал в мебелен магазин пред канапе или маса, си е задавал такива въпроси. Сега приложения за мобилни устройства, използващи добавена реалност, правят отговорите - а с тях и пазаруването - по-лесни. Благодарение на тях дори няма нужда да се ходи до мебелен магазин. ИКЕА има подобно приложение от около 4 години и вече разработва пазаруване с виртуална реалност, в което клиентът може да сменя цвета на предлаганата мебел, на стените и дори да \"угаси\" слънцето навън, за да види как би изглеждала стаята вечер. Такива приложения превръщат мобилните устройства в 3D скенер, който засича параметрите на помещенията. След това от онлайн каталога на мебелна къща се изтеглят конкретните елементи - маси, столове, етажерки - и се поставят в реална среда. Резултатът може да се разгледа и от различни ъгли.", "date": "2017.09.03", "title": "Добавена и виртуална реалност ще променят пазаруването на мебели"}
{"url": "http://www.dnevnik.bg/bulgaria/2017/09/03/3035399_buriata_v_sofiia_schupi_kloni_na_durveta/", "text": "Три екипа на Дирекция \"Аварийна помощ и превенция\" отработват сигнали заради силната буря, която се разрази над столицата. Към момента са получени 20 сигнала за паднали клони на дървета, съобщи агенция \"Фокус\" по информация от Столичната община. Изпратени са екипи на дирекцията и на столичната пожарна. Временно е променен маршрутът на трамвайна линия 10. Трамваите въртят на спирка пл. \"Журналист\". Промяната се налага заради паднали клони върху контактно-кабелната мрежа. На място са изпратени екипи на \"Столичен електротранспорт\", които да отстранят проблема.", "date": "2017.09.03", "title": "Бурята в София счупи клони на дървета"}
{"url": "http://www.dnevnik.bg/sviat/2017/09/03/3034191_danni_za_bezraboticata_donesoha_oshte_dobri_novini_za/", "text": "По-малко от месец преди парламентарните избори в Германия данни за пазара на труда през август донесоха още добри новини за канцлера Ангела Меркел, която почти сигурно ще получи четвърти мандат на 24 септември. Според агенцията по заетостта, цитирана от ДПА, безработицата е останала на историческо дъно от 5.7% и така се запазва тенденцията за намаляването ѝ през последните 10 месеца. През юли свиването на броя на безработните бе с около 8000 души, а през август работа са си намерили още 5000. Така безработни са останали 2 532 000 души. В страна с над 80 млн. души население миналия месец са работели рекордните от обединението на Германия насам 44.2 млн. души.", "date": "2017.09.03", "title": "Данни за безработицата донесоха още добри новини за Меркел"}
{"url": "http://www.dnevnik.bg/citat_na_deniia/2017/09/03/3035388_citat_na_denia_nie_sme_hora_a_ispancite_ne_suvsem/", "text": "Думите са на селекционера на Италия Джампиеро Вентура след  загубата с 0:3 от Испания . Поражението в Мадрид намали шансовете на Скуадра адзура да се класира директно за световното първенство в Русия. След поражението Италия изостава на три точки от лидера в група G Испания преди последните три срещи и почти сигурно ще трябва да премине през плейофите, за да се класира за  Мондиал 2018 .", "date": "2017.09.03", "title": "Цитат на деня: Ние сме хора, а испанците не съвсем"}
{"url": "http://www.dnevnik.bg/sport/2017/09/03/3035488_ansambulut_specheli_bronz_v_posledniia_den_na/", "text": "Ансамбълът по художествена гимнастика спечели бронзов медал в последния ден от  световното първенство в Пезаро , Италия. Възпитаничките на Весела Димитрова и Михаела Маевска се наредиха трети на три топки и две въжета с оценка от 18.600. Симона Дянкова, Елена Бинева, Лаура Траатс, Мадлен Радуканова и Теодора Александрова допуснаха съвсем леки колебания и с много чисто съчетание изпревариха традиционно силните ансамбли на Италия и Беларус. Едва 0.050 точки не стигнаха на България за среброто, което спечели петицата на Япония. Златният медал отиде за Русия, които бяха оценени с 18.900. Треньорът на българския отбор Димитрова е подала официална контестация, след като съдиите не са оценили с 10.000 трудността на съчетанията, информира \"Блиц\", но реферите не са я уважили. В първия финал за деня - на пет обръча българският тим се нареди на четвъртото място с оценка от 18.250. Ансамбълът нямаше видими грешки, но трудността наизпълнението беше 9.700, което за разлика от първите три водещи отбора. Петицата на Италия изигра перфектно съчетанието си и с 18.900 се оказа недостижима за за останалите. Русия взе среброто с 18.700, а изненадващо на третото място се нареди Япония с 18.600. Ансамбълът завършва първенството с един  сребърен медал в многобоя  и един бронз. Това беше първото голямо състезание на възпитаничките на Весела Димитрова, които се събраха преди по-малко от година.", "date": "2017.09.03", "title": "Ансамбълът спечели бронз в последния ден на световното първенство по художествена гимнастика"}
{"url": "http://www.dnevnik.bg/citat_na_deniia/2017/09/03/3035443_citat_na_denia_bulgarskoto_pravosudie_obslujva_horata/", "text": "С тези думи Илиана Савова, директор на програма \"Правна защита на мигранти и бежанци\", обяснява за Би Би Си защо според нея не може да се очаква българската съдебна система да реагира на  сигналите, че полицията участва  в трафика на мигранти през границата с Турция. Системата \"има и по-сериозни проблеми като непотизъм - хората, които са истински професионалисти и заслужават да стават съдии, не стават такива,\" а на тяхно място се назначават лица със съответните роднински връзки, обяснява тя. Попитана дали това се случва независимо коя партия е на власт, Савова отговаря утвърдително: \"Да и мисля, че партиите споделят обща цел. Ако има независима съдебна система, правосъдието ще ги преследва и лидерите им ще бъдат изпратени в затвора заради корупция.\"", "date": "2017.09.03", "title": "Цитат на деня: Българското правосъдие обслужва хората, които имат пари"}
{"url": "http://www.dnevnik.bg/sviat/2017/09/03/3035551_v_sledvashtite_godini_turciia_shte_zaloji_na/", "text": "Турция си поставя за цел да увеличи броя на чуждестранните туристи в страната до 50 милиона души годишно, разчитайки на азиатския пазар, съобщава \"Хюриет дейли нюз\", цитиран от БТА. Турският министър на културата и туризма Нуман Куртулмуш заяви пред в. \"Хюриет\", че целта в областта на туризма Турция си поставя за 2023 г., когато страната ще отбележи 100 години от основаването си. Освен да умножи броя на туристите Анкара възнамерява да повиши и приходите от туризъм до 50 милиарда долара годишно, обясни министърът. \"Въпреки голямата пропаганда, водена срещу Турция, около пет милиона души са посетили Истанбул през първото полугодие на 2017 г.\", каза Куртулмуш, добавяйки, че 540 хиляди от тях са германски граждани. Министърът добави, че за да постигне целите си, Турция ще разнообрази пазарите и продуктите си. \"Трябва да се фокусираме предимно върху нови пазари от Далечния изток като Китай, Япония, Индия и Южна Корея\", посочи той. Опитът за преврат в Турция в началото на миналото лято и последвалата разправа със заподозрените за участие в него изплашиха много туристи и туристическият сектор на страната силно пострада.  В края на март тази година от британският туроператор \"Тмоас Кук\"  заявиха, че туристите са започнали да връщат интереса си към дестинации като Египет и Турция след като несигурността в двете страни ги отблъсна. А защо туризмът в Турция губи десетки милиарди долари четете  тук .", "date": "2017.09.03", "title": "В следващите години Турция ще заложи на азиатските туристи"}
{"url": "http://www.dnevnik.bg/sviat/2017/09/03/3035571_upravliavashtata_partiia_v_rumuniia_iska_da_zabrani/", "text": "Управляващата Социалдемократическа партия в Румъния възнамерява да организира тази есен референдум за ограничаване на конституционната дефиниция на семейството. Това ефективно ще изключи възможността да бъдат легализирани браковете между лица от един и същи пол, заяви партийният лидер Ливиу Драгня, цитиран от Ройтерс и БТА.  Планът за референдум се появи, след като Коалицията за семейството, неправителствена организация, събра миналата година 3 милиона подписа в полза на промяна на конституционната дефиниция на брака като съюз между мъж и жена, а не \"съпрузи\", както е сега.  Според румънските закони конституцията може да бъде променена след предложение на президента, правителството, една четвърт от всички депутати или поне 500 000 граждани. Парламентът трябва да одобри каквато и да било промяна, която след това да бъде гласувана на референдум.  \"Нашето намерение е да приключим с организирането на референдума за промяна на конституцията по въпроса за семейството тази есен\", заяви Драгня на партийна среща в курорт на Черно море.  Малко политици открито подкрепят гей браковете или граждански партньорства в консервативната източноевропейска страна от 20 милиона души, в която православната църква има голямо влияние, отбелязва агенцията. Сред изключенията са центристкият президент Клаус Йоханис, който е заявявал, че подкрепя толерантността и отвореността към другите, които са различни, отхвърляйки религиозния фанатизъм и ултиматумите", "date": "2017.09.03", "title": "Управляващата партия в Румъния иска да забрани гей браковете чрез референдум"}
{"url": "http://www.dnevnik.bg/sport/2017/09/03/3035575_venger_predlaga_finansoviiat_feurplei_da_otpadne/", "text": "Мениджърът на  \"Арсенал\"  Арсен Венгер винаги е бил противник на голямото харчене във футбола, но този път се обърна на 180 градуса. Французинът предложи финансовия феърплей да отпадне, след като не се прилага. \"Всички знаят какво е моето мнение. Аз никога не съм бил привърженика на огромните харчове, които виждаме в последните няколко години. Но щом финансовият феърплей не може да се прилага, то е по-добре да отпадне. Аз не виждам смисъл\", каза Венгер в телевизионната програма Telefoot по TF1. Въпросът беше повдигнат около огромните средства, които налива ПСЖ в последните няколко години. Това лято парижани привлякоха Неймар за 222 млн. евро, а освен това си осигуриха  Килиан Мбапе от \"Монако\"  под наем. След година обаче ПСЖ ще трябва да даде 180 млн. евро, ако иска да привлече детето-чудо за постоянно. Според някои специалисти обаче Венгер не смее да критикува ПСЖ, заради обвързаността си със собствениците на клуба. Французинът е приятел на президента на парижани Насер Ал-Келаифи, а освен това има солиден договор за коментатор на BeIN Sport. Медийният гигант е собственост на  \"Катар спортс инвестмънт\" , която държи ПСЖ. От УЕФА заплашиха ПСЖ, че ще ги разследват заради големите харчове през лятото, които не отговарят на условията за финансов феърплей. Венгер говори и за проваления трансфер на Тома Лемар от \"Монако\". На Острова се твърди, че \"артилеристите\" са отправили оферта от 100 млн. евро за халфа. \"Да, истина е, че го исках, но няма да говоря за пари. Той избра да остане в \"Монако\" и това е негово право. Ние ще се върнем отново за него\", коментира Венгер.", "date": "2017.09.03", "title": "Венгер предлага финансовият феърплей да отпадне"}
{"url": "http://www.dnevnik.bg/sviat/2017/09/03/3035595_shtetite_ot_harvi_moje_da_dostignat_180_mlrd_dolara/", "text": "Щетите, нанесени от урагана \"Харви\" в Тексас, се оценяват на 150-180 милиарда долара, обяви днес губернаторът на южния американски щат Грег Абът, цитиран от \"Ройтерс\". Агенцията отбелязва, че тази сума може да е над 20 пъти по-голяма от 7.85-те милиарда долара, които администрацията на президента Доналд Тръмп поиска първоначално от Конгреса за справяне с последиците от бурята. \"Географският район и населението, засегнати от този страховит ураган и наводненията, са далеч по-големи от (онези, които пострадаха от урагана) \"Катрина\" (през 2005 г., когато) бяха необходими над 120 милиарда долара\", каза Абът в интервю за телевизия Фокс нюз. Пред същата американска медия, министърът на финансите Стивън Мнучин предупреди, че отпускането на помощ на пострадалите от \"Харви\" райони може да бъде забавено, ако Конгресът не увеличи бързо максимално допустимото равнище на държавния дълг на САЩ, предаде още Ройтерс. \"Без повишаване на тавана на дълга не съм спокоен, че ще дадем този месец пари на Тексас за възстановяване\", каза Мнучин. Това равнище на дълга ще бъде преминато до края на този месец, ако Конгресът не го увеличи, отбелязва \"Ройтерс\".", "date": "2017.09.03", "title": "Щетите от \"Харви\" може да достигнат 180 млрд. долара"}
{"url": "http://www.dnevnik.bg/sport/2017/09/03/3035599_kolumbiec_triumfira_v_15-iia_etap_na_vuelta_frum/", "text": "Мигел Анхел Лопес спечели 15-ия етап от колоездачната Обиколка на Испания. Колумбийският състезател на \"Астана\" беше най-силен в тежкия планински етап и  взе втора етапна победа  в състезанието. Той финишира за 3:34.51 часа и се изкачи с четири места в генералното класиране – до 6-ата позиция. Крис Фрум продължава да води, като взе няколко секунди на най-близкия си преследвач Винченцо Нибали и върна преднината си на повече от минута. Етапът, който беше само 129.4 километра от Алкала ла Реал до обсерваторията на Сиера Невада беше много тежък заради общата денивелация от 3172 метра. Във финалните 70 км имаше три сериозни изкачвания – две от първа категория Алто де Асаянас (16.3 км със среден наклон от 5.5%) и Алто дел Пурче (8.5 км със среден наклон от 8%), преди да се финишира на изкачването от висша категория Алто Оя де ла Мора от висша. Колоездачите ще завършат на 2490 метра над морското равнище – 19.3 километра и среден наклон от 5.6%. В началото средната скорост беше много висока, заради многото опити да се формира откъснала се група. \"Астана\" се опита да контролира етапа от първата височина, но нямаше нужната огнева мощ, затова \"Скай\" наложи темпо удобно за Фрум. Решителните действия бяха на височината Алто дел Пурче, където Алберто Контадор атакува. Към него се присъедини Лопес, а двамата направиха разлика повече от минута на  \"Скай\" и Фрум . Британецът не се паникьоса дори когато Винченцо Нибали също направи опит да се откъсне. Акулата от Месина се държа на около 10-тина метра пред групата на фаворитите, но нямаше свежестта да се откъсне решително и се върна обратно. Темпото на \"Скай\" на последната височина беше много силно за всички, с изключение на Лопес. Тимът на Фрум \"прибра\" обратно Контадор, докато колумбиецът направи ново ускорение, застигна Адам Йейтс и безпроблемно пресече финала първи. В заключителните метри Илнур Закарин от \"Катюша\" направи късна атака, която му 11 секунди и шест бонификация, което го изстреля до третото място в генералното класиране. Лопес доказа, че е най-силния колоездач на втората седмица и вече е пред далеч по-именития си съотборник Фабио Ару. Алберто Контадор опита всичко, но нямаше сили да кара с най-добрите след като беше застигнат, а с това и шансовете му за подиум намаляха. Фрум караше консервативно, като нямаше свежестта от първата седмица. Британецът обаче остава фаворит №1, още повече че във вторник предстои етап по часовник. Той е изцяло равнинен и е дълъг 40 км, което дава огромно предимство на Фрум да направи решилна крачка към мечтан  дубъл Тур и \"Вуелта\" .", "date": "2017.09.03", "title": "Колумбиец триумфира в 15-ия етап на \"Вуелта\", Фрум остава непоклатим"}
{"url": "http://www.dnevnik.bg/bulgaria/2017/09/03/3035606_dvama_dushi_postradaha_pri_buriata_vuv_vraca/", "text": "Двама души пострадаха при днешната буря във Враца, предаде БиТи Ви. Жена е била затисната в метална будка за сладолед, обърната от силния вятър. Очевидци подават сигнал на спешния телефон и веднага пристига линейка. С помощта на минувачи пострадалата жена е извадена и закарана в болница. Тя е със счупен таз, без опасност за живота. Мъж, който е бил на разходка във Врачанския Балкан, е припаднал, след като близо до него е паднала мълния. Той също е приет в болница. За секунди улиците се покрили с изпочупени клони и паднали листа. Близо 40-годишна върба в центъра на града падна върху кафене.В целия район на пешеходната улица има множество паднали клони и скъсани транспаранти, затрупани коли. Аварийни екипи на Гражданска защита и общинската служба по благоустройство отстраняват паднали дървета и клони след силна буря. В шест общини във Врачанско има проблеми с тока. Бурите причиниха аварии в електропреносната мрежа в Плевен, Разлог и Самоков, съобщиха от ЧЕЗ, цитирани от агенция \"Фокус\". Буря причини щети и в Кюстендил, аварийни екипи отстраняват паднали дървета и клони, съобщи агенция \"Фокус\". Дърветата и скършените клони се премахват от служители на Районна служба \"Пожарна безопасност и защита на населението\" и на Община Кюстендил. Заради бурята без електрозахранване бяха части от град Кюстендил и съседните села. В София след кратка буря преди обяд бяха подадени около 20 сигнала за супени клони на дървета. Кабинковият лифт на Витоша спря за кратко заради спиране на тока, съобщи Нова телевизия. Към 15.00 ч. най-голямо количество дъжд е паднало в Монтана – 8 л/кв. м. Това съобщиха от Националния институт по метеорология и хидрология, цитирана от агенция \"Фокус\". В Драгоман отчетеното количество валежи е 6 л/кв. м., в Кюстендил - 5 л/кв. м. и в Оряхово и на Черни връх - 4 л/кв. м. Във Враца са отчетени 3 л/кв. м. В столицата е са паднали 2 л/кв. м., а в Свищов – 1 л/кв. м. От НИМХ обясниха, че бурята е била най-силна в северозападната част на страната и в южните квартали и центъра на София.", "date": "2017.09.03", "title": "Двама души пострадаха при бурята във Враца"}
{"url": "http://www.dnevnik.bg/bulgaria/2017/09/03/3035608_pojar_gori_krai_dve_sela_v_iambolsko/", "text": "Пожар гори край две села в община Тунджа, съобщи за  Фокус\", позовавайки се на областния управител на Ямбол Димитър Иванов. Огънят обхваща няколко фронта край селата Савино и Златаре. Пожарът е възникнал около 16.00 часа и се разпростира заради силния вятър и високите температури. На място веднага е била насочена техника на огнеборците и Югоизточно държавно предприятие. Според Димитър Иванов техниката и хората са достатъчни, но климатичните условия затрудняват гасенето. Областният управител изрази надежда пожарът да бъде овладян и подчерта, че няма опасност за населените места и техните жители. ", "date": "2017.09.03", "title": "Пожар гори край две села в Ямболско"}
{"url": "http://www.dnevnik.bg/sport/2017/09/03/3035549_fotogaleriia_formula_1_na_monca_-_skorost_emociia_i/", "text": "Люис Хамилтън спечели състезанието за Гран при на Италия и поведе в световния шампионат на Формула 1. Британецът нанесе болезнен удар на съперника си за титлата Себастиан Фетел, побеждавайки го на домашната писта на \"Ферари\" - \"Монца\".", "date": "2017.09.03", "title": "Фотогалерия: Формула 1 на \"Монца\" - скорост, емоция и безапелационна победа за Хамилтън"}
{"url": "http://www.dnevnik.bg/bulgaria/2017/09/03/3035627_globa_do_10_mln_lv_grozi_prikrivashtite_prane_na_pari/", "text": "Новият Закон за мерките срещу изпирането на пари предвижда сурови санкции спрямо онези, които не изпълняват неговите разпоредби, инфомира в.\"Сега\". При системни нарушения глобите могат да стигнат до 10 млн. лв.  Проектът е внесен от правителството  и въвежда текстовете на евродиректива от 2015 г., която изисква и по-тежи наказания за перачите на пари и покровителите им. Наказанията за нарушения, които не съставляват престъпление, попадат в няколко групи. Най-напред е неизпълнението на предвидените в закона мерки от задължените лица, които са банки, застрахователи, инвестиционни посредници и др. - проверки, установяване на действителни собственици, изясняване на произхода на средствата на клиента, сигнализиране при съмнения за пране на пари и др. За физическо лице глобата ще е 1 000 до 10 хил. лв., при повторно нарушение сумите са двойно по-големи. За фирмите имуществената санкция ще е между 2 000 и 20 хил. лв., която стига от 5 000 до 50 хил. лв. при рецидив и до 200 хил. лв.. За системен нарушител пък се приема задължено по закона лице, което е извършило 5 или повече административни нарушения за една година. За това наказанията стигат до 10 млн. лв. за фирми и еднолични търговци или до 10% от годишния оборот на предприятието за предходната година. Същата максимална глоба може да се наложи и на тесен кръг физически лица - хората, управляващи държавни и частни структури, които са задължени да докладват за съмнителни сделки, както и за шефовете на специализираните вътрешни служби срещу прането на пари. Проектът бе изработен от ДАНС и МВР. С него се цели и повече контрол над политиците. Повече за разпоредбите на закона четете  тук . От доклад на финансовото разузнаване на ДАНС за миналата година стана извесно, че банките по-често сигнализират антимафиотите за съмнителни сделки, но те рядко стигат до организаторите на схеми за пране на пари, Повече четете  тук . ", "date": "2017.09.03", "title": "Глоба до 10 млн. лв. грози прикриващите пране на пари"}
{"url": "http://www.dnevnik.bg/sport/2017/09/03/3035630_holandiia_prizemi_nacionalite_i_sloji_krai_na_mechtata/", "text": "Националният отбор по футбол загуби с 1:3 гостуването си на Холандия и сложи край на мечтите си да се класира за световното първенство в Русия. Българският тим даде всичко от себе си, но не успя да повтори геройската игра от  двубоя с Швеция  преди няколко дни, отстъпвайки на класата на съперника. В големи периоди от мача Холандия беше по-добрия отбор, като откри резултата още в 7-ата минута след точно изпълнение на Дейви Пропер. Между 67-ата и 69-ата минута двата тима си размениха по един гол - Робен за домакините и Костадинов за България, което вдъхна и надежди на \"трикольорите\". Ново попадение на Пропер в 80-ата минута сложи точка на спора. Поражението е шесто поредно за България в квалификация, а то остави тима на четири точки от заветното второ място, даващо  право на участие на бараж .  Селекционерът Петър Хубчев, който беше наказан и изгледа двубоя от трибуните на \"Амстердам арена\", направи три промени в титулярния състав. Вместо Чорбаджийски, който беше аут за натрупани картони започна Георги Терзиев. Изненадващо от първата минута стартираха Атанас Зехиров и Александър Цветков, които замениха Георги Миланов и Симеон Славчев. Последните двама бяха изпитали мускулно напрежение на последната тренировка и бяха оставени на пейката превантивно. Двубоят не започна никак добре за България, като още в началото холандците подходиха с по-голямо самочувствие. Съставът отново се беше групирал добре пред вратата на Пламен Илиев, но планът на Хубчев рухна още в 7-ата минута. Манолев и Страхил Попов не се ориентираха добре отдясно, позволявайки на Промес и Дейли Блинд да комбинират. Последният се измъкан и центрира, а от няколко метра Дейви Пропер реализира – 1:0. В ситуацията защитата не се ориентира добре, като Занев, Васил Божиков и Чочев не се разбраха кой да покрие холандския футболист. Ранното попадение шокира българския тим, чийто игрови план рухна. Единствено Ивелин Попов се ориентира по-бързо, като опитваше да пресира холандските футболисти, но съотборниците му сякаш изгубиха увереност и не смееха да излизат по-смело в предни позиции. Все пак в 17-ата минута България беше близо до изравняването, като Георги Костадинов удари греда. Страхил Попов центрира остро, а ударът с глава на Костадинов срещна левия стълб на Силесен. Единият от изненадващите титуляри на Хубчев, Александър Цветков се задържа на терена само 22 минути, като Слачев се появи на неговото място. Българският тим определено нямаше план как да действа, когато се очаква от него да контролира играта, а основните проблеми бяха в средата на терена. Нито един от халфовете не се нагърби да задъжа топката по-продължително и да организира играта. Притежанието се губеше изключително лесно, а това налагаше  Ивелин Попов  да се прибира прекалено дълбоко, за да може да играе с топката. В своя 70-и мач за националния, българският капитан беше много активен и постоянно се стараеше, но често съотборниците му не му помагаха в предни позиции. Големи проблеми имаше и Георги Терзиев, който срещаше трудности с опазването на Винсент Янсен. В края на първата част Холандия отново повиши оборотите, като в основата на всичко беше Ариен Робен. Крилото показа типичната си скорост и с фирмените си пробиви създаваше проблеми за българската защита. За късмет неговите удари не попаднаха в целта. Второто полувреме започна с нова промяна, като Атанас Зехиров също беше изваден, а вместо него на терена се появи Георги Миланов. След почивката промяна в поведението на българските футболисти нямаше. Огранизацията в играта все така липсваше, а топката се губеше прекалено лесно. В търсене на отчаян обрат на терена се появи и Андрей Гълъбинов, който тряваше да помага на Ивелин Попов в предни позиции. В 67-ата минута слабостите в защита бяха използвани от холандците, които оставиха българските бранители да ги гледат отблизо като зрители. Атака започнала след странично хвърляне отдясно стигна до Промес отляво, той пусна за Блинд, а простренлното центриране на защитника задължи Робен да вкара – 2:0. Българският отбор успя да отговори много бързо и само две минути по-късно намали резултата. Ивелин Попов центрира коварно от свободен удар, Костадинов опита да играе с топката, а тя заблуди Силесен и влея в мрежата му. Попадението беше записано на Костадинов, но повторенията не убедиха, че халфът играе с топката. Последваха последваха силни минути на България, като футболистите на Петър Хубчев усетиха, че съперникът е разклатен. Ивелин Попов беше най-активен, като негов удар принуди Силесен да прави спасяване. Десет минути преди края обаче холандците \"отрязаха\" крилата на българите с трети гол. В неговата основа отново беше Промес, той намери Пропер с остро центриране, а халфът се разписа с глава, като централната защита се пропука за пореден път. В друг мач от групата Швеция разгроми Беларус като гост с 4:0 и направи голяма крачка към второто място в групата. Още до 37-ата минута скандинавците водеха с 3:0 след голове на Емил Форсберг, Ниман и Маркус Берг, което до голяма степен реши двубоя. В 84-ата минута капитанът Андреас Гранквист оформи крайния резултат от дузпа.", "date": "2017.09.03", "title": "Холандия приземи националите и сложи край на мечтата за класиране на световно"}
{"url": "http://www.dnevnik.bg/sport/2017/09/03/3035645_surbiia_mina_prez_taibrek_no_specheli_bronza_na/", "text": "Националният отбор на Сърбия спечели мача за трето място на европейското първенство по волейбол. Съставът на Никола Гърбич, който беше един от фаворитите за титлата загуби шокиращо от Германия ден по-рано и трябваше да се утеши с бронзовия медал. Сърбите срещанаха доста проблеми, но след пет гейма надиграха белгийците с 3:2 (25:17, 22:25, 19:25, 25:22, 15:12) за 2 часа и 14 минути. Първата част премина изцяло под диктовката на сърбите, които спечелиха убедително с 25:17. Това до голяма степен успокои тим ана Никола Гърбич и той допусна спад във втората част. Играчите на полето се разконцентрираха и Сърбия допусна обрат до 1:2. С много хъс и характер все пак Сърбия се справи, спечели четвъртия сет и вкара мача в тайбрек. В него те не изпуснаха водачеството за миг и грабнаха третото място. Дражен Лубурич беше най-резултатен, като завърши с 26 точки.Урош Ковачевич добави 16, а Неманя Петрич отбеляза 13. За Белгия Симон ван де Воорде и Герт ван Вале записаха по 16.", "date": "2017.09.03", "title": "Сърбия мина през тайбрек, но спечели бронза на Евроволей"}
{"url": "http://www.dnevnik.bg/photos/2017/09/03/3035501_fotogaleriia_svetovnite_snimki_na_denia_za_2_i_3/", "text": "Шанхай е домакин на Tattoo Extreme & Body Art Expo 2017.", "date": "2017.09.03", "title": "Фотогалерия: Световните снимки на деня за 2 и 3 септември 2017 г."}
{"url": "http://www.dnevnik.bg/sport/2017/09/03/3035654_ne_ni_otpisvaite_prizovaha_nacionalite_sled_zagubata/", "text": "Футболистите от националния отбор не правят трагедии от загубата от Холандия в световна квалификация. Българският тим  отстъпи с 1:3 в Амстердам , с което до голяма степен сложи край на надеждите си за класиране на Мондиала в Русия. Според капитана  Ивелин Попов  обаче надежда още има. \"Няма какво да се срамуваме от представянето ни в мача. Холандия е много сериозен отбор, но се видя, че малко като си повярвахме през второто полувреме се върнахме в срещата. Не се заблуждаваме, че сме супер футболисти, но продължаваме напред. Когато всеки се раздава на 100% хората го оценяват. Не отписвайките тези квалификации още, домакински отбор сме и нямаме загуба вкъщи\", напомни Попов. Той няма да може да играе в квалификацията с Франция през октомври, защото получи жълт картон с Холандия. \"Честно казано не знам защо беше този картон.Тези квалификации ни нашариха много съдиите. Малка страна сме и всеки гледа да ни мачка, защото не сме им удобни\", добави капитанът на националите, който изигра своя мач №70 за отбора. Георги Костадинов, който беше другия активен в българския състав открои умората като ключов фактор. \"Противникът беше по-добър в този мач – бързо разиграваше, а ние не успявахме да покрием хората си. Много бяхме изморени, не успяхме да се възстановим, липсваше ни и сън в последните дни, но това не е оправдание\", каза халфът. Той изрази съжалението си, че не е отбелязал гол преди почивката, когато топката срещна гредата. Това се случи при резултат 1:0 за Холандия. За сметка на това най-критичен беше Георги Донков, който водеше двубоя след наказанието на  Петър Хубчев . Помощник треньорът каза, че не е доволен. \"Не съм доволен, защото изгубихме мача от контрол. На моменти показахме, че можем да играем добре, но това не го правихме в продължение на целия мач. Направихме ранна смяна, за да предизвикаме реакция от отбора, да покажем, че не сме доволни. Искахме да сме по-настоятелни в атака, но знаехме, че момчетата са изразходени от предишния мач\", каза Донков.", "date": "2017.09.03", "title": "Не ни отписвайте, призоваха националите след загубата от Холандия"}
