{"url": "http://www.dnevnik.bg/sport/2017/10/06/3055386_ispaniia_se_klasira_za_svetovnoto_islandiia_e_na/", "text": "Испания стана 11-ият отбор, който се класира за световното първенство по футбол. \"Фурия роха\" спечели с 3:0 срещу Албания и подпечата участието си на турнира в Русия догодина. Италия се препъна у дома срещу Македония, като завърши 1:1 и ще играе бараж. В една от най-оспорваните групи Исландия направи огромна крачка към световното. Отборът, който остави отлично впечатление с представянето си на Евро 2016, победи с 3:0 Турция като гост и с 19 точки излезе начело. Хърватия сгреши, като допусна равенство 1:1 с Финландия у дома и остана на второто място със 17. В последния кръг исландците приемат Косово, а хърватите гостуват на третия Украйна, който също има 17 точки. Сърбия загуби с 2:3 от Австрия във Виена, но остава начело в група D, като в последния кръг приема Грузия. Вторият Уелс ще посрещне третия Ирландия в заключителния кръг. В Аликанте Испания си подсигури победата само за половин час игра. Родриго, Иско и Тиаго Алкантара вкараха трите гола между 16-ата и 27-ата минути. Най-напред Иско подаде към Родриго, който стреля в горния ъгъл и даде преднина на съперника. Осем по-късно Коке изведе Иско, който удвои. В 27-ата Алваро Одриосола центрира и с глава Тиаго отбеляза. Италианците направиха грешна стъпка в Торино. Те имаха превъзходство през първото полувреме и в края му поведоха с гола на Киелини. В 40-ата минута опитният футболист се възползва от подаване на Чиро Имобиле и вкара. След почивката обаче \"скуадра адзура\" игра слабо и стигна само до два неточни удара. Македонците се възползваха и изравниха. В 77-ата минута Горан Пандев подаде към Александър Трайковски, който отбеляза.", "date": "2017.10.06", "title": "Испания се класира за световното, Исландия е на крачка от целта"}
{"url": "http://www.dnevnik.bg/zelen/2017/10/06/3055201_kauzata_opazvane_na_okeanite_i_moretata_subra_nad_6/", "text": "Каузата за съхраняване и по-разумно управление на океаните и моретата събра над 6 млрд. eвро след като лидери, министри и делегати от 112 държави, представители на частния и гражданския сектор, банки и институции поеха различни ангажименти да заделят значителни финансови средства и да извършат конкретни действия в следващите няколко години, които да отидат за защита на океаните, заемащи 70% от планетата.  Обещаните средства и инициативи бяха публично заявени по време на двудневна  конференция \"Our Oceans\" в Малта, организирана от Европейския съюз. Специални гости на събитието са британският принц Чарлз, принцът на Монако Албер ІІ и йорданската кралица Нур. Бившият държавен секретар на САЩ Джон Кери се включи в конференцията на втория ден от събитието. Средствата ще финансират по-решителни действия срещу замърсяването на морските води, основно срещу пластмасовия отпадък, който остана акцент до края на срещата, за значително разширяване на защитените морски територии, за укрепване на морската сигурност, устойчив риболов, проекти на кръгова икономика и усилия за справяне с климатичните промени в съответствие с Парижкото споразумение и целите за устойчиво развитие. Делегатите обявиха създаването на нови морски защитени територии, които обхващат повече от 2,5 милиона кв. м. Площта им се равнява на половината територия на целия Европейски съюз. До края на 2017 г. Европейската комисия ще завърши \"амбициозна програма\" за ограничаване на пластмасата за еднократна употреба, микрочастиците и макрочастиците, посочи пред журналисти първият заместник-председател на Комисията Франс Тимерманс \"Трябва да преминем от линеарна към кръгова икономика.\"  Той наблегна на един от ангажиментите на Брюксел, а именно, че до края на 2017 г. ще преустанови употребата на пластмасови чаши за еднократна употреба във всички своите сгради в Брюксел. \"Ако океаните са застрашени, това се отнася и за нас хората. Те изхранват планетата ни и нас хората и ни свързват с други народи по цял свят,\" подчерта Тимерманс. В първия ден заместник председателят на ЕК Федерико Могерини и еврокомисарят по околна среда, риболов и морско дели Кармену Велла обявиха от името на ЕС, че над 550 млн. евро ще отидат за  инициативи за справяне с проблемите на моретата и океаните. Комисарят по развитието Невен Мимица потвърди от името на ЕС и в партньорство с Африка, Карибите и Тихоокеанския басейн ангажимент за устойчиво управление на океаните. ", "date": "2017.10.06", "title": "Каузата \"опазване на океаните и моретата\" събра над 6 млрд. евро"}
{"url": "http://www.dnevnik.bg/biznes/2017/10/06/3055221_slujiteli_na_emko_protestiraha_ne_smiatat_che_e_reshen/", "text": "Въпреки, че днес бе върнат лиценза за търговия на оръжейното предприятие \"Емко\", служителите му протестираха близо до Министерски съвет. Причината за това е, че не е известна съдбата на произведената вече продукция по договори от миналото. Служителите на \"Емко\" посочиха две причини за многобройния протест: развалените договори с държавната компания-износител на продукцията им, \"Кинтекс\", и дължимите пари от \"Кинтекс\" към \"Емко\", съобщи БНР. Служители обясниха пред държавното радио, че настояват за среща с премиера Бойко Борисов и ако не се състояла, отново ще има протест в сряда. Министърът на икономиката Емил Караниколов е поканил протестиращите на среща, но те са отказали. Това съобщи Славчо Димиев, директор на обособеното производство в Трявна по време на протеста на служителите от \"Емко\", цитиран от агенция \"Фокус\". \"Ние сега излизаме, защото искаме продукцията най-напред да ни бъде транспортирана, да отиде по предназначение. За стари сделки, за които \"Кинтекс\" ни дължи пари - искаме си парите\", обясняват протестиращи. По-рано министърът на икономиката обясни, че продукцията на пристанището била обект на търговски спор на дружеството и държавата не можела да се меси.", "date": "2017.10.06", "title": "Служители на \"Емко\" протестираха, не смятат, че е решен проблемът с предприятието"}
{"url": "http://www.dnevnik.bg/sviat/2017/10/06/3055235_putuvane_s_ruski_samolet_do_asad_svali_ot_posta/", "text": "Испанецът Педро Аграмунт Фонт де Мора  подаде оставка  от поста Председател на Парламентарната асамблея на Съвета на Европа (ПАСЕ) след скандал с негово пътуване с руски военен самолет за среща с Башар ал Асад в Дамаск. Той бе избран в началото на 2016г. начело на събранието на депутати и сенатори от страните в най-старата правозащитна организация на Европа. Но през април 2017г. Аграмунт бе лишен от правомощия да представлява ПАСЕ след безпрецедентно решение на депутатите, което бе одобрено единодушно. В петък той обяви, че се оттегля по лични причини, но на практика от почти половин година му е забранено заради пътуването до Сирия, накърнило репутацията на ПАСЕ и на нейния председател, да прави официални посещения в чужбина и да говори от името на организацията. Това е на практика най-тежката санкция, която националните делегации могат да наложат на председателя, защото уставът не предвижда процедура да го подложи на импийчмънт, а Аграмунт отказа да подаде оставка. Необявената визита съвместно с Леонид Слуцки, ръководител на комисията по международни отношения на руската Държавна Дума, бе в началото на април - броени дни преди смъртоносната химическа атака на армията на Асад в провинция Идлиб. В централата на Съвета на Европа в Страсбург веднага се дистанцираха от самоволната му проява, макар испанецът да заяви, че е допуснал грешка, като се е срещнал с Асад и обвини руските медии, че са манипулирали посещението. Пътуването му било не като представител на Съвета на Европа, а като испански сенатор, \"който търси мир\". В самолета с него пътуваха депутати от Белгия, Италия, Сърбия и Чехия. Проблемът с доверието към него трябваше да се обсъжда на 9 октомври. След оставката му в петък постът временно се поема от британския консервативен депутат сър Роджър Гейл. Педро Аграмунт бе критикуван през последните години и за ролята си като главен докладчик за политическите затворници в Азербайджан. Правозащитни организации твърдяха, че той прекалено много се е сближил с властите в Баку и е сторил твърде малко за защита правата на човека в страната.", "date": "2017.10.06", "title": "Пътуване с руски самолет до Асад свали от поста най-високопоставения депутат в Съвета на Европа"}
{"url": "http://www.dnevnik.bg/sport/2017/10/06/3054274_voleibolnata_superliga_-_ustoichivost_v_zastoi/", "text": "Спомняте ли си как през пролетта волейболният  ЦСКА получи в пликче сребърните медали за представянето си в мъжкото първенство ? Тогава този акт ясно показа отношението на отговорните лица към т.нар. Суперлига. Около половин година по-късно новият сезон започва, но без да има признаци за промяна. Мнозинството от клубовете са застанали от едната страна на барикадата, а Националната волейболна лига (НВЛ) и федерацията (БФВ) са от другата. Оказва се, че пропастта в отношенията поне засега остава непреодолима. Оспорваното първенство и волейболният продукт остават на дъното на тази пропаст, а развитието на лигата е по-скоро мираж. Един за всички, всеки за себе си Наскоро  част от клубовете изпратиха писмо до управителния съвет на федерацията , в което обявиха, че се чувстват рекетирани заради наложените по-високи такси за картотекирането на състезатели. Изразиха и недоволството си за неизчистени задължения по договора за телевизионните права. Успоредно с това показаха и други претенции. Те поставиха срокове за решаване на проблемите, като заплашиха, че ако това не се случи, ще нарушат договора за телевизионните права с \"Нова броудкастинг груп\", което би довело до неустойки за НВЛ. Това е дало резултат, тъй като според информация на \"Дневник\" отборите картотекират играчите си по стария ценоразпис. В средата на месеца предстои и среща за затопляне на отношенията. Въпреки това сезонът започва с неясноти. От лигата виждат проблема в клубовете и в скъсаната нишка на общуването с тях. \"За съжаление този тон на взаимно уважение не е на това ниво, на което искам да бъде\", каза в интервю за \"Дневник\" председателят на НВЛ Мина Николова. В изказването си тя твърди, че всичко към клубовете е изчистено. И посочва: \"Има много неща, които трябва да се подобрят, ако искаме продукт.\" Бившият волейболен национал и изпълнителен директор на лигата Евгени Иванов - Пушката смята, че \"клубовете не се ангажират достатъчно с идеята за цялата Суперлига\". \"Те си гледат единствено това, което тях ги интересува, техните рекламодатели и по възможност правилата да са в тяхна полза. Клубовете да разберат, че ние не сме лошата мащеха, която само ходи с пръчката след тях. Напротив, ние се опитваме... Едно дете ако му забраниш да яде сладолед, го възприема като нещо лошо. Но всъщност ти си родителят и знаеш, че то ако яде сладолед, утре ще го боли гърлото и няма да отиде на училище\", каза той. Иванов иска диалог с всички участници в Суперлигата. Но акцентира, че откакто е на поста си - повече от две години, нито веднъж не е успял да събере на среща едновременно представители на всички клубове. Устойчивост, устойчивост, как хубаво звучиш По време на интервюто Николова неколкократно използва определението \"устойчивост\", докато говори за лигата. Тя дойде на поста на мястото на Валентин Михов. \"Председателят на НВЛ би трябвало да е личност, която се грижи за маркетинга на лигата и подсигурява средства чрез рекламодатели. Аз мисля, че тази работа съм я свършила.\" Според информация на \"Дневник\" бюджетът на лигата за сезона е около 300 хил. лева. Проблемът е, че и до днес - денят, в който започва първият кръг, клубовете не знаят какъв е наградният фонд. \"Те никога до момента не са знаели. Обидното е, че за първа година имат такъв паричен поток, че за първа година им е изплатено всичко, но има такава критика към лигата\", добави Николова. \"Нека да видим какви са първенствата в другите колективни спортове и какво получават там отборите\", допълва тя. Клубовете обаче не одобряват методите на работа, честите закъснения в сроковете и трудната комуникация. Радостта да си спонсор Докато противоречията между двете страни продължават, страда продуктът. НВЛ иска от клубовете да имат присъствие в социалните мрежи и да се грижат за този продукт. Само някои от тях обаче се грижат добре за това да се представят пред обществеността и най-хубаво се справят ЦСКА и \"Левски\". А самата лига втора година продължава работата по изграждането на... сайт. Иванов уточни, че сайтът е готов и ще бъде пуснат до десетина дни. В момента има подсайт в официалната страница на федерацията. И ако влезете сега, ще видите програмата, резултатите и класирането... от миналия сезон. Николова разпалено прехвърля топката към клубовете, голяма част от които също имат грехове заради отношението си към това, с което се занимават. Тя показва рекламните табла в някои зали, снимани и изпратени до нея от представители на спонсори на лигата през миналия сезон. На тях стоят логата на спонсори от сезон 2011-12. Като част от повишаването на атрактивността на продукта и първенството беше представена системата за видеоповторение. За нея бяха платени 20 хил. евро, а сега лигата иска от клубовете по 1000 лева и едномесечна предварителна заявка, за да я ползват. За целия минал сезон системата влезе в употреба в два мача. Така в противоречия започва и този сезон на Суперлигата. Интерес към волейбола има, повечето зали (макар и малки) се пълнят, но развитието в истинския смисъл засега остава само на думи.", "date": "2017.10.06", "title": "Волейболната Суперлига - устойчивост в застой"}
{"url": "http://www.dnevnik.bg/sviat/2017/10/06/3055167_haimat_ili_kak_nacionalnata_gordost_otnovo_e_priemliva/", "text": "Повечето германци са бдителни към всичко, което намирисва на национализъм, предвид нацисткото си минало, но понятието \"хаймат\" (родина) се радва на нов разцвет поради все по-голямата тревога, породена от миграцията и глобализацията. Президентът Франк-Валтер Щайнмайер използва тази звучна дума 18 пъти при отбелязването на 27-ата годишнина от германското обединение във вторник. Той каза, че страната се нуждае от откровен диалог за имиграцията, след като прие над милион мигранти от 2015 г. Джем Йоздемир, ръководител на природозащитната партия \"Съюз 90/Зелени\", аплодира Щайнмайер, защото е отнел думата от крайнодясната \" Алтернатива за Германия \", която наблегна на националистическите и антиимигрантските теми и взе около 13% от гласовете на парламентарните избори на 24 септември. След края на Втората световна война в Германия идват мигранти от Италия, Турция, Гърция и Източна Европа, но Германия не е склонна да възприема себе си като страна на имигранти. Това сега се променя на фона на призиви за закон за имиграцията, в който да се направи разлика между политически бежанци и икономически мигранти. Успоредно с това тече нов процес на самоанализ, в който възражда се търсенето на традиционната алпийска носия  дирндъл , часовници с кукувички, местни храни и романи мистерии, в които действието се развива на места като северния остров Зюлт. Раид Салех е политик от Берлин, чиито родители палестинци са се преместили от окупирания от Израел Западен бряг в Германия, когато е бил на пет. Казва, че си е спомнил за собствената си борба дали се чувства германец, когато се е изправил да изнесе реч в гимназия в берлинския окръг Вединг, където 90% от учениците са от имигрантски семейства. \"Видях наистина талантливи, будни хора. Искам те и всички деца в Германия да чувстват, че са част от тази страна\", каза Салех. \"Аз самият дълго време нямах това чувство\". В книгата си \"Аз, германецът: новата водеща култура\", публикувана по-рано тази година, Салех призовава за по-приобщаваща \"обща визия\" за Германия и нейните 82 милиона души. Неговата книга е една от десетките публикувани през последната година, изследващи германското самосъзнание и понятието родина. Кристиан Шюле, чиято книга \"Родината: фантомна болка\", излязла през пролетта, казва, че причината за това крайнодесните партии да са модерни и да се радват на подкрепа е загубата на  чувството за национална принадлежност  при нарастването на имиграцията. Това важи с особена сила за тези, чиито градове са западнали и местните традиции са замрели. Настоящият дебат е много закъснял, казва той и отбелязва, че изборите са разкрили дълбоки пукнатини в обществото, причинени от на страната, както и други, като тези с руски и турски корени. \"Това категорично е тема, която вълнува хората\", каза Бианка Крьомер, говорителка на берлинската книжарница \"Дусман\", която има цяла секция по въпроса. \"Хаймат\" е на мода\", се съгласява Юрген Крон, административен директор на базираното в Дюселдорф издателство \"Дросте\", чийто фокус върху регионални заглавия носи високи продажби въпреки спада като цяло в книгоиздаването. Националната гордост стана приемлива за пръв път от нацистката епоха през лятото на 2006 г., когато германците се радваха на победите в мачове от Световното първенство по футбол, развявайки знамена, дълго време свързани единствено с крайната десница. През последните години движението \"Купи местното\" привлича все по-голям интерес към всякакви регионални книги, каза Крон. На Панаира на книгата във Франкфурт следващата седмица ще има над 10 събития, свързани с темата \"родина\". Доротеа Зух, 33-годишна учителка по музика в Хамбург, чиито родители идват от Южна Корея две години преди да се роди, се тревожи, че дебатът за германското самосъзнание идва твърде късно и че други партии в крайна сметка ще присвоят дневния ред на \" Алтернатива за Германия \". Зух сериозно планира да емигрира, тъй като е огорчена от няколко неща, които са й се случили в последно време, например чула как неин съсед крещи: \"Чужденците вън\". \"Германия е моят дом. Не искам да напускам, но започвам да се чувствам като чужденка в собствената си страна. Не искам да чакам твърде дълго и после да се окажа пред затворена врата\", каза тя. /БТА", "date": "2017.10.06", "title": "Хаймат, или как националната гордост отново е приемлива в Германия"}
{"url": "http://www.dnevnik.bg/sviat/2017/10/06/3055214_vanguardiia_natiskut_ot_madrid_i_biznesa_plashi/", "text": "Заплахите от властите в Мадрид и каталунските компании поставят под въпрос следващите крачки на Барселона по пътя към независимостта, пише в. \"Вангуардия\". Според изданието властите са неподготвени за масово бягство на базирани в Каталуня компании, решили да преместят централите си, а възможността за съдебни действия срещу каталунски политици също тревожи застъпниците на независимостта. Източници от каталунското правителство съобщават за вестника, че речта на  крал Фелипе  и отхвърлянето на идеята за преговори била \"напрегнат момент\" и че сред каталунските полицити битува идеята за ефекта, който \"страхът за джоба\" може да произведе у гражданите при сътресения за бизнеса. \"Така че не може да се отхвърли никой сценарий,\" твърди високопоставен източник от Барселона, цитиран от вестника.  На пръв поглед Барселона е решена да върви към независимост. Пред в. \"Ел мундо\" представители на партиите в управлението казаха, че Барселона няма никакво намерение да отлага обявяването. Според закона, приет през лятото (но смятан от Конституционния съд в Мадрид за нищожен), това може да стане до 48 часа след официалните резултати. Те бяха оповестени в петък следобед и потвърдиха числата от \"неофициалното\" преброяване в неделя вечерта: 90% (2.044 млн души) \"за\", 7.8% (177 500 души) \"против\" и около две на сто (44 913) невалидни бюлетини. Избирателната активност е около 43%, но в приетия от Барселона законов текст няма праг за валидността на референдума. Каталунският лидер Карлес Пучдемон ще говори пред парламента в Барселона във вторник в опит да заобиколи забраната, наложена от конституционния съд на заседанието в началото на другата седмица. Това съобщи говорител на каталунския парламент, цитиран от \"Ройтерс\" и испански медии. В четвъртък конституционният съд на Испания отмени събрание на регионалния парламент, на което се очакваше да бъде обявена независимостта на автономната област. Каталунският представител за \"външните работи\" Раул Ромева съобщи за Би Би Си почти ден след решението, че депутатите в Барселона няма да се съобразят със забраната и ще се съберат независимо от  решението на съда , за да проведат дебат за независимост и да упражнят \"легитимното си право\". Според \"Вангуардия\" Пучдемон, който първоначално планираше да се яви пред парламента в понеделник, е поискал ден по-късно да \"информира\" депутатите за \"политическата ситуация\". В официалното му искане до парламента не се говори за референдума, пише \"Ел паис\". Реакции от бизнеса По-рано в петък още една банка, базирана в Барселона - \"Банко медиоланум\" (Banco Mediolanum) обяви, че ще премести седалището си във Валенсия. Тя стана третата институция, обявила подобни планове за 24 часа. Към \"Сабадел\", \"Кайшабанк\" (третата най-голяма испанска банка) и и \"Банко Медиоланум\" (първите две взеха решението още в петък) се прибави и газо- и електроразпределителната компания \"Гас Натурал\" (Gas Natural), която обяви, че ще обсъди възможността да се премести от Барселона. \"Гас натурал\" и \"Кайшабанк\" са най-големите испански компании със седалище в богатата автономна област. В отговор испанският министър на икономиката Луис де Гиндос обяви \"безотговорната политика\" на каталунските власти за решението на компании да преместят седалищата си в други части на Испания. Същевременно Мадрид одобри на среща на кабинета в петък указ, с който  улеснява преместването  на фирми от Каталуня. Автомобилният производител \"Сеат\" обаче обяви, че засега не смята да премести централата си от Барселона в Мадрид, въпреки слуховете, разпространявани в испански медии. Вицепремиерът Ориол Жункерас каза през септември, че \"отворената и глобална икономика, където всяко предприятие работи с банки от цял свят,\" не предполага отлив на бизнеса в посока останалата част на Испания - не и във време, когато Каталуня преживява \"исторически рекорд на чуждестранни инвестиции.\" Дни след референдума обаче \"Вангуардия\" съобщава, че членове на кабинета провеждат серия срещи с представители на бизнеса, за да обсъдят възможни сривове в продажбите и кампании за бойкот на каталунски стоки (каквито вече съществуват в социалните мрежи в Испания), които могат да се отразят негативно на бизнеса. Извинения В интервю за каталунска телевизия представител на испанското правителство в Барселона се извини за случаите на полицейското насилие в неделя по време на референдума. Каталунските власти съобщиха за стотици пострадали в резултат от безредиците, а потребители, намиращи се в автономната област, разпространяваха стотици снимки (някои от тях - от несвързани с допитването инциденти). \"Когато видя тези изображения, и още повече когато знам, че хора са били удряни и дори има хоспитализиран, мога само да се извиня от името на намесилите се полицаи,\" каза Енрик Мило.", "date": "2017.10.06", "title": "\"Вангуардия\": Натискът от Мадрид и бизнеса плаши властите в Каталуня"}
{"url": "http://www.dnevnik.bg/sport/2017/10/06/3055230_jup_hainkes_izleze_ot_pensiia_i_se_zavurna_nachelo_na/", "text": "Юп Хайнкес е новият треньор на \"Байерн\", обявиха баварците в сайта си. Договорът на 72-годишния специалист е до края на сезона, като влиза в сила от понеделник. Хайнкес заменя на поста Карло Анчелоти, който беше уволнен преди седмица след загубата с 0:3 от ПСЖ в Шампионската лига. Вили Саньол, който води баварците в последния мач срещу \"Херта\", ще преустанови досегашната си роля като помощник-треньор. \"Това не е завръщане, а акт на приятелство. Дължа много на \"Байерн\" и имам добро предчувствие. Не бих се върнал в друг отбор на света, защото имам любовна афера с \"Байерн\". Щабът ми и аз ще работим, за да покажем на феновете ни отново успешен футбол\", каза Хайнкес пред клубния сайт. В сряда вечерта немските медии обявиха назначаването му при баварците за сигурно, но не последва официално изявление от шампионите. Според информацията забавянето се е получило, защото Хайнкес е поискал да се събере с помощник-треньора Петер Херман, с когото работеше в \"Байерн\" от 2011 до 2013 г. Херман беше начело на втородивизионния \"Фортуна\" (Дюселдорф) от 2015 г. Хайнкес  се оттегли от \"Байерн\" през 2013 година, и обяви, че прекратява кариерата си . Под негово ръководство баварците спечелиха единствения си требъл в историята - титла и купа в Германия и триумф в Шампионската лига. Това ще бъде четвърти престой за германския специалист начело на отбора след 1987-91, 2009 и 2011-13 година.", "date": "2017.10.06", "title": "Юп Хайнкес излезе от пенсия и се завърна начело на \"Байерн\""}
{"url": "http://www.dnevnik.bg/biznes/companii/2017/10/06/3055253_ministurut_na_ikonomikata_e_uchuden_zashto_rabotnicite/", "text": "Работниците от \"Емко\" са отказали днес да отидат на среща в министерски съвет с аргумента, че министърът на икономиката ги е излъгал. Пред Би Ти Ви Емил Караниколов изрази учудване от тази позиция, при положение, че са изпълнени двете им искания от миналата седмица. \"На срещата миналата седмица те поискаха да се върне лиценза и да се работи по законодателство за военнопромишления комплекс. И двете бяха изпълнени\", поясни Караниколов. Той каза още, че поставянетото сега искане за възстановяване на договори с \"Кинтекс\" се е появило днес. В отговор на въпрос, Караниколов подчерта, че той и премиера не са нареждали нищо във връзка с \"Емко\" на нито една институция. Министърът обяви, че \"Кинтекс\" и \"Емко\" имат търговски спор, който може да се реши в съда, а не от държавата. Според Караниколов съдбата на \"Дунарит\" не е застрашена към момента. Министърът на икономиката подчерта, че ако има възможност държавата ще придобие дружеството на пазарен принцип, като се яви на евентуален търг за публична продан на фирмата.", "date": "2017.10.06", "title": "Министърът на икономиката е учуден, защо работниците от \"Емко\" го наричат лъжец"}
{"url": "http://www.dnevnik.bg/politika/2017/10/06/3055257_vupreki_che_bil_razbran_prevratno_anton_todorov_se/", "text": "Депутатът от ГЕРБ Антон Тодоров поднесе извинения за думите си към водещия на сутрешния блок на \"Нова телевизия\" Виктор Николаев, като заяви, че  не е искал да отправя заплахи  и е бил разбран превратно. Първоначално днес  Тодоров, който имаше амбиция да оглави Комисията по досиетата, но ГЕРБ се отказа от кандидатурата му, заяви във \"Фейсбук\" , че е станал обект на безпрецедентна атака, идваща от бизнес и медийни кръгове и \"ченгета\". По-късно пресцентърът на ГЕРБ разпрати до медиите негова позиция, вече конкретно за случилото се в сутрешния блок. В нея депутатът заявява, че \"изконно правило за мен е, че четвъртата власт е абсолютно независима\", а несвободата на медиите се свързва с режим, срещу който се бил борил цял живот. \"В конкретния случай не съм искал да \"заплашвам\" журналиста Николаев, но наблюдавам една всеобща истерия по темата. На въпрос на Виктор Николаев дали изборът на \"Грипен\"-ите от служебното правителство на Огнян Герджиков е \"продукт на определена шайка\", аз отговорих: \"Много силни думи употребявате. Ще Ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето ѝ\". Как е възможно да се прави заключение, че съм заплашвал Виктор Николаев?\", пита Антон Тодоров. Според депутата \"логиката на неговия въпрос визираше \"Шайката на Румен Радев\", който назначава служебното правителство. \"От неговите думи лесно можеше да се направи извода, че тя е желаещата да усвои 1.5 млрд. лева\", смята Антон Тодоров. Въпросът на Виктор Николаев днес дали решението за преговори с \"Грипен\" за изтребители е взето от \"една шайка, която иска да вземе 1.5 млрд. лв., всъщност бе препратката към книгата \"Шайка - Бойко, Росен, Цецо и другите\", която Тодоров написа преди 4 години в критика срещу настоящата си партия и нейните лидери. \"Моите думи бяха израз на загриженост, че с тези силни думи той би могъл да си навлече гнева на хора, които имат изключителни лостове за влияние. Имаше един друг президент, заради когото преди петнадесет години си отиде журналист от bTV\" - така Тодоров обяснява репликата си към водещия \"Много силни думи употребявате, ще ви изядат хляба. Вече изядоха хляба на колежката Ви\". Антон Тодоров отново посочва, че е обект на \"безпрецедентна атака за оплюване и дискредитация\". \"Въпреки убеждението ми, че съм разбран напълно превратно и думите ми са изтълкувани абсолютно погрешно, аз държа да поднеса извинението си към Виктор Николаев. Правя го заради моя култ към свободата, правя го заради всичко онова, за което се боря повече от 28 години и заради създалата се истерия в определени среди от тази моя реплика, която смятам, че не беше коректно разтълкувана\", завършва позицията му.", "date": "2017.10.06", "title": "Въпреки че бил разбран превратно, Антон Тодоров се извини на Виктор Николаев"}
{"url": "http://www.dnevnik.bg/sport/2017/10/06/3055258_vurnahme_seberazdavaneto_i_borbenostta_si_smiata/", "text": "Селекционерът на националния отбор по футбол  Петър Хубчев смята , че състезателите са върнали компонент, който в миналото е помагал на тима - себераздаването и борбеността си. Думите му дойдоха в навечерието на мача с Франция от квалификациите за световното в Русия догодина. \"За мен до известна степен върнахме малък компонент, в който българският отбор е постигал успехи - по-голяма борба, дух, себераздаване Що се отнася до гостуванията - не ни достига най-вече самочувствие на чужд терен. Това е признак, че ни липсва класа. Няма го постоянството, а то е признак за това, че си силен отбор. Това обаче не е гаранция, че утре пак няма да изиграем силен мач\", каза Хубчев. България все още има възможност да се класира за световното, но селекционерът подчерта, че темата не се обсъжда. \"Едно знаем и сме убедени - по нашите виждания пътят е доста труден. Какво се е случвало преди, не е мястото да коментирам. Но България не е световна сила и ще ни е много трудно да се класираме за голям форум.\" \"Не правим сметки и не водим разговори какво ще стане при две победи. Дори да ги постигнем, класирането не зависи от нас. Нашето поведение е за нещо сериозно. Опитваме се да държим момчетата да са концентрирани върху нещо голямо\", допълни той. Селекционерът каза, че е наясно със състава си за мача с \"петлите\". На въпроса кой ще е капитан в отсъствието на Светослав Дяков и Ивелин Попов, Хубчев заяви: \"Не е мислено и не е решено кой ще бъде капитан. Но това ли ни е голямата концепция и стратегия? Кой ще е капитан? Още не сме решили. Не отдавам голямо значение кой ще е капитан. За някои може да е важно, но за мен не е. Вижда се кой е капитан на терена. Дай Боже да имаме повече капитани.\"", "date": "2017.10.06", "title": "Върнахме себераздаването и борбеността си, смята Хубчев"}
{"url": "http://www.dnevnik.bg/bulgaria/2017/10/06/3055277_nedopustimo_e_vlastta_da_otgovaria_na_vupros_sus/", "text": "Съюзът на издателите в България протестира остро срещу поведението на народния представител от ГЕРБ Антон Тодоров, който заплаши в ефир водещия на Нова телевизия Виктор Николаев, се казва в  позиция на организацията на нейния сайт . \"Ние вярваме, че работата на журналистите е да задават въпроси и да настояват за отговори, когато политиците не ги дават. Недопустимо е представител на властта да отговаря на въпрос със заплаха. Подобна агресия е удар срещу всички медии, които поставят на първо място обществения интерес\", се посочва в позицията. С нея съюзът на издателите в България изразява своята солидарност с Виктор Николаев и с всички български журналисти, които не спират да задават въпроси. \"Ролята на медиите е да информират своите читатели и зрители и да притискат всички политици да бъдат прозрачни, отчетни и да отговарят за действията си\", се казва още в текста. Посочва се също, че не е приемливо народен представител от управляваща партия да се държи по този начин и това да остава без последици. \"Подобно поведение уронва престижа на институцията Народно събрание. Очакваме нито един представител на политическите сили да не си позволява повече да заплашва журналисти заради това, че си вършат работата\", завършва позицията на съюза, в който членуват издателите на \"Капитал\", \"Капитал Дейли\", dnevnik.bg, вестник \"Сега\", списание Клуб \"Z\", clubz.bg, Mediapool.bg, списание \"Мениджър\", в. \"Бряг\" – Русе, в. \"Посоки\" – Плевен, в. \"Силистренски бряг\", в. \"Новините глас\" – Ловеч , списанията АMICA, L’EUROPEO, ABITARE, BRAVACASA, MAX и QM, вестник \"Топ новини\" и информационен сайт  www.topnovini.bg , ПОД ТЕПЕТО и КАПАНА.БГ и Faktor.bg.", "date": "2017.10.06", "title": "Недопустимо е властта да отговаря на въпрос със заплаха, обявиха от Съюза на издателите"}
{"url": "http://www.dnevnik.bg/sport/2017/10/06/3055297_grigor_dimitrov_i_rafael_nadal_shte_igraiat_v_subota/", "text": "Григор Димитров и Рафаел Надал ще играят помежду си в Пекин в събота по обед. Двамата ще излязат на централния корт в 11.30 ч. в среща от полуфиналите на надпреварата. Българският тенисист  победи Роберто Баутиста Агут , а водачът в световната ранглиста  се наложи в два сета срещу Джон Иснър . Това ще е десетият мач между Димитров и Надал. Двамата играха в Пекин и преди година, но в четвъртфиналите. Тогава  българинът сложи край на лошата си серия срещу испанеца  и след седем поредни загуби спечели първата си победа и впоследствие игра във финала, но отстъпи срещу Анди Мъри. \"Мисля, че Григор винаги играе с положителна нагласа. Щастлив съм, че има добра година. Утре (събота) предстои труден мач, сигурен съм. Той играе добре, постигна добра победа. Ще видим. Ще опитам да играя по най-добрия начин, надявам се да съм готов\",  каза Надал .", "date": "2017.10.06", "title": "Григор Димитров и Рафаел Надал ще играят в събота по обед"}
{"url": "http://www.dnevnik.bg/skorost/avtomobilna_industriia/2017/10/06/3053546_folksvagen_opitva_da_zadushi_konkurenciiata_ot_shkoda/", "text": "Ръководителите и профсъюзите в германския автомобилен гигант \"Фолксваген\" (Volkswagen) се опитват да задушат конкуренцията от чешката компания \"Шкода\" (Šcoda Auto), да преместят от Чехия в Германия част от производството и да накарат чешкия бранд да плаща по-скъпо за споделената технология. Това съобщи \"Ройтерс\" в ексклузивен репортаж, посозаващ се на източници от германската компания. \"Шкода\" се развива толкова успешно, че отвоюва пазарен дял не само от конкурентите, но и от \"Фолксваген\" и маржът на оперативна печалба миналата година дори надхвърли този на \"Ауди\" (Audi). Докато във VW се опитват да намалят работните места и разходите в германските предприятия и да се измъкнат от скандала \"Дизелгейт\", добрите оценки за продукцията и печалбите на \"Шкода\" засилиха съперничеството в рамките на империята \"Фолксваген\", допълва \"Ройтерс\". Годишните продажби на \"Шкода\" надхвърлиха 1.1 млн. коли годишно. Източниците на агенцията казват, че сега се обмисля ограничаване на предимствата на чехите - комбинацията от германски технологии с по-евтина работна ръка - за да се затвърди репутацията на \"Фолксваген\" преди да е започнала вълната на електромобилите на масовия пазар. За три години оперативната печалба на \"Шкода\" се удвои до 1.2 млрд. евро през 2016г., а маржът на печалба достигна 8.7%. В рамките на групата \"Фолксваген\" по-добре се представя единствено \"Порше\" (Porsche). В същото време маржът на бранда VW намаля с една трета до 1.8%. В световен мащаб \"Фолксваген\" продава доста по-добре от \"Шкода\", но в Европа растежът е по-бавен. Освен ползата от MQB през последните 5 години чехите предлагат и по-евтина работна ръка. В Чехия час работа на конвейра струва средно 10.10 евро, докато в Германия цената е 38.70 евро, сочи официалната статистика на федералната република. Това напрежение между двете компании възражда спора в централата на \"Фолксваген\" за баланса между печалба и работни места, както и между централния контрол и автономността на 12-те бранда. \"Вместо да се отдадем на това да победим \"Тесла\" (Tesla), можем да се окажем затънали в безплоден вътрешен конфликт\", казва един от мениджърите. След публикацията на \"Ройтерс\" от профсъюза в \"Шкода\" заявиха, че ако бъде изнесено производство от предприятието, те ще се борят да се намали извънредното работно време в най-големия износител на чешката икономика. Синдикалният лидер Ярослав Повшик казва в писмо до агенцията, че не приема твърдения, че компанията ползва нечестно предимство. \"Подобни новини са насочени срещу \"Шкода\", служителите, отдадени на успеха, гъвкавостта в производството и бизнес резултатите им. Зад всичко това стои огромен труд на всички работници, дори през уикенда за сметна на семейството\", се казва в текста. \"Ако ситуацията продължава по този начин и не се стигне до бързи корекции, профсъюзите няма повече да подкрепят гъвкавото работно време и други елементи, необходими за растежа на компанията\", предупреждава Повшик. Всичко това се разиграва броени дни преди заседанието на Надзорния съвет на VW на 17 ноември, на което трябва да бъде одобрена годишната инвестиционна програма. Чешкият профсъюз изчислява, че преместване на производство извън страната ще струва на \"Шкода\" 2000 работни места. С изключение на временно заетите, в края на 2016г. за чешката компания са работели 28 000 служители. Намеси се и премиерът Бохуслав Соботка, който иска ръководството и синдикатите на \"Шкода\" да обсъдят каквато и да е подобна промяна в производството. В продължение на 26 години чешката компания се контролира от групата VW и си завоява стабилно място в средния сегмент автомобили. В същото време \"Фолксваген\" трябва да намали капацитета на германските си заводи и да съкрати хиляди служители, включително заради намалялата популярност на брандовете \"Пасат\" и \"Голф\". Затова и германските профсъюзи възприемат чешката компания едновременно като заплаха, но и като възможност да прелеят в Германия част от нейното производство, за да не се налага да съкращават хора. Профсъюзните лидери предлагали също \"Шкода\" да плаща по-високи такса за използване на MQB - основната патформа на \"Фолксваген\" за средно големи модели, до която имат достъп още \"Ауди\" и SEAT. Матиас Мюлер, ръководителят на групата VW, не може да не се съобразява с факта, че германските профсъюзи контролират половината от 20-те места в Надзорния съвет. Провинция Долна Саксония заема още две места и също много държи да съхрани работни места на германци. От своя страна, Херберт Дис, главният изпълнителен директор на бранда \"Фолксваген\", се опитва да защити моделите си от директна конкуренция с по-евтините шкоди, твърди още \"Ройтерс\". Неотдавна на среща с колегите си той призовал да се направи по-голямо разграничаване между пазарите и клиентите на двете компании, особено в бъдещите електромобили. И германците, и чехите планират през 2020г. да предложат на пазара електрически SUV с обсег 500 км, а групата има амбицията до 2025г. да изкара на пазара 25 електрически модела. Говорител на групата каза за \"Ройтерс\", че \"бъдещото позициониране на брандовете се анализира и дискусиите продължават\". Дис коментира пред агенцията, че няма конкуренция, а че при продуктова линия от близо 100 модела може да се случи и някъде да се припокрият интересите на отделните производители. \"Но известна вътрешна конкуренция помага\", добавя той.", "date": "2017.10.06", "title": "\"Фолксваген\" опитва да задуши конкуренцията от \"Шкода\""}
{"url": "http://www.dnevnik.bg/analizi/2017/10/06/3055152_suprotiva_e_spasenieto/", "text": "На този натиск, постигащ примирение и послушание, се крепи власт като днешната: ефирът (на интерпретациите) е реалността, с която хранят народа, а фактите (господи, фактите!) са презряната фикция. Институциите са само слуги на властта, не на държавността и гражданите, и спасението на словото е в собствената му съпротива. Съпротивата, която можеш да видиш, чуеш, усетиш, се оказва от журналиста. На място. В студиото, Пред компютъра. Всеки ден, всеки час, срещу всеки властник. Всеки! Друго спасение за словото няма.", "date": "2017.10.06", "title": "Съпротива е спасението"}
{"url": "http://www.dnevnik.bg/zelen/2017/10/06/3055301_novo_ustroistvo_shte_kontrolira_vsiaka_choveshka/", "text": "Европейския съюз ще използва нови устройства, които засичат всяка една човешката дейност в морето. Това е една от новите мерки на Брюксел за засилване на морската сигурност.  Прототипът за наблюдение е изпробван само преди месец – през септември 2017 г. Устройството може да  открива малки кораби и да установява човешката дейност в морски води.  Инструментът \"Търсене на неидентифицирани морски обекти\" или \"SUMO\" е софтуер, който автоматично анализира данните от сателитите за радарно изобразяване, за да може да открива кораби с дължина до 1 метър, дори при облачно време или през нощта.  Идеята е SUMO да улесни международното сътрудничество при картографиране на корабните маршрути, наблюдение на интензивността на корабоплаването, идентифициране на замърсяващите кораби, наблюдение на риболовните дейности, борбата с пиратството и контрабандата и контролиране на морските граници. Устройството е една от мерките, за които Брюксел отпуска значителна сума за овладяване проблемите в океаните и моретата, огласени официално по време на конференцията \"Our Oceans\" в Малта, където 112 държави, лидери и министри, бизнеси и граждански организации поеха ангажименти за по-сигурни, чисти и безопасни морета и океани.  Морската сигурност е в основата на световната търговия и просперитет, но тя е застрашена - от природни бедствия, пиратство, трафик и въоръжени конфликти. \"За да направим нашите океани по-безопасни и по-сигурни, Европейският съюз отдели 37,5 млн. Евро за осигуряване на морска сигурност и противодействие на пиратството по крайбрежието на югоизточната част на Африка и в Индийския океан. . Други 4 милиона евро ще се инвестират в програма за спътникова мониторинг Copernicus през 2017 г., за да могат агенциите на ЕС и държавите-членки да следят замърсяването на околната среда, да контролират незаконния риболов и масовия търговски риболов в североизточната част на Атлантическия океан, Средиземно море, Балтийско море, Северно море, Черно море, Тихия океан и около Канарските острови.  Европейският съюз обяви, че ще предостави 80 000 евро за сътрудничеството между органите на бреговата охрана в Европа.", "date": "2017.10.06", "title": "Ново устройство ще контролира всяка човешка дейност в морето"}
{"url": "http://www.dnevnik.bg/sport/2017/10/06/3054786_germaniia_podpechata_uchastieto_si_na_svetovnoto_i/", "text": "Световният шампион Германия си осигури участие на Мондиала в Русия догодина след девета поредна победа в своята група С. Бундестимът надигра с 3:1 Северна Ирландия като гост и запази стопроцентовия си актив, като има голям шанс да го направи и в последния си мач, който е домакинство на Азербайджан. Себастиан Руди, Сандро Вагнер и Йошуа Кимих бяха точни за германците, а почетният гол за северноирландците вкара Джаред Магинис в третата минута на продължението. Селекционерът на Германия Йоаким Льов продължи да дава шанс на много млади момчета. Сред титулярите започнаха седем от тима, който спечели Купата на конфедерациите през лятото - Тер Щеген, Платенхард, Кимих, Руди, Дракслер, Горецка и Вагнер. Още в 77-ата секунда Руди изведе гостите напред след невероятно изпълнение. Северноирландците не успяха да изчистят топката, тя попадна в Кимих, който я върна на съотборника си, а от 35 метра Рудия я изпрати неспасяемо в мрежата. Последваха много силни минути на германците, но и някои сериозни пропуски. Все пак в 21-ата минута Сандро Вагнер удвои аванса на Бундестима с хубав удар с левия крак след подаване на Томас Мюлер. След почивката темпото вече беше по-ниско, а Германия свали сериозно оборотите. Едва четири минути преди края се стигна до трети гол, а негов автор стана Кимих, който се разписа от воле от малък ъгъл и подпечата деветата поредна победа на тима. Почетното попадение на домакините падна след корнер, когато Макоули отклони на далечната греда, а от няколко метра Магинис изненада Тер Щеген. Северна Ирландия е сигурен участник на плейофите , като държи второто място с 19 точки. Успехът е шести пореден за Германия, след като на 22 юни тимът завърши наравно 1:1 с Чили в мач за Купата на конфедерациите. Двубоят е и общо 18-и без поражение на Бундестима от загубата с 0:2 от Франция в полуфиналите на Евро 2016. Германия е третият отбор от зона Европа след Белгия и Англия, който се класира на световното първенство. Другите тимове, които вече си осигуриха участие са Бразилия, Иран, Япония, Мексико, Южна Корея, Саудитска Арабия и домакинът Русия, който се класира по право.", "date": "2017.10.06", "title": "Германия подпечата участието си на световното и запази перфектния си актив в квалификациите"}
{"url": "http://www.dnevnik.bg/sport/2017/10/06/3054796_bautista_agut_e_porednoto_prepiatstvie_pred_grigor/", "text": "Григор Димитров се изправя срещу испанеца Роберто Баутиста Агут в третия си мач от тенис турнира от категория \"АТП 500\" в Пекин. Световният №13 и българина  откриват програмата на корт \"Лотус\" в 7.30  часа българско време. Димитров достигна до четвъртфиналите след два много трудни мача. Първо надделя в три сета над 40-ия в света  Дамир Джумхур  от Босна и Херцеговина – 6:1, 3:6, 6:3, а след това се справи и с  Хуан Мартин дел Потро със 7:6 (6), 7:5 . Съперникът му победи представителя на домакините Жанг 6:1, 6:3 и после словенеца Бедене, който се отказа при 6:0 и 4:0 във втория сет. \"Не успях много да видя от мача му (с Аляж Бедене). Опасен съперник е, но не трябва да подценяваш никого. Първите ми два мача вече бяха срещу качествени играчи. Трябва да гледам от моята страна и да съм съсредоточен\", каза Димитров преди мача си с Баутиста Агут. Двамата ще се изправят един срещу друг едва за трети път, като в досегашните си две срещи са записали по една победа. И двата мача обаче са доста отдавна, успехът на Баутиста Агут е през 2008 г. в турнир от сериите \"Фючърс\" на червени кортове. Тогава испанецът побеждава едва 17-годишния Димитров в родината си със 6:4, 4:6, 6:2. През 2010 г. българинът побеждава Баутиста Агут на твърди кортове в Орлеан, Франция с 3:6, 6:2, 7:6 (6). Григор Димитров защитава участието си на финал в Пекин от миналата година, когато отстъпи в спора за титлата на Анди Мъри. Той продължава битката си за класиране на финалния \"Мастърс\" турнир в Лондон, като обяви, че това е основната му цел за годината. Двубоят между Димитров и Баутиста Агут ще бъде предаван по \"Мтел спорт 1\".", "date": "2017.10.06", "title": "Баутиста Агут е поредното препятствие пред Григор Димитров в Пекин"}
{"url": "http://www.dnevnik.bg/skorost/avtomobilna_industriia/2017/10/06/3054314_bmv_shte_pokaje_na_avtosalona_v_sofiia_nai-moshtniia/", "text": "БМВ ще покаже на автосалона в София (13-22 октомври) най-бързият и най-мощен автомобил в портфолиото си. Става дума за Серия 7 М760 Li, която демонстрира възможностите за индивидуализация от програмата BMW Individual. Лимузината използва дванадесетцилиндров бензинов мотор с мощност 609 конски сили и 880 Нм. максимален въртящ момент. Въпреки теглото си от над 2.2 тона, дългият 5.24 метра автомобил се ускорява от място до 100 км/ч за 3.8 секунди. Максималната скорост е електронно ограничена на 250 км/ч. Специално внимание заслужава и най-мощният като литрова мощност дизелов двигател, предлаган на пазара. Той се влага в БМВ Серия 5 М 550d Седан. Трилитровия редови шестцилиндров агрегат включва каскадно свръхпълнене с четири турбокомпресора и директно впръскване, като максималната мощност е 400 к.с, а максималния въртящ момент е 760 Нм. Спортната линия в експозицията се продължава от БМВ M4, екипиран с М Competition Package. По този начин се демонстрират възможностите за допълнително индивидуализиране и повишаване на мощността, динамиката и предвидимостта на един М автомобил. Две премиери на БМВ са новото Х3 и обновената Серия 6 Гран Туризмо. Дебют прави и обновеното БМВ i3. МИНИ ще е представено с расовия спортист \"Джон Купър уръкс\", както и плъг-ин хибрида \"Кънтримен\" SE За първи път на Автомобилен салон София 2017 БМВ ще представи и мотоциклети. На щанда на марката ще може да се види новият HP 4 Race - състезателен мотоциклет, който е легален за използване при нормални пътни условия. Всеки един мотоциклет, от серията от 750 екземпляра, е изработен на ръка. С тегло с пълно оборудване от 171 кг. HP4 RACE е по-лек от състезателните машини в Superbike World Championship и незначително по-тежък от заводските мотори в MotoGP. Той е с изцяло карбонова основна рама, тежаща едва 7.8 кг и индустриално произведен в малки количества, превръщайки ориентираната към бъдещето технология достъпна за всеки. Щандът на БМВ ще е разположен на 480 кв. м. в зала 3 на Интер Експо център, като компанията показва продукти от всички марки и продуктови групи, които присъстват на българския пазар. За удобство на посетителите са изградени работни станции с възможност за конфигуриране и поръчка на автомобил в реално време, обособена е и зона за търговски преговори. УниКредит Лизинг, които са официален лизингодател на Автомобилен салон София за второ поредно издание, предлагат лизинг с лихва от 0.99 до 2.99%, в зависимост от избрания срок за изплащане. По данни на водещата лизингова компания на пазара, за първата половина на 2017 лизингът на леки автомобили отчита ръст от над 30% на годишна база. Обяснението е нарастващата увереност на фирмите и потребителите в средносрочната перспектива за доходите им и все по-гъвкавите и атрактивни продукти, предлагани на клиентите от страна на лизинговите компании, обобщи главният търговски директор и член на Управителния съвет на УниКредит Лизинг Мартин Гиков.", "date": "2017.10.06", "title": "БМВ ще покаже на автосалона в София най-мощния си и бърз автомобил"}
{"url": "http://www.dnevnik.bg/sviat/2017/10/06/3054659_referendumut_prinudi_policiiata_v_katalunia_da_izbira/", "text": "Докато правителството в Мадрид се опитва да насочи вниманието към непокорните лидери в Барселона, а каталунските власти - към насилието, с което бе съпроводен референдумът в неделя, ролята на каталунската полиция в случилото се изглежда все по-важна с всеки ден от допитването насам. В някои от секциите, където се стигна до сцени на полицейска разправа с гласуващи, именно силите на реда на Каталуня, носещи името \"Мосос д'Ескуадра\", извикаха испанските си колеги, за да им помогнат в блокирането на избирателните пунктове. Нарастващото напрежение и изборът между \"закона\", за който говори Мадрид, и \"политиката\", която прави Барселона, създаде разломи сред седемнайсетте хиляди членове на \"Мосос\" или \"Момчетата\", както те са известни в цяла Испания. От една страна те получиха нареждане от Върховния съд на Каталуня да възпрепятстват референдума, след като Мадрид го блокира. От друга - някои от тях обикаляха секциите в бездействие, позовавайки се на нуждата да опазят цивилните. Силите на реда са разделени \"горе долу наполовина\" между тези, които поддържат референдума и начина, по който протече, и другите, които смятат, че не са свършили достатъчно добра работа. Напрежението продължава от неделя насам и понякога нараства до такава степен, че някои отказват да патрулират с колегите си, пише \"Вангуардия\". Източници в каталуската полицейска служба разказват, че напрежението е могло да се усети още преди референдума заради различни политически мнения, но и заради натрупаната умора след атентите в Барселона и Камбрилс през август.  Действията на полицаите всъщност поставиха под въпрос отношенията им с други каталунски институции, както и със съдебните власти, които действат на територията на Испания, пише \"Ел паис\". В редиците на \"Мосос\" някои се чувстват използвани от шефа си Жозеп Луис Траперо, заплашен от съдебно преследване за неподчинение. За други е гордост да са \"полицията на народа\", тъй като получиха аплодисменти заради отказа си да попречат на гласуващите в много от избирателните секции. Част от полицаите обвиняват лидерите си, че може би са ги повели в задънена улица, а други се възхищават на Траперо, че е предотвратил ситуация, при която би им се наложило да се нахвърлят срещу гражданите. Според изданието ситуацията в Барселона е достигнала момент, при който профсъюзните организации на \"Мосос\" запазват мълчание - каквато и позиция да заемат, половината от членовете ще се обидят или ще прекратят членството си. \"Съществува тъжното усещане, че първите, които ще паднат в резултат на кризата, са именно \"Мосос\",\" твърди полицейски източник, без да навлиза в подробности. Шест съдилища в различни части на Каталуня в момента разследват въпроса дали полицията нарочно не изпълни нареждането на магистратите. Самият Върховен съд също поиска обяснения. Сега полицаи, които не могат да споделят имената си публично, разказват, че се чувстват \"продадени\" и \"безсилни\" - някои са останали 14 часа без възможност да не намесят, а организаторите са \"знаели, че нищо няма да се случи\". Те имат предвид директивата от ръководството, според която единствените им задачи бяха да идентифицират \"организаторите\" и да затворят секциите, където така или иначе имаше струпване на стотици желаещи да гласуват. За \"Мосос\" беше невъзможна задача да ги изтласкат от пунктовете и затова част от патрулите поискаха помощ от жандармеристките части към Гвардията на Испания. На едно от  популярните видеа  се вижда и чува представител на \"Мосос\", който застава пред училище и казва: \"Предполагам, че никой тук не е отговорен, нали?\" Полицаят има предвид организаторите на референдума, които им е заповядано да търсят. Множеството отговаря с \"Не\", а служителят на реда казва, че ще състави акт за невъзможността да се влезе вътре. Тогава събралите се пред пункта избухват в аплодисменти. \"Тези кадри ни потискат\", казва полицай, който е част от службата. \"Гражданите трябва да ни уважават, както и ние - нея, но не и да ни аплодират,\" добавя друг. Той добавя, че агресията на изпратената от Мадрид полиция, както и тази на Гвардията, трябва да бъдат осъдени. Други не смятат, че поведението на  плачещите полицаи  пред някои секции е достойно. \"Преживял съм ужасни неща, но винаги съм плакал за тях вкъщи, никога на работа,\" казва служител на реда. Не всички негови колеги са съгласни - съществува и мнението, че плачът е от благодарност към гражданите. Независимо от позициите на полицаите случващото се ги притеснява и те обсъждат при всички всички възможности. Тревожи ги не само вътрешният разлом, но и този с другите полицейски части. \"Не ни поздравяват, когато им даваме ръка,\" казва друг източник за отношенията с полицията и гвардията след референдума, въпреки че от седмици подчинените на Барселона полицаи полагат усилия да защитават испанските сили на реда. И тези отношения не са еднозначни: появиха се и кадри, на които \"Мосос\" влизат в сблъсък с гвардейци или полицаи. \"Ще трябват много усилия, за да се излекуват раните.\" Най-опасен е разривът със съдебната власт - \"Мосос\" поеха преди почти 10 години повечето функции на Гвардията за територията на Каталуня, включително като части от съдебната полиция. \"Много ще ми е трудно отново да им имам доверие,\" казва съдия, успял да създаде добра работна връзка с тях за изминалото десетилетие. \"Не отричам, че пристигайки тук, имах предразсъдъци (към тях), но основно защото се съмнявах дали ще могат да покажат същия капацитет за някои разследвания като полицията и гвардията, а не заради политически въпроси.\" Работата им е безукорна до референдума, разказва той. \"Затова ме натъжава решението им да следват директивите на политическите си шефове. Изглежда от вечерта до сутринта забравиха, че са съдебна полиция. Отчитат се пред съдиите и Конституцията... Представяте ли си (контролният орган) на Гвардията да реши да не разследва корупцията в Народната партия, защото е партията на правителството? Мога ли сега да се доверя на \"Мосос\" за деликатен случай, който засяга (лагера на) независимостта?\"", "date": "2017.10.06", "title": "Референдумът принуди полицията в Каталуня да избира между закона и политиката"}
{"url": "http://www.dnevnik.bg/bulgaria/2017/10/06/3054645_zapochvat_delata_za_obezshtetenie_na_postradalite_ot/", "text": "В Софийския градски съд (СГС) започва първото от гражданските дела за обезщетение на пострадалите след взрива на цистерна на гара Хитрино, близо до Шумен. На 10 декември миналата година  влакова композиция с пропилен се взриви в селото . Десетки къщи бяха разрушени, загинаха 7 души, а 29 бяха тежко ранени. Съдът е приел исковете срещу \"Булмаркет рейл карго\" ЕООД и \"Булмаркет ДМ\" ООД за допустими и е назначил няколко медицински и технически експертизи. След трагедията се разбра, че застрахователната полица на фирма \"Булмаркет\" няма да е достатъчна, за да покрие щетите от експлозията. \"От наша страна със сигурност ще трябва да покрием щетите допълнително над застраховката\", заяви преди време  Станко Станков - собственикът на фирмата-превозвач. През август стана известно, че повече от осем месеца след взрива  общината е усвоила едва 1/6 от дарените и получени от държавата средства , пострадалите хора все още живеят във фургони, а общинската инфраструктура все още не е ремонтирана. В средата на юни  ДПС изключи кмета на Хитрино  Нуридин Исмаил. От партията уточниха, че причината за отлъчването му не е свързана с възстановяването на селото, а с  неспазване на устава и създаване на условия за фракционерство . Иначе обвинени са инцидента са само двамата машинисти, управлявали първия локомотив на влака - Димитър Михнев и Радослав Петков. Това обяви през май тогавашният директор на националното следствие и сегашен член на ВСС Евгени Диков. Наказателният процес ще се гледа в съда в Шумен. ", "date": "2017.10.06", "title": "Започват делата за обезщетение на пострадалите от взрива в Хитрино"}
{"url": "http://www.dnevnik.bg/bulgaria/2017/10/06/3054696_dareniiata_na_firmi_i_fondacii_namaliavat_no/", "text": "Общата дарена сума от фондации, компании, еднолични търговци и физически лица през 2016 г. е 96 137 349 лв. Спрямо 2015 г. това представлява спад в общия обем дарения с 11% или с почти 12 млн. лева в абсолютна стойност. Тенденцията на спад се задържа от 2012 г. насам, но даренията от хора за хора се увеличават. Това показва годишният  Анализ на Български дарителски форум  за тенденциите и обемите на дарителството и корпоративната социална отговорност. За трета поредна година най-големите дарители в страната остават фондациите с дарени 52.8 млн. лева или 55% от общата сума, но с 2 млн. лв. по-малко, отколкото през предходната година. Приоритетни сфери на инвестиции и дарителство на фондациите също се запазват - образование и наука, детско и младежко развитие, социална подкрепа, общностно развитие. Компаниите са вторите по обем дарители с дарени 34.1 млн. лева. Спрямо предходната 2015 г. се отчита спад от 26% в даренията им или около 12 млн. лв. по-малко. Предпочитаните от тях сфери за подкрепа са близки до тези на фондациите - образование и наука, детско и младежко развитие, социална подкрепа, култура и изкуство. На фона на общия спад на даренията, за последните пет години се наблюдава постоянно плавно увеличение на дарените средства от индивидуалните дарители. През 2016 г. гражданите в България са дарили малко над 8.5 млн. лева, което представлява ръст с около 2 млн. лева или с 33% повече спрямо 2015 г. Хората насочват средствата си най-вече за здравни каузи и помощ на хора за скъпо лечение (61.8% от всички частни дарени средства), за социална подкрепа предимно в помощ на деца и семейства, живеещи в бедност (46.5%) и за помощ на пострадали в екстремни ситуации при бедствия и аварии (41%). Важна промяна през 2016 г. настъпи за дарителите на храни, отбелязват от БДФ. През втората половина на 2016 г. бяха гласувани промени в Закона за данък добавена стойност, с който се регламентира хранителното подпомагане чрез механизма \"хранителна банка\" и се осигурява възможност за данъчни облекчения за дарителите на храни при ясни процедури и правила. Промените обаче влязоха в сила от месец януари 2017 г., затова ефективността на механизма за данъчни облекчения при дарения на храни ще може да се проследи догодина. Все още стоят нерешени законодателни промени, свързани с регламентиране на доброволчеството и липса на единни ставки за данъчните облекчения за дарителите за различни каузи. Особено демотивиращо за дарителите е честото отсъствие на имената им в медиите, при отразяване на техни програми и проекти в полза на обществото, отбелязват от организацията.", "date": "2017.10.06", "title": "Даренията на фирми и фондации намаляват, но гражданите дават повече"}
{"url": "http://www.dnevnik.bg/detski_dnevnik/2017/10/06/3054384_gimnazistite_ot_cialata_strana_mogat_da_pokaniat/", "text": "През тази учебна година всеки учител по литература или клас ще има възможност  да покани  съвременен български писател, който ще влезе в ролята на лектор и ще преподаде урок върху тема или автор от литературния канон, свързвайки го със съвременните ценности и процеси в обществото. Програмата \"Писател назаем\" има за цел ученици от поне 100 гимназиални класове в цялата страна да се срещнат със съвременни български автори и да \"видят\" учебната програма по литература по един нов, различен и модерен начин, обясняват инициаторите на проекта от сайта за книги \"Аз чета\". В основата на програмата стои вярването, че съвместната работа на учители и писатели ще разшири хоризонтите и разбирането за литература на учениците, които ще получат възможност да се убедят, че \"писател\" не означава \"черно бяла снимка в учебника\". \"Задължителната програма, огромният по обем материал и тежките изпити убиват желанието на учениците за четене и възможността на учителите да импровизират, да изпробват нови методи за обучение, да бъдат будители. Затова \"Писател назаем\" ще събере трите звена и ще се опита да събуди връзката между литературната класика и любовта към четенето\", казва Милена Ташева от екипа на \"Аз чета\". Част от мисията на книжния сайт е да покаже, че българските писатели са не просто живи, но и много от тях са личности, достойни за уважение, а произведенията им - в крак с емоционалните нужди на учениците. Сред авторите, потвърдили досега участие в инициативата, са Захари Карабашлиев, Мария Донева, Радостина Ангелова, Александър Шпатов, Йорданка Белева, Александър Секулов, Илиян Любомиров, Елка Стоянова, Момчил Николов, Иван Ланджев, Александър Чобанов, Диана Петрова, Деси Нико, Веселина Седларска, Христо Раянов. Подаването на заявки за гостуващи автори започна на 18 септември в сайта  www.pisatelnazaem.com , а първите уроци ще се проведат след 15 октомври.", "date": "2017.10.06", "title": "Гимназистите от цялата страна могат да поканят \"Писател назаем\""}
{"url": "http://www.dnevnik.bg/sviat/2017/10/06/3054831_tropicheskata_buria_neit_vze_desetki_jertvi_v/", "text": "Най-малко 22 души загинаха, а 12 са в неизвестност, след като тропическата буря \"Нейт\" връхлетя Централна Америка, съобщи БТА, като цитира ДПА. \"Нейт\" предизвика проливни дъждове и свлачища в Коста Рика, Никарагуа и Хондурас и се насочва към мексиканския полуостров Юкатан. В Коста Рика е обявено извънредно положение. Там загинаха седем души, а 5000 са напуснали домовете си и са приети в приюти. В Никарагуа са загинали 11 души, а 800 души са евакуирани от архипелага Кайос Мискитос. В Хондурас са загинали четирима души.", "date": "2017.10.06", "title": "Тропическата буря \"Нейт\" взе десетки жертви в Централна Америка"}
{"url": "http://www.dnevnik.bg/sviat/2017/10/06/3054731_pticite_narochno_slagat_ugarki_ot_cigari_v_gnezdata_si/", "text": "В градовете птиците често използват \"подръчни\" материали, за да свият гнездата си - намирането на листа и клони невинаги е лесно. Досега се смяташе, че пластмасовите торбички, хартията, алуминиевото фолио, жиците и угарките от цигари са произволно подбрани елементи, които просто вършат работа на животните. Проучване, публикувано в журнала Avian Biology и цитирано от сп. \"Икономист\", обаче твърди, че фасовете служат за определена цел. Авторите, Монсерат Суарес-Родригес и Константино Масияс Гарсия от Националния автономен университет в Мексико, защитават тезата от 2012 г. Тогава Суарес-Родригес показва, че е по-малко вероятно гнезда с фасове да съдържат кърлежи и други паразити от другите, които нямат. Експериментите ѝ обаче не успяват да докажат, че птиците, създали гнездата, събират угарките заради специалните им свойства, или материалът се използва просто защото хората изхвърлят много фасове. В последния експеримент се изследват 32 двойки сипки, които свиват гнезда в кампуса и чакат излюпването на малките. Когато това се случва, учените заменят материала, с който те застилат гнездата си, с филцови повърхности, увити с парчета от растителен материал, често използван от птиците. Премахвайки стария материал, те премахват и кърлежите, които живеят по него, както и обичайно увиващите се в него угарки. Учените добавят към новия материал кърлежи - в 10 от гнездата слагат 70 живи кърлежа, в 10 - 70 мъртви, а в 12 не слагат кърлежи. Тогава изчакват на малките да им поникнат пера и след това събират материала за по-нататъшен анализ. Учените са изследвали броя на угарките, занесени от сипките в гнездата им след добавяне на новите подпорки. Гнездата, към които заедно с материала са били сложени мъртви кърлежи или не е имало кърлежи, не съдържат фасове. Гнездата, към които са били добавени живи кърлежи обаче са съдържали средно 1.25 угарки. На базата на тези данни екипът е заключил, че сипките действително събират угарки нарочно, за да държат паразитите далеч и да опазят по-добре малките си.", "date": "2017.10.06", "title": "Птиците нарочно слагат угарки от цигари в гнездата си, сочи изследване"}
{"url": "http://www.dnevnik.bg/sviat/2017/10/06/3054850_sedem_dushi_zaginaha_v_buria_v_germaniia/", "text": "Седем души загинаха вчера в буря, която се разрази със силни ветрове в северна и източна Германия, повали дървета и кранове и прекъсна железопътния транспорт, съобщиха Франс прес и ДПА. В Хамбург дърво паднало над автомобил, в който имало две жени. Едната е загинала, а другата е приета в болница, уточнява БТА. Няколко шофьори са загинали също от паднали дървета в провинция Мекленбург-Предна Померания, в Бранденбургска област и в Берлин, където също има ранени от бурята. Железопътният трафик в северна Германия бе спрян заради паднали дървета върху релсите, съобщи железопътната компания \"Дойче бан\". Отменени бяха някои влакове на изток, както и градската железница \"Ес-бан\" в Берлин.  Пожарникарите в столицата бяха вдигнати по тревога към 19 ч. снощи, в Хамбург те бяха извикани за помощ на 800 места. Бурни ветрове се разразиха над северния пристанищен град вчера следобед и достигнаха скорост 140 км/ч., след което се насочиха към Берлин и провинциите Саксония и Саксония-Анхалт. След кратко прекъсване следобед, летищата в Берлин отново заработиха вечерта, отбелязва АФП. ", "date": "2017.10.06", "title": "Седем души загинаха в буря в Германия"}
{"url": "http://www.dnevnik.bg/sport/2017/10/06/3054849_arjentina_shte_goni_posledniia_polet_za_rusiia_sled/", "text": "Нулево равенство притисна Аржентина до стената в квалификациите за световното първенство по футбол. Небесносините завършиха 0:0 при домакинството си на Перу и кръг преди края остават извън зоната с отборите, които се класират. Двукратният световен шампион и сребърен медалист от последното световно първенство остава шести с 25 точки преди последния си мач - гостуване на Еквадор, който има пет поредни загуби и няма възможност да се класира. Първите четири в класирането отиват директно на световното, а петият играе плейоф. След четири поредни мача без победа Аржентина е пред угрозата за втори път в историята си да не се класира за световно. Предишният случай е от турнира в Мексико през 1970 г. В момента пети са перуанците, също с 25 точки, които се борят за първо класиране на световно от 1982 г. насам. В следващия си мач те приемат четвъртия Колумбия, който е с 26 точки. С 26 точки са и чилийците, чиято задача в последния кръг е свързана с гостуване на водача и класирал се вече отбор на Бразилия. Най-близо до световното е съставът на Уругвай, заемащ второто място с 28 точки. Аржентинците, които са водени от трети треньор в квалификациите, показаха познатата си слабост в нападение. Те създадоха много възможности, но не можаха да вкарат. Те остават вторият най-слабо резултатен отбор с 16 гола в 17 мача. Небесносините владееха инициативата и се стараеха да отбележат. Чистите положения обаче идваха трудно. В добавеното време Меси подаде отлично към Дарио Бенедето, който пропусна. В началото на втората част домакините изпуснаха още две възможности да поведат. Най-напред Бенедето не сполучи, а след това Меси улучи греда. Атаките продължиха, но все така без успех. Перуанците имаха една добра възможност, но Джеферсън Фарфан пропусна.", "date": "2017.10.06", "title": "Аржентина ще гони последния полет за Русия след нов провал в квалификациите"}
{"url": "http://www.dnevnik.bg/na_put/2017/10/06/3054680_dobre_doshli_v_depesh_mod_bara/", "text": "Най-известното място в естонската столица Талин е площадът пред кметството в Стария град – място като от пощенска картичка, особено когато по коледните базари се запалят огньове и започне да се лее греяно вино. Из малките улички обаче се крият неподозирани съкровища. Едно от тях е само за посветени – малкият  Depeche Mode  бар, създаден преди близо двадесет години. И то на шега – в началото, разказва пред \"Дневник\" сегашният собственик, 41-годишният Дан Буйненко, барът е бил без име и е бил собственост на негов приятел. Заклет фен на британската банда, той пускал само тяхна музика, а посетителите съвсем естествено кръстили мястото \" Депеш мод  бара\". Името прилепнало, а постепенно цялото обзавеждане се завъртяло около него, заведението ставало все по-известно и вече е институция само по себе си. Има дори собствена линия сувенири – тениски, чаши, шапки. По стените висят снимки на бандата, дори тоалетните са означени с мъжка и женска версия на \"Мистър Федърс\" от обложката на Playing The Angel. Огромен надпис \"Работим за  музиката на ДМ \" виси над бара. Въпреки тесния фокус, оказва се, че клиентелата е достатъчно голяма, за да поддържа бизнеса. Дан казва, че често идват чужденци, които търсят точно това заведение, но като цяло аудиторията му е предимно от хора на средна възраст. Понякога нахлуват и група международни студенти, тръгнали на традиционното \"влачене по кръчми\" (pub crawl) – обиколка от бар на бар, като във всеки се влиза за по едно питие. Тя обикновено завършва с не чак толкова приятни гледки. През 2001 г.  Мартин Гор ,  Анди Флечър  и Кристиан Айгнер купонясват там в нощта преди концерта си в Талин. През 2006 г. бандата, заедно с Дейв Гахан, се връща в бара за още една вечер, но оттогава насам не са идвали. Междувременно основателят на заведението се отказва от него и то остава в ръцете на Дан, който сега го управлява заедно с брат си. И, разбира се, прави планове в коя държава да отиде да ги гледа отново. А на въпроса каква друга музика слуша, се ухилва и отговаря: \"Радиото\".", "date": "2017.10.06", "title": "Добре дошли в \"Депеш мод бара\""}
{"url": "http://www.dnevnik.bg/politika/2017/10/06/3054861_sus_skandala_s_rodninskite_naznacheniia_bsp_otkloniava/", "text": "С идването на власт на ГЕРБ и \"Обединени патриоти\" не се е сложило край на роднинските назначения. Тези опити продължават вече 27 години и всички политически сили го правят. Тази теза лансира в интервю за Би Ти Ви вицепремиерът Валери Симеонов с уточнението, че не трябва да се съди за хората по това чии роднини са, а дали вършат работа. \"Всеки е на някой роднина. България намаля с близо два милиона. Да не мислите, че всички в провинцията имат капацитет да заемат някоя позиция? Кадри се създават много трудно. Едно е да назначиш някого, който си е подпирал в централата главата с ръка. Друго е, когато някой твой роднина с 20 години стаж в областта, отличен е и т.н.\", обясни вицепремиерът и подкрепи тезата си с китайска притча: \"Както е казал китайският мъдрец: не е важно дали котаракът е черен или бял, дали е роднина на друг котарак, а дали лови мишки.\" По думите на Симеонов за трима души от назначените близки на Делян Добрев в Хасково може да се коментира - двама, на които е кум и една братовчедка, останалото са измишльотини. \"Кампанията на БСП е глупава, за нискоинтелигентни хора, за глупав електорат, с такива теми се подбуждат низките страсти на обществото. БСП отклонява вниманието от вдигнатите с 24% пенсии\", смята Валери Симеонов. \"Елена Йончева е известна с това, че никога не доказва твърденията си, както стана с границата. Лъга и когато я дадох на прокуратурата – млъкна. Не искам да говорим пак за нея\", заяви Валери Симеонов и определи темата около Делян Добрев и роднинските назначения в община Хасково като \"претоплена манджа\". Вицепремиерът заплаши, че ако коалиционното правителство ГЕРБ - \"обединени патриоти\" си замине, идва \"едно разпиляно БСП, което не може да изкара нито една аргументирана критика към правителството\" с лидер \"доминиращата женска в глутницата, която повлича младите вълчета\". Валери Симеонов отказа за коментира казуса за отнетия лиценз за търговия на оръжейната фирма \"Емко\". \"Не трябва да се говори много за тези военни сделки. Какви оръжия, какъв калибър, на коя държава продаваме... Тази информация стига до клиента купувач и до Русия като основен наш конкурент на пазара за оръжия. Не искам да говоря толкова, колкото някои мои колеги, ще бъда внимателен в изказа си\" заяви Симеонов по темата с военния завод \"Емко\" и отнетия лиценз за търговия на предприятието. Той подчерта, че по темата за него е важно, че 4 хил. души остават без работа.", "date": "2017.10.06", "title": "Със скандала с роднинските назначения БСП отклонява вниманието от вдигнатите пенсии, смята Валери Симеонов"}
{"url": "http://www.dnevnik.bg/bulgaria/2017/10/06/3054845_protivopostavianeto_v_predishniia_sudeben_suvet_bilo/", "text": "Представляващият на новия Висш съдебен съвет Боян Магдалинчев се обяви за спиране на всякакво противопоставяне между членовете на съвета, а конфликтните в предишния му състав определи като междуличностни. \"Не може съдебната система да изпраща негативни послания за себе си. Опитваме се да показваме, че вървим в друга посока. Нормално е да има дискусии по различни въпроси. Въпросът е да не прераства в междуличностни отношения, които да излизат в медиите и да предизвикват различни тълкувания\", каза Магдалинчев в интервю за БНТ. Решаването на проблема с натовареността на магистратите ще е сред основните приоритети на новия съдебен съвет. \"Има силно вътрешно напрежение между по-малко и по-натоварените, а всички получават еднакво възнаграждение независимо от работата\", каза представляващият съвета. Той предложи решение чрез преразпределение на части от съдебните райони. Друг тревожен въпрос пред съвета е със сградата на Софийския административен съд, която се нуждае от ремонт.", "date": "2017.10.06", "title": "Противопоставянето в предишния съдебен съвет било на лична основа според новия представляващ"}
{"url": "http://www.dnevnik.bg/bulgaria/2017/10/06/3054869_ukazut_na_prezidenta_za_shefa_na_vas_veche_e_publikuvan/", "text": "Указът на президента Румен Радев, с който връща във Висшия съдебен съвет предложението за назначаването на Георги Чолаков за председател на Върховния административен съд (ВАС), е публикуван в днешния брой на \"Държавен вестник\". Това означава, че съветът в новия си състав може още на следващото си заседание да обсъди как да продължи процедурата с определянето на ръководител на ВАС. Досега съветът се въздържаше да дискутира казуса именно защото указът на държавния глава не беше обнародван. Основен мотив на президента да върне процедурата е, че новият председател на ключовата съдебна инстанция трябва да бъде избран от новия ВСС. Съставът трябва да обсъди дали да прегласува само избрания от предишния съвет Георги Чолаков, дали да прегласува и двамата кандидати - Чолаков и Соня Янкулова, или да открие изцяло нова процедура. Според Закона за съдебната власт \"когато президентът на републиката откаже да назначи предложен от пленума на Висшия съдебен съвет кандидат и няма повторно направено предложение за същия кандидат, новият избор се извършва при условията и по реда на ал. 1 - 12\". Според Правилата за избор на председателите на ВКС и ВАС и главен прокурор, приети от предишния състав на ВСС, ако президентът не подпише указа, тогава се пристъпва към откриването и провеждането на изцяло нова процедура.", "date": "2017.10.06", "title": "Указът на президента за шефа на ВАС вече е публикуван"}
{"url": "http://www.dnevnik.bg/photos/2017/10/06/2989409_fotogaleriia_usmivkite_ot_stenite/", "text": "По традиция Световният ден на усмивката се отбелязва всеки първи петък на октомври. Тази година празникът се пада днес, на 6 октомври. \"Дневник\" събра кадри на усмивки по улиците.", "date": "2017.10.06", "title": "Фотогалерия: Усмивките от стените"}
{"url": "http://www.dnevnik.bg/zelen/2017/10/06/3054878_ochakva_se_riazko_zastudiavane_i_snegovaleji_v/", "text": "Влошаване на времето със снеговалежи по високите части в планините се очаква у нас през почивните дни. Затова от агенция \"Пътна инфраструктура\" призовават шофьорите, които ще пътуват през следващите дни през планинските проходи и високите участъци, да не тръгват с летни гуми на път и да карат със скорост, съобразена с метеорологичните условия. Дежурни екипи са готови да обработят настилките при нужда. Проходите на височина над 500 м, на които се очакват снеговалежи, са: \"Петрохан\", \"Троянски\", \"Шипка\", \"Републиката\", \"Ришки\", \"Айтоски\", \"Котленски\", \"Дюлински\", \"Твърдишки\", \"Обзорски\", \"Печинско\", \"Вратник\", \"Превала\", \"Предел\", \"Рожен\" и \"Пампорово\". \"Студеният фронт ще започне да преминава над България и заоблачаването вече е налице. Предстои сериозен валежен процес, който зависи от един много плитък циклон, който се заражда в Тиренско море. Той ще се движи по южната територия на България и през Черно море ще отиде в Украйна. Неговата траектория ще подсили или ще намали валежите\", коментира пред БНТ климатологът Георги Рачев.", "date": "2017.10.06", "title": "Очаква се рязко застудяване и снеговалежи в планините"}
{"url": "http://www.dnevnik.bg/sport/2017/10/06/3054868_grigor_dimitrov_pobedi_bautista_agut_i_ochakva_nadal_v/", "text": "Григор Димитров се класира за полуфиналите на турнира в Пекин. Българският тенисист победи със 7:6 (5), 4:6, 6:2 Роберто Баутиста Агут. В следващия кръг третият в схемата очаква победителя от мача между водача в световната ранглиста Рафаел Надал и Джон Иснър. Димитров изигра третия си мач с Баутиста Агут, като вече има две победи и една загуба. Срещата беше оспорвана, но финалистът от миналия сезон успя да постигне целта си. В първия сет българинът имаше превъзходство на начален удар, като се представи по-добре на втори сервис. Той по-лесно стигаше до възможности за пробив, но се възползва само веднъж. Димитров проби в петия гейм, но веднага след това с единствената си възможност в сета испанецът върна пробива. Последваха бързи сервис-геймове и сетът отиде в тайбрек. В него двамата си размениха по няколко мини пробива, като с последния българинът спечели със 7:5 точки. Във втория сет Димитров стоеше стабилно в сервис-геймовете си с изключение на този в седмия гейм. Тогава хасковлията поведе с 30:0, но Баутиста Агут направи обрат и с втората си възможност в мача направи втория си пробив. Този път той се оказа решаващ - българинът не намери отговор и съперникът му спечели сета, за да изравни. Баутиста Агут имаше големи проблеми със сервиса в третия сет и това се оказа проблем. Той спечели едва 33% от разиграванията при вкаран първи сервис спрямо 80% за Димитров. Българинът улови колебанията при съперника си и се възползва. Най-напред той запази спокойствие и от 15:40 при свой сервис в третия гейм направи обрат и се спаси от пробив. Веднага след това нанесе психологически удар с пробив на нула. Българинът поддържаше преднината си, а в края направи нов пробив, за да спечели мача.", "date": "2017.10.06", "title": "Григор Димитров победи Баутиста Агут и очаква Надал в полуфиналите в Пекин"}
{"url": "http://www.dnevnik.bg/razvlechenie/2017/10/06/3054176_otkus_ot_gibelta_na_edna_imperiia_pouki_za_suvremenna/", "text": "Издателство \"Рива\" предостави на \"Дневник\" откъс от книгата.  –  . Александър Солженицин, \"Как да си наредим Русия\" Йосиф Бродски Постимперската носталгия, пронизваща руското съзнание i  днес, не е специфично наше явление. В историята това се е случвало неведнъж. Съветският съюз не е първата империя, разпаднала се през ХХ в., а последната. От държавните формации, които в началото на ХХ в. са наричали себе си империи, в края му не остава нито една. Нашата страна по ред ключови характеристики не приличаше на традиционните колониални империи с презморски територии. Спорът дали е била империя ще продължи дълго. Ще има трудове, доказващи специфичността на Русия като империя, демонстриращи, че руският народ и по царско време, и по комунистическо е бил икономически донор по отношение на другите народи, населяващи нашата държава. Ще има примери за руски дейци с неруски произход – от княз Багратион до Йосиф Джугашвили. Може би тъкмо такива специфики помагат на Руската империя да се запази по-дълго от другите, които се разпадат няколко десетилетия по-рано. И все пак елитът от царския период гледал на своята страна като на империя. И я наричал така. Ръководителите на Съветската империя не говорели по този начин, обаче я разширили далеч отвъд официалните граници на държавата, наричана СССР. 1  Днешните поддръжници на възстановяването на империята се обръщат към наследството, идващо от царска Русия - през съветския исторически период - към днешния ден. В днешна Русия апелите към постимперската носталгия са безброй. Ето няколко. Близкият до Кремъл политически технолог ii  Станислав Белковски: \"В периода 2004 - 2008 г. трябва да бъдат заложени основите на руската нация. Нашата нация има една-единствена съдба - имперската.\" 2  Писателят Александър Проханов: \"Ето защо великите империи от миналото са над великите републики. Те са носели в себе си замисъла за обединеното човечество, способно да чуе и да въплъти замисъла на Бога. Ето защо днешната либерална, омерзителна Русия е по-лоша, по-долна от великия Съветски съюз, който беше империя и който безразсъдно загубихме.\" 3  Геополитикът Александър Дугин: \"Съветската държава се възприемаше от народа като строителство на \"Нова Империя\", \"царство на Светлината\", \"обител на духа\", а не като създаване на най-рационалния ред за администриране и управление на количествени единици. 4  Представата за краха на СССР като за рухване на последната световна империя на ХХ в. са разпространени широко в литературата за този период. 5  Президентът на Русия Владимир Путин в своето Послание до Федералното събрание (2005) нарече рухването на Съветския съюз най-голямата геополитическа катастрофа на века. 6 Eпохата на империите отмина, но изучаването на империите е на мода днес. Това вече се е случвало в историята. Свързано е с остротата на междуетническите конфликти и тяхното разпространение в постимперските периоди. 7  Литературата за гибелта на империите е безбрежна. Може да си спомним книгата на Шарл дьо Монтескьо   или шесттомника на Едуард Гибън за залеза и падането на Римската империя, за да се убедим, че сюжетите, свързани с разпада на империите и постимперския синдром не са нови. Една велика книга, в която се виждат следи от постимперска носталгия, се появява в Испания в началото на ХVІІ в.:  на Сервантес. Но това, че и други преди тебе са боледували от същата болест, е слабо утешение. Случило се е на други и отдавна. А ставащото с нас – това са реалиите на днешния ден. Когато Пьотр І приема титлата \"Всеруски император\", той просто декларира, че Русия е велика европейска държава. Империя и величие са синоними тогава. Ако погледнем колко често се употребява в съвременните политически спорове думата \"империя\", трудно е да си обясним защо не съществува общоприето определение, отговарящо на съвременния контекст. Речникът на Дал iii  определя империята като държава, чийто владетел носи титлата император – неограничен управник с най-високия сан. 8  Според речника на Ожегов, империята е монархична държава начело с император. 9  Академичният речник на руския език дава две определения: монархична държава начело с император или голяма империалистическа колониална държава. 10  От пръв поглед виждаме, че всичките тези определения нямат много общо със смисъла, който в съвременна Русия се придава на думата \"империя\". iv  В историята, съдържанието на този термин е станало пластично и се е преобразувало. Ще си позволя да дам мое определение на това понятие, близо до днешния контекст. В този труд терминът \"империя\" означава мощна полиетнична държавна система, в която властовите пълномощия са съсредоточени в метрополията, а демократическите институции (ако ги има) – примерно избирателното право – не разпростират действието си върху цялата контролирана територия. През ХХ в. се открояват разликите в проблемите пред двата типа империи: презморските 11  (Британия, Холандия, Португалия и др.) и териториално обединените (Австро-Унгария, Русия и т. н.). В империите от втория тип колониите не са отделени от метрополията с море. Едни етноси господстват в метрополията, други – във васалните територии, но те живеят редом и си взаимодействат тясно. Както показа историята и особено опитът от ХХ в., империите се разпадат. Отъждествяването на държавното величие и имперскостта прави адаптацията към загубата на великодържавния статус трудна задача за националното съзнание на бившата метрополия. Експлоатацията на постимперския синдром е ефективен начин за получаване на политическа подкрепа. Схващането за империята като за мощна държава, господстваща над други народи - това е продукт, който върви не по-лошо от кока-колата или памперсите. Рекламирането му не изисква интелектуални усилия. Проблемът на една страна, сблъскала се с постимперския синдром е, че да се възпламени носталгичното чувство към изгубената империя е лесно, но призивите за възстановяването й на практика са неосъществими. Лесно е да кажеш \"Възстановяването на империята е благо за народа.\" Този лозунг е обречен на популярност. Но реалността е, че да бъде възродена една империя е невъзможно. Възстановяването на Руската империя в други, комунистически, почти неузнаваеми форми през 1917 - 1921 г. е уникален случай. Възстановяването е изключение, тук същината е именно в тези  които би трябвало да накарат строгия изследовател да сложи това \"възстановяване\" в кавички. СССР възниква като резултат от братоубийствена гражданска война, от невиждан в историята терор и смъртта на милиони. 12  В огромното мнозинство от случаите реставрацията на империи по силата на обстоятелства, обусловени от дълговременни тенденции в социално-икономическото развитие, е невъзможна. В това противоречие се коренят много грешки на бившите метрополии спрямо бившите им подконтролни територии. Решението на Англия и Франция за нахлуване в Египет, за да възстановят контрола си над Суецкия канал (1956 г.) до болка напомня на онова, което руските власти се опитваха да направят в Украйна през 2003. 13 Самото формиране на империя е продукт на фундаментални изменения в живота на едно общество. Империите възникват и се разрушават, повлияни от историческите обстоятелства. Мечтите за завръщане в друга историческа епоха са илюзорни. Опитите това да се случи водят до поражения. Опитът от руските несполуки от периода 2003 - 2004 г. в Грузия, Аджария, Абхазия, Украйна и Молдова са прибавка към \"колекцията от грешки\", започната отдавна и от други. Но за постимперското съзнание е трудно да приеме този факт. По-лесно е да повярваш, че сме победени не от грузинците и украинците, а от \"световния заговор\", застанал зад тях. Ако това е парадигмата, в която взимаш решения, може, обиден на всички, да правиш грешка след грешка. Носталгията по териториално обединените империи е по-силна, по-продължитилна, по-дълбока, отколкото по презморските. На судетските немци (към три милиона души, представители на господстващия народ в Австро-Унгария) не им е било лесно да се адаптират към положението на малцинство v  в новата чехословашка държава. Риториката, свързана с тяхното положение, е една от ключовите теми на хитлеровата пропаганда, предшестваща окупирането на Чехословакия. При разпада на териториално обединените империи като Австро-Унгария, Германия, Русия, Турция vi  и СССР, проблеми, подобни на тези, с които се сблъскват судетските немци, стават масови. Ако не схванем това, трудно ще разберем корените на войната между сърби и хървати или босненската трагедия. Когато една империя залязва в постепенен, разтегнат с години процес, в хода на който и елитът, и обществото осъзнават безнадеждността и безсмислеността на опитите тя да бъде запазена – обществото на метрополията изживява края по-леко, отколкото при внезапен крах. 14 Характерен пример е краят на Германската империя. До началото на есента на 1918 г., германските власти убеждават народа, че победата е близо. Когато през октомври-ноември развалата на германската военна машина става очевидна, а капитулацията – неизбежна, обществото не е готово за това. Оттук тръгват митовете за \"Германия, която никога не е била победена на бойното поле\", за \"враговете, които ни забиха нож в гърба\"... По подразбиране - повече или по-малко явно - тия врагове са социалистите. За краха на империята обвиняват еврейските революционери и предатели, които организират стачки в Германия в края на войната и на които им плаща Москва. Тъкмо те, по мнението на авторите на тази версия, принуждават кайзера да се отрече от престола. 15 Тази фразеология се използва в средата на 20-те години от бившите ръководители на германската армия – същите, които през септември-октомври 1918 г. докладват на гражданската власт, че е невъзможно войната да продължава и че е необходимо да бъде сключен мир при всякакви условия. Много немци бързо забравят, как са мразели монархията в последната годна на войната и чувствата, които изпитват през октомври 1918 г., когато става ясно, че кайзерът и висшето военно командване са лъгали народа. Те не знаят, че именно генерал Ерих Лудендорф през октомври 1918 г. изисква от новия канцлер на Германия принц Макс фон Баден-Вюртемберг да сключи примирие, за да предатврати военна катастрофа на Западния фронт. Хохенцолерновата монархия нямаше да се разруши толкова бързо през ноември 1918 г., ако германското общество не бе убедено, че старият режим се е провалил. Но такива неща бързо изчезват от историческата памет. Обществото не иска да си ги спомня. Кой се интересува какво всъщност се е случило? vii  Едно обществено съзнание, уязвено от военно поражение, лесно се омайва от митове. Хитлер говори, че пораженията през август 1918 г. са дреболии в сравнение с победите, постигнати дотогава от немската армия, че не те са довели до капитулацията. По неговите думи причината за поражението е дейността на онези, които от десетилетия работят за унищожението на политическите и морални темели и на онези сили на германската нация, без които тя не може да съществува. 16 Човек си спомня Пушкиновото \"Щом бързам сам да се излъжа, ще ме излъжеш лесно ти.\" 17  Според някои изследователи на историята на Ваймарската република, фактът, че нейните лидери не са били готови да дадат гласност на материалите за отговорността на германското ръководство за началото на Първата световна война е един от най-важните фактори, докарали републиката до провал. 18  Митът за невинната, непобедена, предадена и унизена Германия е оръжие, което ръководителите на републиканската власт дават в ръцете на хора, невярващи в демократичните ценности. Ненадейността, бързината, с която се рушат привидно непоклатимите империи, раждат усещането за нереалност на случващото се. Иреалното се родее с ирационалното, а в ирационална рамка са възможни чудеса всякакви. 19  Лесно е да бъде убедено едно общество, че държавата, която се е разпаднала така ненадейно, може също така бързо да бъде възстановена. Това е илюзия. И то опасна. Цената на този илюзия бе платена с реките от кръв, пролята в хода на Втората световна война. Съветският съюз бе териториално единна империя, една от световните свръхдържави. Само няколко години преди разпада му почти никой не си помисля, че е възможно онова, което стана от 1988 до 1991 г. След краха на СССР отвъд руските граници останаха над 20 милиона руснаци. Елитите на повечето държави, в които те започнаха да живеят, не бяха достатъчно деликатни или разумни, за да започнат да решават адекватно проблемите на хора, оказали се малцинство в страна, която доскоро са имали за своя. В метрополията това подсилва постимперския синдром – един от тежките проблеми на съвременна Русия. 20 Това е болест. Русия е в опасния й стадий. Не трябва да се поддаваме на магията на числата, но ни кара да се замислим фактът, че от провала на Германската империя до идването на Хитлер на власт изминават 15 години – колкото отделят и краха на СССР от Русия през 2006 г. Игор Яковенко е прав в преценката си: \"Нямаше рефлексия по разпада на имперската държава, нямаше адекватно осмисляне в общественото съзнание. Не се намери в Русия отговорна политическа сила, която да дръзне да заяви, че от гледище на самозапазването и възпроизводството на руския народ, разпадът на Съветския съюз е най-големият успех в последните петдесет години. Намериха се влиятелни политически сили, които започнаха да подхранват и използват носталгичните настроения за политически цели. Тези манипулации носят печата за особена долнопробност, защото имперските политически замисли се използват от хора грамотни и вменяеми политически, които отчетливо осъзнават невъзможността и катастрофалността на реставрация в каквато и да било форма.\" 21 Известен е медицинският феномен, че след ампутация на крак усещането, че той си е там и боли, не минава. Същото важи и за постимперското съзнание. Загубата на СССР е реалност. Реалност е и социалната болка, родена от проблемите на разделените семейства, от митарствата на съотечествениците ни по света, от носталгичните спомени за отминалото величие, за привичната география на нашата родна страна, сега намаляла и изгубила предишните си очертания. В политиката лесно се експлоатира тази болка. Кажи няколко фрази, които се свеждат до \"забиха ни нож в гърба\", \"за всичко са виновни не-русите viii , които разграбиха нашето богатство\", \"но сега ще им отнемем собствеността и ще заживеем хубаво\". Тези фрази няма защо да се измислят, достатъчен е един учебник, занимаващ се с нацистка пропаганда. Успехът е осигурен. Това е политическо ядрено оръжие. Прилага се рядко. Краят на ония, които го използват, в общия случай е трагичен. Такива лидери докарват страните си до катастрофа. За съжаление, последните години в Русия кутията на Пандора се оказа отворена. Обръщането към постимперската носталгия, национализма, ксенофобията, привичния антиамериканизъм и дори не съвсем привичния антиевропеизъм станаха мода, а поглеж – станали и норма. Важно е да разберем колко опасно е това за страната ни и света. Постимперската носталгия е излечима болест. Опитът на Франция, която тежко понесе загубата на империята си, показа: необходими бяха няколко години на икономически растеж, за да може опасната за страната истерия, едва не взривила демократичния режим, да се превърне в мека, романтична носталгия по изгубеното величие. Но в тези години за запазването на демокрацията беше нужна борба. В историята има моменти, когато ролята на личността е особено голяма. Трудно е да подценяваме онова, което направи Шарл дьо Гол в началото на 60-те години да не допусне радикалните националисти до властта. В Германия през 20 и 30-те години развитието на събитията тръгна по друг път. Едуард Гибън, проницателният изследовател на падането на Римската империя, който има възможността да анализира отминалото от гледище на дълга историческа ретроспектива, не се решава да определи причините на това падане еднозначно. Когато историческата дистаниция е по-малка, да се направи това е още по-трудно. Обаче проблемите, свързани с падането на Съветската империя и постимперския синдром са прекалено важни за Русия и света днес, за да ги оставим за анализ на историците от бъдните векове. Така се получи, че имам някои предимства в сравнение с други изследователи на имперски падения. Бях непосредствен участник в събитията, свързани с края, един от авторите на Беловежките споразумения, които фиксираха факта, че се е разпаднала последната империя на ХХ в. – Съветският съюз. Тази книга не е мемоарна, а аналитична – опитвам да анализирам онова, което е свързано с дезинтеграцията на империите, с проблемите, породени от тази дезинтеграция. Няма да е добре, ако преувеличим значението на Беловежките споразумения. Те оформиха юридически фактическия развод. Такива държави, които не контролират границите си, паричната, данъчната и съдебната си система, не могат да прекратяват етническите си конфликти (а тъкмо в такова състояние беше Съветският съюз след събитията през август 1991 г.) 22 , не съществуват. Както показва югославският опит, бракоразводният процес може да бъде кървав. Беловежките споразумения от декември 1991 г. не премахнаха болката от разпада на териториално единната империя, но помогнаха да избегнем голямото кръвопролитие и ядрената катастрофа. В резултат от договореното тогава, още през май 1992 г., огромната част от оръжието, което бе най-опасно (поради технологията на вземане на решението за използване) - тактическото ядрено оръжие, и което дотогава беше на територията на другите републики - бе съсредоточено в Русия. 23 Ще повторя: как практически става разпадането на една империя, с какви проблеми се сблъсква властта на метрополията, знам по-добре от мнозина. И все пак не бих се захванал да пиша, ако не виждах, колко е опасно политически експлоатирането на постимперския синдром в съвременната руска политика, ако не си давах сметка за очевидните – очевадните! – аналогии между риториката на хората, използващи постимперската носталгия в нашата страна и шаблоните на пропагандата на национал-социалистите в последните години на Ваймарската република. Често се правят успоредици между Русия и Ваймарската република. И аз съм от хората, които прокарваха такава аналогия в руските политически диспути от началото на 90-те години. Но не всички разбират колко са значими тези аналогии. Малцина се сещат, че имперската държавна символика в Германия е възстановена осем години след краха на империята, през 1926 г., а в Русия – след девет години, през 2000 г. 24  Не са много и тези, които знаят, че най-важният икономически лозунг на нацистите е обещанието да бъдат възстановени влоговете на германската средна класа, изгубени в инфлацията от 1922 - 1923 г. 25 Ролята на икономическата демагогия на нацистите при идването им на власт е неоценима. Антисемитизмът, радикалният национализъм, ксенофобията винаги са били елементи от мисленето на ръководителите на Национал-социалистическата работническа партия на Германия. Но до 1937 г. те внимателно използват свързаните с тези настроения лозунги. 26  Апелът към чувствата на германските собственици, изгубили влоговете си, бил ефективно политическо оръжие. И днес онези, които обещават да възстановят спестяванията, обезценени във финансовата катастрофа на Съветския съюз, дословно повтарят гьобелсовата риторика от началото на 30-те години. Когато идват на власт, нацистите не възстановяват влоговете. Те докарват страната до война и още една финансова катастрофа, с която трябва да се оправя бащата на германската икономическа реформа, министърът на финансите на ФРГ ix  Лудвиг Ерхард, който размразява цените през 1948 г. Но това се случва вече по-късно. Обратното: когато благосъстоянието започне да расте, като се появи увереността, че тази година ще ти вдигнат заплатата, че безработицата – стига да не живееш в [икономически] депресивен район – ще те отмине, че животът наистина се измени, но отново придоби стабилност – тогава, когато се прибереш вечер и заедно със семейството гледате съветски филм, в който нашите разузнавачи са по-добри от техните шпиони и ние винаги побеждаваме, а животът на екрана е безоблачен – може да се отдадеш на разсъждения за това, как враговете разрушиха великата държава, ама ние пак ще покажем на всички кой е най-голям! 27 Апелът към символите на имперското величие е силен инструмент за управление на политическия процес. Колкото повече се опитва официалната руска пропаганда да представи Великата отечествена война x  като верига от събития, водещи към една предначертана и организирана от вожда Победа, толкова по-бързо изчезва споменът за сталиновите репресии, забравя се, че пактът Молотов-Рибентроп xi , чиято сериозна роля за разгръщането на войната, е сключен под надзора [и в присъствието] на самия Сталин. Положителната оценка за Сталин [в Русия] е нараснала от 19% през 1998 г. до 53% през 2003 г. На въпроса \"Ако Сталин беше жив и кандидат за поста Президент на Русия, вие щяхте ли да гласувате за него или не?\" 26-27% от жителите на Русия отговарят \"Да, щях да гласувам\". 28  Говорим за човек, който е избил повече наши съотечественици от всеки друг в многовековната и нелека история на Русия. Мисля, че само този факт е достатъчен, за да разберем какъв е мащабът на заплахите, свързани с постимперския синдром в нашата страна. Да опитваме отново да направим от Русия империя – това значи да поставим под въпрос съществуването й. Рискът от движение в тази посока е висок. Именно затова е важно да разберем какво нещо са били империите, формирали се в течението на последните векове, защо са се разпаднали, какви са ключовите проблеми при тяхното разформиране. В първите глави на този труд това е направено въз основа на анализ на световния опит, а в следващите – въз основа на изучаване на рухването на Съветския съюз - последната империя на ХХ в. Механизмът на демонтажа на империите е специфичен, той приляга на комбинацията от политически и икономически проблеми в метрополията и бившите колонии. В Съветския съюз кризата се разгръщаше на фона на ерозията на основите на легитимността на тоталитарния политически режим и падането на цените на петрола, от които в началото на 80-те зависеше състоянието на бюджета, потребителският пазар, платежният баланс. Главите с анализ на причините за нестабилност на авторитарните и тоталитарните режими и проблемите, с които се сблъскват страни, чиято икономика е силно зависима от конюнктурата на пазара на природни ресурси, според мен са важни за разбиране на контекста на онова, което се случи в Съветския съюз от началото на 80-те до средата на 90-те години на ХХ в. Фактът, че Съветският съюз беше полиетнична държава, в която русите бяха само половината от населението, съществено повлия върху управленската тактика по време на събитията, свързани с неговия крах. Но има друго по-важно: това беше общество, в което imperium, властта, доминираше в организирането на всекидневния живот. И властите, и общество бяха абсолютно убедени, че за да потисне проявите на недоволство, държавата е способна да приложи насилие в неограничен обем. За повърхностния наблюдател държава, организирана така, изглежда здрава, но тя е чуплива, именно защото не включва гъвкави адаптационни механизми, позволяващи приспособяване към променливите реалности на съвременния й свят. Демонстрация на рисковете, свързани с такава държавна организация, като за пример е взета съдбата на СССР – това е основното съдържание на предложената на вниманието на читателя книга. Властите във Ваймарската република не бяха готови да кажат истината за началото на Първата световна война и това стана един от главните фактори за краха на тази република. Истината за причините и механизмите на провала на Съветския съюз досега според мен не е разказана системно. Напоследък достъпът до архивни документи, позволяващи да се проследи рзгръщането на кризата на съветската икономика, отново става ограничен. И все пак материалите, които бяха разсекретени в началото на 90-те години, позволяват да се изясни какво действително е станало с нас. Легендата за процъфтяващата, могъща държава, погубена от чуждоплеменни врагове е мит, опасен за бъдещето на страната. Ще се опитам да покажа колко е далече от реалността подобно виждане на случилото се. Не би трябвало да повтаряме грешките на германските социалдемократи от 20-те години. Цената на такива грешки в един свят с ядрено оръжие е прекалено висока. В руското обществено мнение днес преобладава следната картина на света: 1) преди двайсет години имаше една стабилна, развиваща се, мощна страна – Съветският съюз; 2) намислили някакви странни хора (може би агенти на чуждите разузнавания) да правят политически и икономически реформи; 3) резултатите от тези реформи излязоха катастрофални; 4) през 1999 - 2000 г. на власт дойдоха хора, които ги е грижа за държавните интереси на страната; 5) подир това животът почна да се нарежда. Този мит е толкова далече от истината, колкото и легендата за непобедената предадена Германия, популярна сред германското общество в края на 20-те и през 30-те години.", "date": "2017.10.06", "title": "Откъс от \"Гибелта на една империя. Поуки за съвременна Русия\" от Егор Гайдар"}
{"url": "http://www.dnevnik.bg/sviat/2017/10/06/3054897_politiko_lichniiat_telefon_na_shefa_na/", "text": "Личният телефон на началника на администрацията на Белия дом  Джон Кели  е бил хакнат, съобщи електронното издание \"Политико\", позовавайки се на три свои източници. Проблемите са били открити от екипа по техническата поддържка, след като  Кели  се оплакал, че устройството не работи както трябва и не ъпдейтва софтуера си. По думите му ,  това се е случвало в продължение на месеци. Говорител на Белия дом уточни, че той не е използвал личния си телефон често, след като се е присъединил към администрацията и е водил длъжностните си разговори по служебния си телефон. Възможно е хакването да се е случило още през декември, преди президентът Доналд Тръмп да встъпи в длъжност. Кели влезе в кабинета като министър на националната сигурност, а през юли оглави администрацията на Белия дом.", "date": "2017.10.06", "title": "Политико: Личният телефон на шефа на администрацията на Тръмп е бил хакнат"}
{"url": "http://www.dnevnik.bg/biznes/2017/10/06/3054902_licenzut_na_emko_za_turgoviia_e_vuzstanoven/", "text": "Междуведомственият съвет по отбранителна индустрия и сигурност възстанови търговския лиценз на оръжейния завод \"Емко\". Това стана по време на днешното извънредно заседание на съвета, съобщи БНР.  От днес фирмата е пълноправен участник на международните пазари, съобщи министърът на икономиката Емил Караниколов. В завода има още нарушения, които не са отстранени изцяло, но те не засягат безопасността на производството, обяснява той. Малко по-късно се очаква да даде брифинг. Преди заседанието на Съвета министърът на икономиката Емил Караниколов обяви: \"Ако в констатациите няма нещо, което да застрашава живота и безопасността на населението и на работниците, лично аз ще искам веднага да се върне действието на спрения лиценз за внос и износ\". Връщането на лиценза бе отлагано няколко пъти с мотива, че все още има неотстранени нередности. Междувременно работниците от предприятието протестираха няколко пъти включително и в София. За днес също е предвиден протест. Освен че настояват за възстановяването на лиценза на завода, оръжейниците от \"Емко\" искат да бъде решен и въпросът с блокираната на пристанище Бургас вече произведена продукция, както и проблемът с договорите между предприятието и търговската компания \"Кинтекс\".", "date": "2017.10.06", "title": "Лицензът на \"Емко\" за търговия е възстановен"}
{"url": "http://www.dnevnik.bg/sviat/2017/10/06/3054717_ispaniia_shte_ulesni_firmite_burzo_da_napusnat/", "text": "Испанското правителство ще одобри днес указ, с който прави по-лесно за компаниите да напускат Каталуня и да се регистрират в друга част от страната, съобщи \"Ройтерс\", позовавайки се на свои източници. Това може да се окаже тежък удар за финансите на автономния район, ръководството на който планира да обяви независимост в следващите дни. Новината идва на фона на съобщения за това, че две от големите каталунски банки обсъждат спешно да преместят централите си извън провинцията, за да не се окажат извън еврозоната и подкрепата на Европейската централна банка. Според в.\"Ел Паис\" в четвъртък следобед на извънредно заседание бордът на директорите на едната от тях - \"Банко Сабадел\", е решил тя да се пререгистрира в Аликанте. Това е петата по големина банка в Испания. Указът на правителството в Мадрид ще помогне на другата основна банка - \"Кайшабанк\" (Caixabank), да се премести без да се налага свикване на събрание на акционерите, както определя уставът ѝ за подобно решение. Конституционният съд на Испания блокира заседанието на каталунския парламент в понеделник, на което се очакваше да бъде дебатиран резултатът от опита за референдум миналата неделя и вероятно да има провъзгласяване на независимост. В петък Раул Ромева, отговарящ за международните връзки на Каталуня, каза пред Би Би Си, че въпреки това ще има заседание на парламента и на него ще се вземе решение за независимостта. Кризата ще се реши с политически средства, а не със съдебни решения, добави той. В интервю за \"Ройтерс\" министърът на икономиката на страната Луис де Гиндос каза, че политическата криза \"създава несигурност, който парализира инвестиционни проекти в Каталуня\". \"Убеден съм, че точно в момента никой испански или чуждестранен инвеститор няма да се включи в инвестиционен проект, докато ситуацията не се изясни\", добави той. Заради събитията Мадрид замразява плановете да приватизира дял в държавната банка \"Банкия\" (Bankia). Де Гиндос не смята, че едностранна декларация за независимост на Каталуня ще се отрази на цялостното състояние на испанската икономика, макар че районът дава една пета от БВП на страната. Той повтори прогнозата за годишен ръст на икономиката от над 3% за 2017г. В четвъртък на финансовите пазари цената за кредитиране на Испания достигна 7-годишен връх, но инвеститорите не показаха намаляващ интерес към държавните ѝ облигации. В автономния район има заводи на големи мултинационални корпорации като \"Фолксваген\" и \"Нестле\". Тук е и най-бързо растящото търговско пристанище на Европа. През седмицата редица водещи предприемачи с бизнес в Каталуня изразиха притеснение от случващото се. \"Като бизнесмен, испанец и личност съм много загрижен и уплашен от това, което става в Каталуня\", заяви Хуан Роиг, президент на \"Меркадона\" (Mercadona), най-голямата търговска верига за храни в страната. Влиятелното каталунско сдружение не бизнеса Cercle d'Economia обяви в сряда, че е изключително разтревожено от перспективата районът да се отдели от Испани и призова лидерите в Барселона и Мадрид да започнат разговори. Холандската \"Акзо Нобел\", която има няколко завода в Каталуня, съобщи, че внимателно следи хода на събитията. \"От гледна точка на бизнеса, най-добре за нас е да има стабилна среда и ние ще се адаптираме, ако се наложи, коментира говорителката на компанията Даяна Ейбръмс. На \"Фолксваген\" се наложи тази седмица да спре за кратко работата на един от трите конвейра в завода на SEAT в Каталуня, след като протестиращи прекъснаха доставките към предприятието. Спиране имаше и на производството на завода за разтворимо кафе на \"Нестле\" в Жирона. Министър Де Гиндос каза още в интервюто за \"Ройтерс\": \"Те много добре знаят, че обявяването на независимост, което няма да се случи, би имало много негативни последици. А няма да се случи, защото ипанското правителство няма да позволи това да стане.\"", "date": "2017.10.06", "title": "Испания ще улесни фирмите бързо да напуснат Каталуня"}
{"url": "http://www.dnevnik.bg/sviat/2017/10/06/3054934_ruski_hakeri_sa_krali_informaciia_ot_agenciiata_za/", "text": "Свързани с руското правителство хакери са откраднали чувствителна информация от Агенцията за национална сигурност (АНС) след като неин сътрудник е запазил данни в личния си компютър, съобщиха \"Уолстрийт джърнъл\" и \"Вашингтон пост\", позовавайки се на свои източници. Това се е случило през 2015 г. Открадната е информация за проникване в чужди компютри и защита срещу кибер атаки и е възможно това да е един от най-сериозните пропуски в сигурността досега. Служителят, отговорен за това, е бил уволнен същата година. Той е използвал антивирусна програма на базираната в Москва компания \"Касперски\". Наскоро на държавните институции бе забранено да използват нейни продукти заради подозрения, че тя съдейства на Кремъл в шпионажа. Експерти по сигурност коментират пред \"Ройтерс\", че е възможно руски служители да са използвали уязвими места в софтуера на \"Касперски\", за да хакнат машината на сътрудника на АНС. Компанията категорично отрича информациите и настоява, че е по средата на геополитическа битка. Сенаторът републиканец Бен Сас коментира, че ако информацията на \"Уолстрийт джърнъл\" е вярна, подробностите са много притеснителни. \"АНС трябва да си извади главата от пясъка и да реши проблема с външните си сътрудници\", заяви той. \" Русия очевидно ни е враг в киберпространството  и не можем да си позволим да си вредим сами\". Едуард Сноудън , който разкри масовото подслушване, извършвано от АНС през 2013 г., също бе външен сътрудник на АНС. Министерството на националната сигурност изпрати през септември нареждане до федералните агенции да проверят какви  продукти на \"Касперски\"  използват в рамките на месец и да спрат употребата им в идните 90 дни. \"Министерството се тревожи за връзките между определени служители на \"Касперски\" и руското разузнаване, и други правителствени агенции, както и от законовите изисквания, които позволяват на руското разузнаване да изисква или да заставя компанията да му съдейства и да засича комуникации, преминаващи през руски мрежи\", обясняват от ведомството. На 11 юли правителствената агенция (U.S. General Services Administration или GSA) за управление на федералната администрация  отстрани \"Касперски\" от списъка  с одобрени доставчици за информационни технологии и оборудване за цифрова фотография. Посоченият мотив - да се гарантира сигурността на американските правителствени системи. Правителствените агенции ще могат да купуват продукти на компанията извън процедурите на GSA.", "date": "2017.10.06", "title": "Руски хакери са крали информация от Агенцията за национална сигурност на САЩ"}
{"url": "http://www.dnevnik.bg/sviat/2017/10/06/3054883_maluk_hibriden_samolet_moje_da_izleze_na_pazara_do_5/", "text": "Компания от Сиатъл, подкрепена от \"Боинг\" и авиокомпания \"Джетблу еъруейз\" (JetBlue Airways), обяви, че планира до 2022г. да предложи на пазара малък пътнически самолет с хибриден двигател. Това е първият от серия модели, планирани от Zunum Aero. Според компанията на борда ще може да има до 12 пътници, самолетът ще се захранва от два електрически и един двигател с гориво, но това е достатъчно драстично да намали разходите за пътувания до 1600 км. Според страницата в интернет на компанията самолетът с максимално тегло при излитане 5500 кг. ще се зарежда за полет само с около 400 л. гориво, а оперативните му разходи ще са 250 долара на час. Скоростта на полета ще бъде около 550 км/ч на височина 7600 м, което е по-бавно и по-ниско от сега използваните самолета. Идеята е полетът да се извършва с електрическите двигатели, а резервният с традиционно гориво да е да ги захранва с електричество, когато че акулуматорите се изтощят. В момента инженерите смятат, че такъв самолет може да лети на батерии около 160 км. Zunum не очаква да е първата компания, получила разрешение за електрически или хибриден самолет от регулаторите. Целта ѝ е по-скоро да запълни ниша на пазара за регионални полети, където частните самолети и комерсиалните полети на търговските авиокомпании са твърде скъпи, за да могат да си ги позволят повечето хора. Поради възможността да излита от къса писта, хибридният самолет ще може да се възползва от хиляди малки летища около големите градове. Освен че са прогнозирали и с колко долара могат да намалят цената на билета, от Zunum обясняват, че могат да свият до два пъти и времето за пътуване като избягват натоварените големи летища. Статистиката показва, че около 96% от всички пътувания по въздуха в САЩ се извършват от около 1% от летищата - така горемите са претоварени от трафик, а малките почти не се използват.", "date": "2017.10.06", "title": "Малък хибриден самолет може да излезе на пазара до 5 години"}
{"url": "http://www.dnevnik.bg/skorost/2017/10/06/3054945_ot_2018_g_cenata_na_grajdanska_otgovornost_shte_zavisi/", "text": "Цената на задължителната застраховка \"Гражданска отговорност\" от догодина ще бъде различна за шофьорите с и без нарушения, като тези с провинения ще плащат повече. Т.нар. система \"бонус-малус\", за която се говори от над 10 години, ще бъде въведена в страната от началото на 2018 г., съобщи зам.-председателят на Комисията за финансов надзор КФН) Ралица Агайн на конференция, организирана вчера от Асоциацията на застрахователите в България. До края на месеца информационните регистри и бази данни между МВР и застрахователите ще бъдат свързани, каза Агайн, цитирана от в. \"Сега\". Така застрахователите ще може да получават в реално време данни за санкциите на всеки собственик или шофьор на автомобил. Електронният достъп до регистъра ще улесни и самото сключване на застраховки - хората ще посочват само регистрационния номер на колата и на талона, а застрахователят ще получава останалата информация онлайн. Все още не е известно с колко ще се оскъпят застраховките, тъй като първо трябва да бъде предложен модел на системата \"бонус-малус\". Очаква се до дни да е изготвено рпедложение за модел на системата, а след това той да бъде подложен на обществено обсъждане. \"Различните държави са въвели различни модели, като в повечето случаи цената на застраховките зависи от броя на пътнотранспортните злополуки на всеки един водач. У нас обаче, благодарение на модерните технологии, задължително ще се използва и информация дали участниците спазват правилата за движение по пътищата. Така шофьорите, които са добросъвестни, ще бъдат двойно наградени\", каза Агайн. За нарушителите всеки застраховател ще има право да завишава тарифата си с определени стъпки. На конференцията бе посочено, че България е на първо място в Европа по тежки пътнотранспортни произшествия с почти 100 смъртни случая на 1 млн. души население. Освен това страната губи огромни средства за лечение на тежко пострадали при катастрофи - между 30 хил. и 50 хил. лв. струва на един такъв пострадал, отбеляза министърът на здравеопазването Николай Петров. В 95% от случаите вината за произшествията е на водача - несъобразена скорост, отнемане на предимство, неправилно изпреварване, употреба на алкохол, изтъкна шефът на \"Пътна полиция\" Бойко Рановски.", "date": "2017.10.06", "title": "От 2018 г. цената на \"Гражданска отговорност\" ще зависи и от нарушенията на шофьора"}
{"url": "http://www.dnevnik.bg/sport/2017/10/06/3054938_nadal_se_spravi_s_isnur_v_pekin_predstoi_mu_deseti/", "text": "Водачът в световната ранглиста по тенис Рафаел Надал преодоля Джон Иснър и се класира за полуфиналите на турнира в Пекин. Там испанецът ще играе с  Григор Димитров, който отстрани сънародника му Роберто Баутиста Агут . Надал имаше трудности, но стигна до 6:4, 7:6 (0) срещу Иснър. Полуфиналът ще е в събота. Димитров и Надал играха в Пекин и преди година, но в четвъртфиналите. Тогава  българинът сложи край на лошата си серия срещу испанеца  и след седем поредни загуби спечели първата си победа и впоследствие игра във финала, но отстъпи срещу Анди Мъри. Двамата играха още веднъж след това - в епичния полуфинал на Australian Open 2017. В него Надал спечели в пет сета. Срещу Иснър испанецът имаше трудности, но накрая излезе победител в мача, продължил 1.45 часа. Американецът традиционно разчиташе много на силния си сервис, но един пробив доведе до разликата в първия сет. Водачът в схемата направи решителната крачка в деветия гейм, когато поведе с 40:0. Иснър спаси две точки за пробив, но при третата съперникът му постигна целта си. След това Надал приключи сета. Във втория американецът имаше отличен шанс да вземе преднина, но във втория гейм изпусна две поредни възможности за пробив след 40:15. До края двамата продължиха да печелят сервис-геймовете си и се стигна до тайбрек. В него Надал прояви класата и волята си, като не даде нито една точка на Иснър.", "date": "2017.10.06", "title": "Надал се справи с Иснър в Пекин, предстои му десети мач с Григор Димитров"}
{"url": "http://www.dnevnik.bg/sviat/2017/10/06/3054947_po_sledite_na_edin_grucki_danuchen_inspektor/", "text": "Топъл, слънчев следобед в центъра на Атина. Млада жена излиза стремглаво от една сладкарница и хуква след мъж в син костюм. \"Уважаеми господин данъчен инспектор, моля, не си тръгвайте, без да сте опитали нещо вкусничко\", казва тя, когато го настига, и му подава торбичка със сладкиши. \"Много благодаря, но не мога да приема\", е лаконичният отговор.  Отклоняването на дребни подаръци в ежедневието е сред лесните задачи на Танасис Андруцос. Този 58-годишен мъж от 30 години е инспектор в Атинската финансова служба, а работата му е да установява данъчни нарушения. Той проверява големи концерни, както и малки сладкарници, барове и ресторанти в Атина.  Работата му е неблагодарна. В гръцкото общество Андруцос и колегите му са стигматизирани. На тях се гледа като на безмилостни бирници, които безпокоят най-вече трудещите се хора от средната класа, а големите риби от финансовия сектор оставят на мира. Гръцките медии непрекъснато съобщават, че при работата си данъчните инспектори са поставяни под натиск и сплашвани.  Андруцос е на път с още двама данъчни инспектори, с които работи заедно за 17-та атинска финансова дирекция. През следващите четири часа по маршрута си те ще влязат в редица магазини, където ще прегледат безбройни сметки, касови бележки и ордери.  Гръцките власти отдават голямо значение на работата на Андруцос и колегите му, тъй като ширещите се данъчни измами са сред основните причини за финансовите затруднения на страната. Мнозина гърци все още възприемат тези практики като дребни нарушения. Научният институт DiaNEOsis оценява, че всяка година се укриват данъци, равняващи се на 6 до 9% от целия брутен вътрешен продукт на Гърция или 32% от всички данъчни приходи. Укриването на данъци  е силно разпространено най-вече сред самонаетите и в сектора на ресторантьорството. \"Истината е, че данъчните проверки в Гърция едва от скоро се провеждат с такава педантичност\", отбелязва Андруцос.  През последните години Гърция въведе множество реформи, но до неотдавна това не бе достатъчно за овладяването на проблема. Необходими са хора като Андруцос, които да преследват укриващите данъци. По егейските острови само през лятото са проведени 4500 данъчни проверки, за да се ограничи укриването на пари от процъфтяващия туристически сектор.  Кафене в атинския квартал Панкрати. Сътрудниците на Андруцос влизат и всички посетители замръзват на място. Един от данъчните инспектори пита клиент дали е получил касова бележка, но съдържателят не е издал такава.  \"Съжалявам. Това е недоглеждане. Тук не мамим никого\", оправдава се смирено собственикът. Инспекторите запазват спокойствие, но въпреки това налагат глоба. Подобни случаи показват голямата власт, с която изведнъж се сдобиха в Гърция данъчните инспектори като Андруцос. Те имат слава на хората, от които зависи благоденствието на малкия бизнес - при десет липсващи касови бележки някой бар може да бъде затворен веднага за 48 часа. При следващо нарушение заведенията остават запечатани за още по-дълго.  Хората, които работят за Андруцос, са високо квалифицирани, имат университетско образование, говорят английски. Напоследък могат да удостоверят дори завършен курс по самоотбрана - човек никога не знае. Въпреки това са нископлатени.  \"Данъчните инспектори работят здраво и са на крак през целия ден, но получават едва 700 евро месечно\", казва Андруцос. Той самият се възприема като патриот, който дава приноса си за спасението на своята страна. \"Всички обаче сме на края на силите си и сме на прага на срив\", допълва мъжът.  В частта от Атина, която Андруцос и хората му трябва да следят, живеят 800 000 души. За този район навремето инспекторите са разполагали с екип от 51 служители, но всъщност са необходими двойно повече. Андруцос обаче няма права да назначава нови хора, тъй като в държавните служби е обявено замразяване на назначенията. \"Укриващите данъци могат да са много изобретателни\", разказва той. Съдържателите на барове например често издават касови бележки само за първите продадени питиета. Когато клиентът поръча следващото, същата касова бележка се дава още веднъж. Така собствениците навъртат печалба, която не се облага с данъци.  Той и хората му не изпитват задоволство, когато налагат глоби, уверява данъчният инспектор. \"Целта ни не е да налагаме високи глоби. Искаме да допринесем за промяната на манталитета в страната ни\", за повече прозрачност и честност, заявява той. Във всекидневната си работа Андруцос се натъква не само на мошенници. Той прави посещение и в шикозен ресторант, където с удоволствие се отбиват политици и бизнесмени. Тук не успява да установи никакво нарушение. Собственикът уверява, че винаги се е отчитал коректно, дори преди ресторантът му да стане място за срещи на могъщите. За честността си обаче плаща скъпо.  \"Борим се за оцеляване. В Гърция ако си честен, си почти светец\", оплаква се той. /БТА", "date": "2017.10.06", "title": "По следите на един гръцки данъчен инспектор"}
{"url": "http://www.dnevnik.bg/biznes/2017/10/06/3054962_ministerstvoto_na_finansite_ochakva_ikonomicheski/", "text": "Министерството на финансите очаква икономическият растеж през тази година да достигне 4% и да се запази на ниво около 3.9% през следващите три години. Това е записано в есенната му макроикономическа прогноза, публикувано на сайта на институцията. Прогнозата през пролетта беше по-песимистична с очакван растеж от 3% за тази година и 3.1% през следващата. Есенната прогноза отразява по-доброто представяне на българската икономика през първата половина на 2017 г., и по-съществените положителни промени в европейската и световната икономика, се казва в съобщението на ведомството. Основен генератор на растежа е вътрешното търсене и най-вече частното потребление (4.3%). Общото брутообразуване в основен капитал също ще се повиши с 3.4%, в съответствие с очакваната благоприятна динамика на частните и публични инвестиции, отчита ведомството. В периода 2018–2020 г. вътрешното търсене ще продължава да бъде водещ фактор за нарастването на икономическата активност в страната, като се очаква реалният растеж да остане на ниво от 3.9% и през трите години. В сравнението с пролетна прогноза са повишени очакванията при потреблението и инвестициите, докато оценките за приноса на нетния износ са понижени. Тенденцията на изпреварващо нарастване на вноса над износа на стоки ще се запази до 2020 г., което ще доведе до плавно нарастване на търговския дефицит до 3% от БВП през 2020 г. , очакват анализаторите във ведомството. През 2017 и 2018 г. заетостта ще нараства, сочи прогнозата на ведомството, която по този показател също е завишена спрямо очакванията преди няколко месеца. В същото време темпът на нарастване на заетостта се очаква да се забави поради по-бързото изчерпване на потенциала за нарастване на заетите и влиянието на демографското развитие в средносрочен план. Положителните очаквания за инфлацията се запазват в резултат от допусканията за повишение на международните цени на петрола и неенергийните суровини, и нарастване на вътрешното търсене. Кредитирането за частния сектор ще продължи да се ускорява и ще достигне 6.7% в края на прогнозния период, отчитайки предвижданията за повишаване на икономическата активност в това число потреблението на домакинствата и ускореният растеж на инвестициите. Основните рискове пред реализиране на прогнозата, са свързани с развитието на външната среда, динамиката на международните цени, както и неблагоприятните демографски тенденции в страната, както и евентуално по-добро от очакваното усвояване на европейските средства.", "date": "2017.10.06", "title": "Министерството на финансите очаква икономически растеж от по 3.9% през следващите 3 г."}
{"url": "http://www.dnevnik.bg/bulgaria/2017/10/06/3054974_raboteshti_roditeli_mogat_da_poiskat_detegledachi_i_po/", "text": "От днес заявленията по проекта \"Родители в заетост\" вече могат да бъдат подавани и по електронен път - сканирани с подпис или електронно подписани, съобщиха от на Агенцията по заетостта. За целта е създаден специален електронен адрес  roditel i-v-zaetost@az.government.bg , на който могат да се подават заявленията най-късно до 17 ч. на 31 октомври. Това е срокът, до който се приемат заявления и на хартиен носител, подадени лично във всички бюра по труда в страната по проекта,  който започна миналия петък . Той е съфинансиран от Европейския социален фонд на Европейския съюз чрез Оперативна програма \"Развитие на човешките ресурси\" 2014-2020. Общият размер на безвъзмездната финансова помощ е 20 млн. лв. Право да подават заявления имат родители на деца от 0 до 5-годишна възраст, които не са записани в детски заведения. Родителите, които към момента на кандидатстване не работят, трябва да започнат работа в рамките на 4 месеца от получаване на услугата, напомнят от агенцията. С планираните средства се очаква да се осигури подкрепа за 1500 родители, за които детегледачите ще са безплатни, както и да се осигури работа за 18 месеца на толкова на брой безработни. Подробна информация по проекта и образец на Заявление може да намерите на  сайта на социалното министерство .", "date": "2017.10.06", "title": "Работещи родители могат да поискат детегледачи и по електронен път"}
{"url": "http://www.dnevnik.bg/photos/2017/10/06/3054903_fotogaleriia_bania_v_siropitalishte_za_slonove/", "text": "Пазачите в сиропиталището за слонове \"Пиннавала в Шри Ланка всекидневно извеждат стадото да плува в близката река. \"Пиннавала\" е освен сиропиталище и място за адаптация на незаконно заловени диви азиатски слонове, разположено на 13 км североизточно от град Кегал в провинция Сабарагамува в Шри Ланка.", "date": "2017.10.06", "title": "Фотогалерия: Баня в сиропиталище за слонове"}
{"url": "http://www.dnevnik.bg/zdrave/2017/10/06/3054983_bezplatni_pregledi_za_rak_na_gurdata_shte_ima_do_kraia/", "text": "В рамките на Световния месец за борба с рака на гърдата - октомври - тази година 12 болници в България се включиха в кампанията за безплатни прегледи и консултации за едно от най-тежките и разпространени сред жените заболявания. Организатори на кампанията са Първа САГБАЛ \"Света София\" и Фондация \"Една от 8\", а в инициативата са се включили специалисти от болници в  София, Пловдив, Варна, Плевен и Стара Загора. Освен със специалисти онколози, на някои места жените, които се борят с диагнозатау ще могат безплатно да се консултират и с психолози.  Ако свободните часове за записване в желаното лечебно заведение са запълнени, не забравяйте, че можете да отидете на мамологичен преглед и с направление от личния лекар, напомнят специалситите. Това заболяване е лечимо и преживяемостта се увеличава, но ключовият фактор е да се диагностицира навреме. График на безплатните прегледи за рак на гърдата през октомври 2017 г.  Прегледите ще се извършват   всяка седмица от понеделник до четвъртък през месец октомври. Можете да запишете своя час за преглед на уебстраница:  www.breastunit.bg Прегледите ще се провеждат всяка сряда през месец октомври   Телефон за записване: 02/8059 315 *Препоръчително е да се обадите за записване по телефона в сряда. Прегледите ще се провеждат на 20-ти октомври   Телефон за записване: 02/9268 147 Прегледите ще се извършват всеки ден до 13 октомври, от 10 ч. до 12 ч. и от 16 до 26 октомври от 14 ч. до 15 ч. Те ще се провеждат в отделение \"Образна диагностика\", ет. 1, в сградата на болницата. Прегледите ще се осъществят на 11, 18 и 25 октомври 2017 г., от 8.30 ч. до 14.30 ч. в Хрургичен кабинет. Записванията на тел. 02/97 59 211 Мамологичните прегледи ще се извършват всеки петък през месец октомври от 10 до 12 ч. на тел: 02/4470 219. Консултациите с психолог всеки четвъртък от 10 до 12 ч. Телефон за записване: 02/4470 219. На разположение на пациентите ще бъдат д-р Свилен Маслянков и д-р Мариела Василева от Клиника по хирургия (02/9230 540), както и всички лекари специалисти от Клиника по обща и чернодробно-панкреатична хирургия (02/9230 590). Прегледите ще се извършват на 9, 16, 23, 30 октомври от 14 ч. Телефон за записване: 02/975 35 35 Психологическите консултации ще се провеждат всеки вторник и четвъртък през месец октомври от 13 до 15 ч. в каб. 133. Прегледите ще се извършват на 10, 12, 16, 18, 20, 23, 25, 27-ми октомври от 13:30 до 15:30 ч. Телефон за записване: 042/698 347 (*Препоръчително е да се обадите за записване по телефона от 8 до 10 ч. всеки работен ден.) Прегледите ще се извършват понеделник, сряда и четвъртък на месец октомври от 14 до 15 ч. Телефон за записване: 052/30 28 51 Прегледите ще се извършват всеки делничен ден от 11 да 14 ч. на 11-ти етаж – Втора клиника по хирургия. Те ще се провеждат от доц. д-р Узунова и д-р Баташки. Прегледите ще се извършват от вторник до петък през месец октомври. Телефон за записване: 064/886 241 Консултациите с психолог ще се извършват всеки вторник през месец октомври от 8 до 10 ч. Телефон за записване: 064/886 241", "date": "2017.10.06", "title": "Безплатни прегледи за рак на гърдата ще има до края на месеца в 12 болници"}
{"url": "http://www.dnevnik.bg/sviat/2017/10/06/3054964_aktivisti_za_zabrana_na_iadrenite_orujiia_vzimat/", "text": "Международната кампания за забрана на ядрените оръжия (ICAN) спечели Нобеловата награда за мир, съобщиха от Нобеловия комитет. ICAN - коалиция от неправителствени организации от 100 различни държави, бе водещият представител на гражданското общество в усилията за забрана на този тип оръжия от международното право, отбелязват от институцията. В понеделник Джефри Хол, Майкъл Розбаш и Майкъл Янг получиха приза за медицина и физиология заради работата им по изясняване на  механизма на биологичния часовник . Вторник донесе на Райнер Вайс, Бари Бариш и Кип Тор Нобел за физика заради изследванията им на  гравитационните вълни . Жак Дюбоше, Йоахим Гранк и Ричард Хендерсън  взеха в сряда Нобел за химия  заради създаването на криоелектронна микроскопия, която опростява и подобрява изображенията на биомолекулите. Вчера британският писател  Казуо Ишигуро получи  наградата за литература. Икономическият \"Нобел\" на \"Рексбанк\" - в понеделник. Тази година паричното измерение на наградата е увеличено с 12.5%. Причината е, че средствата на фондацията, връчваща отличието, са се подобрили след няколко години на твърде високи разходи. Увеличението е с 1 милион шведски крони до 9 млн. крони (1.12 млн. долара). Това все пак остава под нивото от 2011 г., когато сумата бе 10 млн. крони. Но след това се наложиха години на съкращения и сега ситуацията е стабилизирана, добавят от Нобеловата фондация.", "date": "2017.10.06", "title": "Активисти за забрана на ядрените оръжия взимат Нобела за мир (видео)"}
{"url": "http://www.dnevnik.bg/morski/2017/10/06/3054981_ribari_ot_burgas_se_oplakvat_che_ne_im_se_priemat/", "text": "Рибари от Бургас са се оплакали на депутати, че Изпълнителната агенция по рибарство и аквакултури не приема техни заявки, с които да им даде квоти за улов на риба. Това се разбра по време на парламентарния контрол след като местни депутати отправиха питане по темата към земеделския министър Румен Порожанов. Рибарите твърдят, че не се приемат техните заявки за улов с мотива, че не е открита процедура за даване на свободен за риболов капацитет, а в същото време не се открива такава процедура. Проверка на земеделското министерство е установила, че има отказ да се приемат заявления на рибари, съобщи в отговор ресорният министър Румен Порожанов. Той все пак допълни, че от началото на тази година агенцията е издала 129 безсрочни разрешителни за стопански риболов. Той уточни, че издаването на разрешителни не става кампанийно, а е постоянен процес, при който при освободен капацитет той се разпределя спрямо заявките. Капацитет пък се освобождава от кораби, които за последните години не са развивали дейност. Свободният брутотонаж обаче трябвало да е достатъчен да покрие заявения капацитет, за да се даде, обясни министърът. От думите му се разбра, че има жалби в съда по разпределянето на квотите през 2016 г., по които още няма произнасяне. Депутатът Димитър Петров обяви, че явно има смисъл да се задават въпроси на министрите, тъй като междувременно е била обявена на сайта на агенцията процедура по отдаване на свободен капацитет. Той все пак допълни, че има случаи на върнати рибари и предложи, за да не се стига до такива казуси, да се направят публични регистри на сайта на агенцията, в които да има списък на заявките и на свободния капацитет. Порожанов – в момента се финализира методолгията по риболовните дневници. Дали се налага да има такъв при положение, че правилата следва да се спазвати са ясни. Бившият министър на околната среда в предния кабинет \"Борисов\", която в момента е депутат от ГЕРБ, обяви, че трябва да се преразгледа законодателство, което се основава на европейски правила и директиви. Тя даде пример с това, че притежатели на лодки до 10 м се обявяват за \"горди капитани на риболовни кораби\". Този им статут пък налага те да попълват обемна информация в риболовните дневници и др. такива. Според нея това не са реално изисквания на европейското законодателство и трябва да се прегледат.", "date": "2017.10.06", "title": "Рибари от Бургас се оплакват, че не им се приемат заявките за риболов"}
{"url": "http://www.dnevnik.bg/regioni/2017/10/06/3054998_obshtina_pernik_e_vuv_falit_s_30_mln_leva_dulgove_i/", "text": "Община Перник е във фалит, с дългове в размер на 30 млн. лева и сметките ѝ са запорирани от частен съдебен изпълнител. Това съобщи зам.-кметът Денислав Захариев пред Би Ти Ви. По думите му се очаква по-късно днес запорите да бъдат вдигнати. Той припомни, че  проблемите са още от 2011 г. , а в момента тече оздравителен план, като общината е сключила споразумения по два запора и ще изплаща дълговете си на части. Единият запор върху сметките на общината е наложен заради неплатени задължения към Националната агенция по приходите (НАП). Захариев обясни, че общината е спряла плащанията към НАП още през 2007 г. и резултатът е дълг от 2.6 млн. лева и лихва от около 800 хил. лева. Вторият запор е от частна фирма в несъстоятелност, която е обсъдила пернишката администрация за 700 хил. лв. По думите на зам.-кмета фирмата е била санкционирана заради забавяния в работата, но е завела дело в съда, което печели. Според Захариев проблемът е, че същата фирма е дължала на общината около 1.5 млн.лева, но е обявила несъстоятелност. Според него тогавашното ръководство на общината е пропуснало да поиска неустойките си, въпреки че е имало такава възможност. Същевременно БТА съобщи, че общинският съвет в Перник е обявил в ликвидация \"Медико-дентален център\" ЕООД, заради лошо финансово състояние, липса на договор със здравната каса и остаряла материална база. Според общинския съвет изготвянето на оздравителна програма не би довело до стабилизиране на дружеството. Съветниците гласуваха бюджет в размер на 55 хил. лв. за обезпечаване на ликвидационните мероприятия.", "date": "2017.10.06", "title": "Община Перник е във фалит с 30 млн. лева дългове и запорирани сметки"}
{"url": "http://www.dnevnik.bg/bulgaria/2017/10/06/3054999_privatizatorut_na_bmf_poluchil_ulesneniia_chrez/", "text": "Вицепремиерът Валери Симеонов внася сигнал до Главния прокурор за незаконосъобразност на решението на Арбитражния съд към БТПП по делото за промяната на приватизационния договор на Български морски флот.", "date": "2017.10.06", "title": "Приватизаторът на БМФ получил улеснения чрез неверни експертизи, Симеонов сезира прокуратурата"}
{"url": "http://www.dnevnik.bg/bulgaria/2017/10/06/3054935_upravliavashti_zaplashiha_jurnalista_viktor_nikolaev_s/", "text": "Журналистически въпроси около актуалните скандали в държавата -  за роднинските назначения в Хасковската община  и за  сделката за изтребители за армията , предизвикаха днес бурни реакции у представители на управляващата коалиция, които стигнаха до заплахи към водещия на сутрешния блок в \"Нова телевизия\" Виктор Николаев. Изявите на депутата от ГЕРБ Антон Тодоров и вицепремиера Валери Симеонов предизвикаха вълна от коментари в социалните мрежи и протести от журналистически организации. Управляващите се разграничиха в декларация от думите на представителя си. Двамата политици обаче дадоха да се разбере, че не намират нищо нередно в поведението си и се обявиха за жертви на атаки заради принципните им позиции и самоотвержената им работа по други теми. В края на деня Тодоров поднесе извинения, но с уговорката, че го прави само заради култа си към свободата и че е бил разбран превратно. Аз за такъв въпрос уволнявам В интервю рано сутринта принудително  оттегленият като кандидат за шеф на Комисията по досиетата  Антон Тодоров, който в последните дни направи  поредица от нецензурни изявления от парламентарната трибуна , беше провокиран с въпроса дали решението за преговори с компанията \"Грипен\" за изтребители е взето от \"една шайка, която иска да вземе 1.5 млрд. лв.\". Препратката към книгата \"Шайка - Бойко, Росен, Цецо и другите\", която Тодоров написа преди 4 години в критика срещу настоящата си партия и нейните лидери, вбеси политолога. \"Много силни думи употребявате, ще ви изядат хляба. Вече изядоха хляба на колежката Ви - и тя беше тръгнала малко в някаква посока, но нещо виждам, че липсва столчето й\", предупреди той Николаев, намеквайки за  оттеглянето на Анна Цолова . Преди месец \"Нова телевизия\" неочаквано обяви, че тя няма повече да партнира на Николаев, а ще прави собствено лайфстайл предаване. Решението беше обяснено с отдавна подготвян проект, въпреки че Цолова фигурираше в заставките на сутрешния блок за новия сезон. По-нататък в интервюто Антон Тодоров извади схема с картинки и снимки - подобна на  разпространената от колежката му Елена Йончева от БСП за Делян Добрев  и обясни, че представя роднински назначения в детска градина в община Брегово. В заключение попита водещия какъв въпрос би задал по тази тема. Репликата на Николаев \"Защо сте наточен толкова на тази детска градина?\" обаче видимо не му хареса и той заключи: \"А, не, за такъв въпрос аз, ако бях шеф на \"Нова\", уволнявам\". Ще разработя един \"Викторгейт\" Минути по-късно следващият събеседник в сутрешния блок - вицепремиерът Валери Симеонов, коментира назначенията на приближени до депутата от ГЕРБ Делян Добрев в Хасково, като обясни ситуацията с назначението на тв водещия. По думите на Симеонов - лидер на НФСБ, коалиционен партньор на ГЕРБ в управлението, няма никакъв проблем в назначенията, щом хората си вършат работата, а медиите възбуждат низки страсти в обществото. Симеонов обяви, че назначените и Делян Добрев не са виновни за случилото се, а отговорността е единствено на кмета, който не е обявил конкурс, а ги е назначил с временен договор, който след това е бил удължен. Той обаче даде да се разбере, че това е честа практика. \"Вие с конкурс ли сте назначен? Не. Сложили са ви на временен договор и са ви удължили ( . И останахте сам на всичкото отгоре\", обърна се вицепремиерът към Виктор Николаев, отново с намек за отсъствието на екранната му партньорка Анна Цолова. Последва този диалог: Иначе ще трябва да ви взема от заплатата Във вторник зам.-председателят на Народното събрание Цвета Караянчева се появи за интервю в \"Нова телевизия\", водейки със себе си друг събеседник - продуцента Александър Методиев. Николаев обясни, че присъствието на продуцента е било поставено като изрично условие от Караянчева за нейното участие в сутрешния блок и обсъждането на казуса \"Делян Добрев\". От разговора стана известно, че Методиев е извикан, за да разкаже за професионалните си отношения с Елена Йончева, от която тръгна скандала в Хасково. Караянчева отговори на няколко въпроса в началото на интервюто и поиска да се даде думата на Методиев. На ироничното предложение на Виктор Николаев тя да задава въпросите на доведения събеседник, отвърна: \"Е, не, няма да ви отнемам това, защото иначе ще трябва да ви взема от заплатата\". Мрежите: Позорно е политици да заплашват журналисти Поведението на политиците предизвика остра реакция в социалните мрежи. \"Сега разбирам гениалния замисъл на Антон Тодоров, решил е да разбие Шайката отвътре. С всяко следващо телевизионно участие и изказване е много близо до тази своя цел\", посочва политологът Милен Любенов във \"Фейсбук\". Пиар експертът Любомир Аламанов допълва: \"Ужасно е, когато представящи се за проевропейски настроени политици заплашват журналисти в ефир. Позорно е\". \"Заплахите и подмятанията, които целят да притеснят и затворят устите на журналистите, са изключително тревожно явление в страна с претенции за демокрация. Тази агресия е още по-неприемлива, когато произтича от депутати от управляващата партия. Не трябва да има никаква толерантност към изблици, в които прозира желание за репресия срещу хора, които си вършат работата. Това поведение разкрива носталгия към желязната хватка на властта в епохата на тоталитаризма\", пише в мрежата политологът Петър Чолаков. Той призовава журналистическата гилдия да излезе с категорична позиция за репликите на Антон Тодоров.  ГЕРБ: Няма неудобни въпроси, а неточни отговори Четири часа след интервюто парламентарната група на ГЕРБ излезе с позиция, в която се разграничава от поведението на депутата и посочва, че той изразява личното си мнение. \"Смятаме, че свободната журналистика има правото да пита и да задава въпроси. За нас няма лоши и неудобни въпроси, а неточни отговори\", се казва в позицията. БСП и ДПС осъдиха поведението на Тодоров и Симеонов, а \"Воля\" видя в него \"атентат срещу свободното слово. Извънпарламентарните \"Да, България\" и ДБГ поискаха оставката на Тодоров. НФСБ, чийто лидер е Валери Симеонов, не са излезли с позиция. Повече за политическите реакции  тук . \"Нова телевизия\": работата на журналистите е да задават въпроси В разпространена по обед позиция \"Нова телевизия\" посочва, че приема отправянето на заплахи от публични фигури към журналисти за недопустимо поведение. \"Ръководството на медията застава зад Виктор Николаев и останалите журналисти, чиято работа е да задават въпроси. Квалифицирането на журналистическите въпроси, вместо даването на отговори, е опит за подмяна на актуалните теми\", се казва в позицията. В късния следобед журналистите от \"Нова телевизия\" разпространиха във \"Фейсбук\"  позиция в защита на колегата си , в която осъдиха всеки опит за намеса в работата на на медиите, подчертавайки, че е право на всеки журналист да задава въпроси, свързани с дневния ред на българското общество, особено когато са неудобни за политиците. Те попитаха дали ГЕРБ ще вземе някакви мерки срещу Антон Тодоров, както и дали правителството ще се разграничи от действията на вицепремиера Симеонов. Журналистическа асоциация призова за бойкот Асоциацията на европейските журналисти в България нарекоха телевизионните изяви на политиците \"опит за цензура\" и призоваха медиите да бойкотират силните на деня, които подлагат журналисти на натиск и демонстрират пренебрежение към свободата на словото. \"В случай че ГЕРБ не свали незабавно политическото доверие от Тодоров, думите му могат да бъдат приемани като признание, че управляващите оказват натиск върху една от най-големите телевизии в страната и де факто стоят зад оттеглянето на Ани Цолова от предаването \"Здравей, България\", се казва в позицията. Още по темата  тук . Председателят на Съвета за електронни медии (СЕМ) София Владимирова определи случилото като недопустимо и каза, че медийният регулатор ще направи проверка и ще действа според правомощията си. От думите ѝ се разбра, че съветът практически няма механизъм за въздействие. Още по темата  тук . Съюзът на издателите в България (СИБ) обяви, че протестира остро срещу поведението на народния представител от ГЕРБ Антон Тодоров и оцени като недопустимо представител на властта да отговаря на въпрос със заплаха. \"Подобна агресия е удар срещу всички медии, които поставят на първо място обществения интерес\", се посочва в позицията на организация. Още по темата тук. \"Ченгета\" и \"платени\" в атака срещу политиците Коментарите от двамата политици дойдоха в късния следобед под формата на изявления във \"Фейсбук\". Антон Тодоров обяви, че в рамките на по-малко от десет дни е \"обект на безпрецедентна атака за оплюване и дискредитация от среди, които никога няма да ми простят разкритията, направени за Командирите им и техните бизнес и медийни обръчи\". Минути по-късно пресцентърът на ГЕРБ запрати изявление на Тодоров, в което той поднася уточнява, че е бил разбран превратно и не е заплашвал журналиста.  Депутатът поднася извинения , но с изричната уговорка, че го прави само заради \"култа към свободата\", който изповядва. Валери Симеонов написа, че човек трябва да е \"предубеден, заблуден или платен\", за да възприеме думите му към Виктор Николаев като заплаха и обвини \"вдигналите се в защита\", че мълчали при инциденти със служители на неговата телевизия СКАТ и с него самия. В заключение подчертава, че атаката срещу него съвпаднала с внасянето на сигнал в прокуратурата срещу приватизацията на Български морски флот от фирмата на братя Домусчиеви. Още по темата  тук .", "date": "2017.10.06", "title": "Управляващи заплашиха журналиста Виктор Николаев с уволнение и \"гейт\" заради въпроси (обобщение)"}
{"url": "http://www.dnevnik.bg/bulgaria/2017/10/06/3055003_parlamentut_prie_zakona_za_izpirane_na_pari/", "text": "Парламентът прие на първо четене закона за изпиране на пари. Гласуването беше предхождано от дебат между ГЕРБ и БСП в парламента на тема коя партия е за Европейския съюз. Проектът бе приет със 166 гласа \"за\", 1 \"против\" и 8 \"въздържали се\". Според ДПС пък проектът прокарва ченгеджийски номера замаскирани като текстове от директиви. Законопроектът беше изготвен от съвместна работна група на ДАНС и МВР, а в мотивите бе записано, че са необходими множество и съществени промени и затова е възприето да се изработи проект на нов Закон за мерките срещу изпирането на пари, който да отмени сега действащия. Основният аргумент за законовата промяна е съответствие с европейското законодателство. Главната промяна пък е разширяването на кръга от хора, които попадат в дефиницията за видна политическа личност, и които подлежат на по-обстойна проверка. Към тях се добавят членове на управителните органи на политически партии. Те ще бъдат проверявани освен за произхода на средствата си, а и за източника на богатството им. Той беше гласуван тази седмица от правна комисия в парламента. Още тогава от левицата обещаха да са патологът на проекта. \"Под формата на закон срещу изпирането на пари се предлагат различни техники за ограничаване на гражданските права - от заглавието до последната буква той е слабо съчинение\", заяви заместник-председателят на парламента Валери Жаблянов (БСП). Според него проектът е на границата на нарушаване на Конституцията и на основните права на гражданите. \"Няма никакво значение дали става дума за европейска директива, ЕП или някакъв друг екстериториален орган\", смята Жаблянов. Председателят на парламентарната група на ГЕРБ Цветан Цветанов видя в изказването на Жаблянов разграничение на БСП от европейските институции. \"Ако БСП приема тази посока, просто кажете, че трябва да поемем на Изток\", заяви Цветанов. По думите му, Жаблянов се е държал неуважително към народните представители и парламента. \"Маските паднаха, видяхме парламентарна група, която системно се разграничи от ЕС и започна да дава назидателен тон към Европейския съюз. Никой не говори за миналото, когато седяхме по опашките, режим на тока и водата. Тогава не бяхме нито в НАТО, нито в ЕС. Страната ни има икономически ръст. За първи път от 10 години сме икономически просперираща държава\", повтори отново Цветанов, след като Жаблянов го обвини, че използва аргументи от времето на Третия интернационал. Намеси и лидерът на БСП Корнелия Нинова, която предупреди ГЕРБ да не внушават, че БСП са антиевропейска партия.", "date": "2017.10.06", "title": "Парламентът прие закона за изпиране на пари"}
{"url": "http://www.dnevnik.bg/kultura/2017/10/06/3054144_otkus_ot_edin_kon_vliazul_v_bar_na_david_grosman/", "text": "Българското издание на \"Един кон влязъл в бар\" е на книжния пазар. Романът, с който Давид Гросман спечели \"Ман Букър\" 2017, е върхов пример за писателско майсторство. \"Един кон влязъл в бар\" е дръзко, експлозивно, спиращо дъха четиво за драмата на един стендъп-комик, който рухва на сцената пред очите на своята публика. Едновременно магнетичен и окаян, Дов Гринщейн излага на показ пареща рана, с която живее от години – един съдбовен и страховит избор, който е бил принуден да направи в миналото. Заглавието на романа е заимствано от известен виц, който така и остава недовършен, а финалът \"захапва\" за опашката началото, с което намеква, че няма значение дали действието се развива в Кейсария, в Натания или където и да е другаде, защото всяко място може да бъде своеобразна сцена в големия театър на живота. Правата за книгата, чието въздействие я нарежда до най-доброто от Достоевски и Кафка, вече са продадени в над 25 страни. Роден през 1954 г. в Йерусалим, Давид Гросман е сред водещите писатели в родината си и едно от най-талантливите пера в световната литература. Кавалер на Ордена на изкуствата и литературата на Франция и носител на още много награди, той е автор на романи, нехудожествена литература и книги за деца, преведени на 36 езика. Гросман е авторът, заслужил мястото си сред \"Най-великите 200 на Израел за всички времена\". На български са преведени романите му \"Ще бягаш ли с мен?\", \"Червената нишка\" и \"Един кон влязъл в бар\", за който писателят се сдоби с една от най-престижните награди в литературния свят – \"Ман Букър\" 2017. Давид Гросман лично ще представи романа си в София в качеството си на гост на международния кино-литературен фестивал \"Синелибри\". В рамките на кинофорума ще показана и екранизацията на книгата \"Ще бягаш ли с мен?\" превод от иврит: Емилия Юлзари –Добър вечер, добър вечер, дооообър вечеееер, Кейсарияяя!!! Сцената все още е празна. Гласът отеква иззад кулисите. Седналите в салона полека-лека замлъкват и се усмихват в очакване. От една странична врата слаб, нисък мъж с очила изскача на сцената така, сякаш насила е избутан или изритан оттам. Прави с препъване още няколко крачки, почти пада, опира се с две ръце върху прашния под на сцената и тогава с рязко движение вдига задник нагоре. Ръкопляскания и откъслечен смях сред публиката. Още хора влизат от фоайето и бъбрят на висок глас. – Дами и господа – обявява с половин уста мъж, който седи пред контролния пулт за осветлението. – Посрещнете с аплодисменти Довале Г. Мъжът на сцената все още стои приведен в маймунска поза, големите очила на носа му са се изкривили. Бавно обръща лице към салона и се взира продължително без да мига. –Аа – изпъшква той, – не сме ли в Кейсария? Чува се смях. Той бавно се изправя и избърсва ръце от прахта. – Агентът пак ли ме е прецакал? Разнасят се викове от публиката. Мъжът се вглежда втрещен: – Какво? Какво казахте? Да, вие, от седма маса, честити ви устни, много са хубави! Жената хихика и закрива уста с ръка. Той стои в самия край на сцената и леко поклаща тялото си напред-назад. – По-сериозно, драга моя, наистина ли каза Натания? Очите му се ококорват и почти изпълват стъклата на очилата. – Чакай да се разберем, ти ми заявяваш с напълно ясно съзнание и без капка срам, че сега аз всъщност съм в Натания, и то без бронежилетка? Той уплашено слага ръце между краката си. Публиката реве доволна. Тук-там се разнасят подсвирквания. Влизат още няколко двойки, а след тях гръмогласна група млади мъже, вероятно войници в отпуск. Малкият салон се изпълва. Познатите си помахват с ръка едни на други. Три сервитьорки по шорти и с лъскави лилави тениски излизат от кухнята и се пръсват между масите. – Хей, ти с устните. – Той отправя усмивка към жената на седма маса. – Още не съм свършил с тебе. Хайде да поговорим за това Не бе, ти просто ми изглеждаш сериозно момиче и с оригинален вкус, ако тълкувам правилно интересния дизайн на прическата, която ти е направил, я чакай да отгатна – не е ли същият стилист, който ни изтипоса джамиите на Храмовия хълм и атомната централа в Димона? Смях сред публиката. И ако носът не ме лъже, надушвам големи пари Не съм ли прав? Аа? Мръсният му кръвопиец! Не е ли така? Съвсем не? Ще ти кажа защо – виждам тук щедра доза ботокс, както и операция за намаляване на бюста, при която съвсем се е издънил. Повярвай, бих му отрязъл ръцете аз на този хирург. Жената притиска ръце към тялото си и като закрива с длани лице, пискливо се киска между пръстите си. Докато говори, мъжът обхожда бързо сцената от единия до другия край, като потрива ръце и проучва с очи седналите в салона. Каубойските ботуши с високи токове отмерват крачките му със сухо барабанене. – Само ми обясни, мила моя – той говори високо, но без да я гледа, – как интелигентно момиче като тебе не осъзнава, че такова нещо трябва да се каже на човек внимателно, умно, обмислено, а не да се нахвърлиш отгоре му: Ти си в Натания! Бум! Как така? Човек трябва да бъде подготвен, особено ако е слаботелесен като мен. – С бързо движение той повдига избелялата си трикотажна риза и публиката невъздържано ахва. – Какво, не е ли така? – Той извръща оголеното си тяло към седналите вдясно от сцената, после към седналите вляво и им отправя широка усмивка. – Видяхте ли, кожа и кости, повечето хрущяли, кълна ви се, че ако бях кон, вече щях да съм станал на лепило, нали така? Сред публиката се разнася смутено хихикане и недоволно сумтене. Разбери, душа – той отново се обръща към жената от седма маса, – та следващия път да знаеш: такова нещо се съобщава на човек внимателно, с малко успокоително преди това. С упойка, мамка му! С лекичко разтриване на ушенцето: честито, Довале, най-красивият сред мъжете, ти си победител и си избран да участваш в специален експеримент в района на крайбрежието, не е продължителен, час и половина, най-много два, защото това е максималното време, разрешено на нормален човек да стои изложен пред тукашните хора Публиката се смее, а мъжът се изумява: – Какво се смеете, тъпанари? За вас се отнася! Публиката се смее по-силно, а той: – Момент, да се разберем, не ви ли казаха, че вие тук сте само подгряващата публика, докато докараме истинската? Свиркания и гръмогласен смях. От няколко места в салона се дочуват продължително дюдюкане и тропане по масите, но повечето присъстващи се забавляват. Още една млада двойка влиза в салона, двамата са високи и стройни, с меки златисти коси, с паднали на челото перчеми: младеж и девойка, или може би двама младежи, пристегнати в лъскави черни дрехи и с мотоциклетни каски под мишница. Мъжът на сцената им хвърля поглед и тънка бръчка се извива над очите му. Той не спира да се движи. Веднъж на няколко минути придружава думите си с бърз юмручен удар във въздуха и имитира движенията на боксьор, който умело избягва атаките на противника си. Публиката се наслаждава, а той с ръка над очите се взира в салона, който е почти тъмен. Мен търси. – Между нас казано, братя мои, сега би трябвало с ръка на сърцето да ви призная, че умирам, умирам за Натания, нали? Даа, отзовават се неколцина младежи от публиката. И толкова ми е готино да съм в четвъртък вечер с вас във вашата очарователна промишлена зона, и то в сутерена точно върху атрактивните залежи от радон, за да измъкна цял куп вицове от задника си. Така ли е? Такааа! – отговаря публиката с цяло гърло. Но не е така – заявява мъжът и доволно потрива ръце. – Всичко е фарс с изключение на задника, защото, да ви кажа правото, не понасям вашия град. Тая ваша Натания ме плаши до смърт. Всеки втори човек по улицата ми прилича на участник в програмата за защита на свидетелите, а всеки трети държи в багажника си първия, натъпкан в черен найлонов чувал. И повярвайте, че ако не ми се налагаше да плащам издръжка на три очарователни жени плюс детски на едно-две-три-четири-пет – на пет деца, хамса – той протяга към публиката ръката си с разперени пръсти, – кълна ви се, нямаше да съм тук. Пред вас стои първият мъж в историята, изпаднал в следродилна депресия. Пет пъти следродилна депресия. На практика четири, защото две бяха близначета. Всъщност пет, ако броим и депресията след моето раждане. Но все пак едно хубаво нещо излезе от цялата тази гадория, Натания, най-вълнуващият сред градовете, защото ако не бяха моите вампирчета с млечни зъбки, нямаше начин да съм тук с вас тази вечер за някакви си седемстотин и петдесет шекела, които ми плаща Йоав, без фактура и без една добра дума. Е, хайде, братлета, хайде, сладурчета, нека да празнуваме тази вечер, нека да съборим тавана, аплодисменти за царицата Натания! Зрителите ръкопляскат, малко объркани от обрата, но се поддават на сърдечния призив и нежната усмивка, която изведнъж озарява лицето му и напълно го преобразява. Изчезва горчивото измъчено изражение и като след фотографска светкавица блесва физиономията на благопристоен и деликатен, почти изтънчен интелектуалец, който няма и не може да има нищо общо с всичко изръсено досега. А той несъмнено се наслаждава от объркването, което предизвиква. Върти се на един крак като стрелката на компас около оста си и когато прави пълен кръг и се обръща, лицето му отново е сгърчено и огорчено: – Сега ще чуете една тържествена новина, Натания, не знаете каква награда ви се падна, защото днес, точно на двайсети август, по една случайност е рожденият ми ден, благодаря, наистина благодаря. – Той скромно свежда глава. – Да бе, днес преди петдесет и седем години светът стана малко по-лошо място за живеене, благодаря ви, душички. Мъжът потропва с токове по сцената, като си вее с въображаемо ветрило. – Много мило от ваша страна, наистина нямаше нужда, прекалявате, на излизане пуснете чековете в кутията, банкнотите може да ми залепите на гърдите в края на представлението, сексталоните още сега може да ми връчите на ръка. – Тук-там някои вдигат чаши към него. Компания от няколко двойки влиза доста шумно – мъжете ръкопляскат в движение – и се настанява около масите, където някога са били столчетата пред бара. Те му махат с ръка за поздрав, а жените дори му подвикват по име. Той присвива очи като късоглед и им отвръща с общо колебливо помахване. Пак и пак извръща глава към моята маса в дъното на салона. Още от мига, в който излезе на сцената, търси погледа ми. Не съм в състояние да го погледна право в очите. Атмосферата тук не ми харесва. Не ми харесва дори въздуха, който той диша. – Кой тук е навършил вече петдесет и седем? Да вдигне ръка! Вдигат се няколко ръце. Той ги оглежда и кима учудено: – Впечатляваш ме, Натания! Вдъхвате ми надежда! Не, ама не е лесно да се достигне такава възраст тук при вас, а? Йоав, обърни прожектора към публиката, я да видя Казах петдесет и седем, госпожо, не седемдесет и пет Спокойно, хора, един по един, ще има достатъчно Довале за всички. Да, господинът от четвърта маса, какво казваш? И ти ли си на петдесет и седем? Дори и осем? Изумително! Жестоко! Изпреварил си времето! И кога е това, казваш? Утре? За много години! Как се казваш? Как? Повтори! Йор Йорай? Ти занасяш ли ме? Това твоето име ли е, или на курса в армията? Леле, братче, как са те изработили твоите, а? Мъжът на име Йорай се хили от сърце. Дебелата му жена се обляга на него и с кръгови движения го гали по плешивината. – А тази до теб, брат, дето си обозначава територията, това госпожа Стрелба ли е? Дръж се, брате Не бе, ти сигурно си се надявал, че името Йорай е последният удар, който ти е нанесла съдбата, а? Само на три годинки си бил, когато си осъзнал какво са сторили родителите ти. – Той крачи бавно по сцената и свири на въображаема цигулка. – Седял си самотен и изоставен в ъгъла на забавачката, гризял си лука, който майка ти е сложила в раничката, гледал си децата, които играели заедно, и си повтарял наум: кураж, Йорай, гърмът не удря два пъти на едно и също мястоСърпрайз! Гърмът обаче ударил два пъти! Добра ти вечер, госпожата на Йорай! Кажи ми, скъпа, идва ли ти наум да споделиш, ей така между приятели, и да ни разкажеш каква палава изненадка му подготвяш за празника? Не бе, то аз като те гледам, направо си знам какво ти минава сега през главата: \"Тъй като е рожденият ти ден, Йорай миличък, тази вечер ще ти пусна, но да не си посмял да ми правиш онова, което се опита да ми направиш на десети юли 1986-та!\". Публиката се смее, госпожата също се скъсва от смях, от който лицето ѝ се надипля на вълнички. – Сега ми кажи, Йорайка – гласът му се снишава до шепот, – и ще си остане между нас, ти наистина ли си мислиш, че всички тези гердани и синджири ще ти скрият гушите? Не бе, сериозно, смяташ ли, че е редно в тези тежки времена на затягане на коланите, когато в страната е пълно с млади двойки, които имат едва по една брадичка – той поглажда своята, която почти не съществува, а това на моменти му придава вид на подплашен гризач, – ти да се фукаш най-прекрасно с двойна, момент – тройна брадичка! Госпожо, само от кожата на едната ти гуша може да се направи цяла редица палатки за протестиращите по булевард \"Ротшилд\" в Тел Авив! Откъслечен кикот сред публиката. Усмивката на госпожата над зъбите е доста обтегната. – Между другото, Натания, след като стигнахме вече до моята икономическа теория, искам да отбележа още сега и за да не остане никакво съмнение, че аз въобще съм за всеобща реформа на целия пазар на капитали! Той спира задъхан, слага ръце на кръста и се подсмихва: – Гений съм аз, за бога, от устата ми излизат думи, за които нямам дори представа! Чуйте ме добре, вече поне десет минути споделям категоричното си мнение, че данъците трябва да се определят само и единствено на килограм живо тегло, данък тегло! – Още един поглед в моята посока, изненадан и почти уплашен поглед, който се опитва да открие в мен слабичкото момче, което е познавал. – Какво по-справедливо от това, кажете? Най-обективното нещо на този свят! И той отново вдига ризата си до брадичката, но този път я навива нагоре с бавно сладострастно движение и разкрива пред очите ни хлътнал корем с белег напряко, тясна гръд със страховито изпъкнали ребра и с опъната върху тях изпръхнала кожа, осеяна с ранички. – Може да е според броя на гушите, както казахме, но си мисля, че може да се въведе и стъпаловиден данък. Ризата му още е навита. Някои вперват недоверчиви погледи, други извръщат лице, във въздуха се разнасят слаби подсвирквания. Той проследява реакциите с нескриван, почти жаден интерес. – Аз настоявам за прогресивен данък тегло. С преценка и начисления съгласно паласките на корема, съобразно шкембето, задника, кълките, целулита, циците на мъжете и онова, дето виси на жените на ръцете тук горе! И хубавото в моята система е, че няма място за такива или онакива тълкувания. Надебелял си – плащаш! Най-после той смъква ризата си надолу. Убийте ме, но аз все пак не проумявам каква е логиката да се събират данъци от онези, които печелят пари. Каква е логиката? Слушайте, Натания, и ме чуйте добре: данъци трябва да се взимат само и единствено от оня, за когото държавата разполага със стабилно подозрение, че му е добре, че се усмихва на себе си, че е млад, че е здрав, че е оптимист, че чука нощем и си свирука денем. Само от тези гадове трябва да се взима, като безмилостно им се одират кожите!", "date": "2017.10.06", "title": "Откъс от \"Един кон влязъл в бар\" на Давид Гросман"}
{"url": "http://www.dnevnik.bg/sport/2017/10/06/3055014_varna_shte_prieme_nai-mnogo_machove_ot_svetovnoto_po/", "text": "Варна ще е българският град с най-много мачове от световното първенство по волейбол за мъже през 2018 г., което се организира съвместно с Италия от 10 до 30 септември. В зала \"Конгресна\" ще се изиграят общо 21 двубоя - 15 от първата фаза и шест от втората. София остава с най-малко - шест срещи от втората фаза, тъй като по време на първата в \"Арена Армеец\" ще се проведе световното по художествена гимнастика (10-16 септември). Другият български град-домакин е Русе, като там ще има 15 мача от първата фаза. Това беше утвърдено на среща в Рим, с която беше представена организацията. На нея от българска страна присъстваха спортният министър Красен Кралев, кметът на София Йорданка Фандъкова, зам.-кметът на Русе Иван Григоров, президентът на Българската федерация по волейбол (БФВ) Данчо Лазаров и вицепрезидентът Любомир Ганев. Българи юнаци Българският отбор ще изиграе във Варна петте си мача от първата фаза, каза Ганев пред \"Дневник\". Ако продължи за втората, ще играе трите си срещи в \"Арена Армеец\". За финалите в Торино се класират шест отбора. Италия ще домакинства с още пет града - Рим, Болоня, Бари, Флоренция и Милано. Жребият ще се тегли на 30 ноември в Италия. \"България със сигурност ще играе във Варна. Бразилският отбор вероятно ще играе в Русе\", уточни Ганев след разпределението на водачите в групите. Световното ще е с 24 отбора. В първата фаза те са разпределени в четири групи по шест, а във втората ще са четири по четири. Финалите ще са в Торино с две групи по три отбора. Общо на световното ще се изиграят 94 мача. Пионери в съвместната организация България и Италия вече имат опит от съвместно домакинство след това на Евроволей 2015. Тогава обаче финалите бяха в София. Световното през 2018 г. ще е първото, което ще се проведе в две държави. Преди време министерският съвет  одобри отпускането на 5 млн. долара на няколко транша за организация . Таксата на Италия е 10 млн. долара заради това, че страната е домакин на финалната фаза. \"Световното първенство по волейбол за мъже, на което България ще бъде домакин през 2018 г. съвместно с Италия, е най-големият спортен форум, който страната ни ще приеме\", каза Кралев в Рим. Той припомни, че България е била домакин на световно през 1970 г., но посочи, че сега събитието е от много по-голям мащаб и към него има по-голям интерес. Според него освен рекламата ключов е и социалният фактор. \"Очакваме да се увеличи броят на децата и младежите, които искат да тренират волейбол. Забелязахме това след провеждането на европейското първенство през 2015 г.. Тогава се увеличиха децата, които искат да тренират волейбол, създадоха се нови школи. По данни на Българската федерация по волейбол през състезателната 2014/2015 г. преди провеждането на европейското първенство в страната ни е имало 7032 картотекирани състезатели по волейбол, а през следващата година те са 8943-ма. През 2016/2017 г. те са 9361. Увеличението е с над 30%, а основната цел на правителството ни е да увеличим броя на хората, които се занимават със спорт\", каза Кралев. \"Министър Кралев каза нещо много хубаво - че волейболът е приятелство. Аз бих добавил и страст\", заяви президентът на Италианската волейболна федерация Пиетро Бруно Катанео. \"С промените, които се извършват в правилата на волейбола, той стана много по-атрактивен спорт. Задачата пред Италия и България е да организираме спектакъл с голяма стойност\", допълни той. ", "date": "2017.10.06", "title": "Варна ще приеме най-много мачове от световното по волейбол, а София - шест"}
{"url": "http://www.dnevnik.bg/analizi/2017/10/06/3054528_prezidentut_v_ataka_i_sam_voinut_e_voin/", "text": "Президентът Радев търси премерване на силите с Бойко Борисов – смятат мнозинството наблюдатели на родния политически тепих. Едно е сигурно – за Румен Радев подготвителната половин година на \"Дондуков\" изтече. През това време той просто трябваше да се огледа – къде се намира. Какво се очаква от него, кой се стреми да му помага и кой – точно обратното, не пропуска да го \"клъцне\". През това време на Радев хем му се искаше да управлява нещо, да дава наставления, хем разбираше, че няма подготвена писта, от която да излети. Политиката за него е съвсем нова сфера, която засега крие само тайни. Проблемът не е просто личен. Отминаха отдавна времената, когато българското офицерство имаше политически познания, политическа култура и вкус към участие в публичните дела – понякога прекалено брутален и превратаджийски вкус. С идването на комунистите на власт този вкус към политиката бе сведен до ежедневните задължения на политическия офицер – преди всичко идеологическо възпитание на личния състав и верност към Партията. След 1967 г. Тодор Живков реши да отреже от корен политическото самосъзнание на офицерството. Пропадналият опит за преврат на кръга около Горуня – легендарен партизанин и опонент на \"Чавдарци\" от Враца – доведе начело на българската армия Добри Джуров – командир на бригада \"Чавдар\" и политическа сива мишка, некадърен за друго освен за строева подготовка. На българското офицерство му сложиха политически капаци на очите и четвърт век след края на режима това положение на нещата не се е променило съществено. Офицерите, които проявиха политическа позиция и компетентност бяха накарани да напуснат армията – Валери Рачев, Велизар Шаламанов, Тодор Тагарев и Илия Налбантов се оказаха прекалено компетентни и с модерно мислене за да бъдат оставени редом с червените генералски тюфлеци в сградата до Народния театър. – генерал, който и да се разбунтува – един разговор на четири очи с премиера генерал го връща с козируване в строя. Но какво да се прави – разшета се Първанов, погостува ни Решетников, вкопчи се в неочаквания шанс Корнелия, и сега сме там където сме. Румен Радев очевидно няма политически опит и достатъчно познания за политиката. Това не е болка за умиране, ако е налице третият необходим компонент за успешна политическа кариера – политическият талант. На Бойко талантът му пролича още като главен секретар – не можаха да го запушат нито пълната липса на познания за публичния живот, нито бомбастичните изказвания на новопроизведения генерал, които издаваха липса на разделителна способност между разговорите в кръчмата и разговорите по телевизията. – и днес шефът на ГЕРБ пуска от старите лакърдии само за да се хареса на народа. При Радев говоренето е възпитано – окултурено, но проява на политически талант не се забелязва. Затова изказванията му са плахи, а когато се опитва да влезе в сблъсък, поведението е далеч от висш пилотаж – по-скоро издава неумело подхвръкване от място. Така идваме до онзиденшното изригване срещу Бойко Борисов и неговите \"беквокали\", обявяването на  битка  и т.н. Битката е хубаво нещо, стига да владееш подходящо оръжие. И с голи ръце да си – ако ръцете ти са тренирани оръжия, шансовете за победа са високи. Нашият случай очевидно не е такъв. и първата от тях е, че реши да води битка в сферата, където е безспорен професионалист –  купуването на бойни самолети  за авиацията. Но едно е да си пилот – ас, друго е да си политически стратег – ас. Не разбирам от авиация, но не се сещам за нито един аргумент в полза на злополучния \"Грипен\". Швеция е неутрална страна, \"Грипен\" е разработен за сдържане на руския натиск в крайния север, а покупката на \"Грипен\" е действие с нулева стратегическа стойност. (Бел. ред. -  Офертата за \"Грипен\" беше класирана на първо място  в процедура, завършена през пролетта на тази година, проведена от служебното правителство на Огнян Герджиков, назначено от Радев. С връщането на ГЕРБ на власт беше създадена парламентарна комисия, която да провери процедурата по избор и от изказвания на управляващите може да се съди, че  те предпочитат нов F-16 .) За какво й е на България бойна авиация на съвременно равнище? Нашата сигурност е застрашена преди всичко от две страни – от Турция и от Русия. Турция, произвеждаща и притежаваща огромни ескадрили – засега – е страна партньор в НАТО, а Русия по наш мащаб е великан, който не може да бъде спрян със 7-8 Грипена, че даже и с 20-30 от тях. Българската военна авиация има стойност само ако бъде интегрирана част от силите на НАТО, на съседите ни от НАТО и е в състояние да изпълнява общи стратегически задачи на НАТО с минимални разходи по поддръжка и логистика. Оттук – естественият избор на Ф-16, с който разполагат и всичките ни съседи и партньори в нашата част на света. Колкото и да е остарял и на доизживяване. Още по-добре – Ф-18 Хорнет, а най-добре Ф-35, ама някой друг път, като забогатеем. Тези аргументи лежат на масата и опонентите на президента Радев нямат ни най-малък проблем да ги използват ефективно срещу него. И срещу припряния му опит – по всяка вероятност дирижиран отвън – да претупа проблема по време на служебното си правителство. Освен затъването с \"Грипен\", през първия период на своето президентство Румен Радев затъна и с неадекватните си изказвания – особено в чужбина – по ключюви стратегически въпроси от национален и европейски интерес. Седне-стане – мънка за вдигане на санкциите от Русия. Абе човек, дори и да има шанс тези санкции да се вдигнат – теб ли ще питат, нас ли ще питат кога и как да случи това? Нямаш ли чувство за място, за позиция, за контекст? Знам, поел си ангажименти (за това – по долу), но дори и тези ангажименти могат да се обслужват по-компетентно, по-балансирано. Я виж Бойко Борисов (извинявам се, че все опонента давам за пример, ама нали с него ще е битката) – изкаже се против санкциите, пък още утре излезе и каже нещо уважително, я за Европа, я за НАТО, пък напоследък и направо обяви Русия за опасност. (Тя че е опасност – кьорав да си, ще го видиш, ама как да го кажеш, не уйдисва). Приеме участие в общи учения на НАТО в Източна Европа, но строго напомня и за това, че в Черно море платноходки и чайки иска да гледа. И тя дойде –  Чайката  , де. Очевидно е, че с приемането на висшия държавен пост в България, Румен Радев е приел – напълно или частично осъзнато – да играе ролята на балансьор (не обичам фразата Троянски кон) между принадлежността на България към НАТО и ЕС, и арогантния натиск от Москва да употребява страната ни като буфер и карък на западния съюз. Едва ли е нужно да припомняме, че  Решетников  миналото лято беше на гости у нас не за да яде пасти в \"Кристал палас\"... Струва ми се, че за последните 9 месеца Румен Радев разбра добре едно – който може да го изпрати без време на дъното. Не казвам, че се е еманципирал – има една вицепрезидентка, която е сложена да не допуска изхлузване от хомота на \"Позитано\". Но поне разбиране – ясно разбиране от страна на президента по този въпрос очевидно има. Засега Румен Радев най-добре се представя като публична фигура с морален авторитет. Речите, които произнася са добре написани, съветници, умели с перото явно не му липсват. (За сметка на отчайващата липса на президентски съветници в почти всички други области.) Това е и роля номер едно за българския президент – да бъде Други големи пълномощия президентът няма И все пак, има сфери, в които Радев може да бъде неочаквано успешен. Една такава сфера на битка със статуквото е борбата с корупцията. В България корупцията е не отклонение от нормата – каквото е определението за това явление в модерния свят. У нас корупцията е система на олигархично управление от страна на политико-икономическата мафия, за удобство наричана КОЙ. Ако Радев използва умело позицията си на национален арбитър, той може да даде на този терен много по-успешна битка на статуквото, отколкото другаде. Особено – ако в борбата с корупцията заеме позиция и в борбата за реформа на правораздаването в България. А в тази сфера президентът има немалки пълномощия. Неподписването на указа за назначаване на нов председател на ВАС е само едно добро начало. За да се води тази битка с шансове за успех е необходимо загърбване на собствени минали обвръзки – ако такива съществуват. Имаше немалко публични подмятания и спекулации за зависимост на Радев от оръжейното лоби, от кръгове на библиотекарско-сарайски мъдреци. Ако ги има, тези зависимости ще се окажат камъни на шията в не по-малка степен от зависимостта от \"Позитано\" и московските ченгета. Други сфери на успешно заемане на позиция от страна на президента Радев са образованието, кризата на регионите, възраждането на общностите. Поредица от успешни действия могат да бъдат предприети във външната политика и системата на сигурността – стига да се излезе от наглата сянка на Решетников. Във всички тези сфери е необходима минимум експертиза и сериозна стратегическа визия. Която не може да дойде само отвън – трябва да ти дойде и отвътре. Това, което президентът има като бонус – подарък е високият рейтинг. Който, да не забравяме, винаги е бил по-скоро рейтинг на институцията, отколкото на личността, която я представлява. Той очевидно правилно е преценил, че е време да излезе от окопа и да се хвърли в атака, независимо от това дали разполага дори и с част от оръжието и амунициите на своите политически опоненти от другата страна на \"фронтовата линия\". Само че при атака ти трябва \"прикриващ огън\", артилерия зад гърба. А на \"Дондуков\" е празно. Трябва да се освободиш от баласта на безполезния товар – \"Позитано\" да ти тегли колесницата, а не ти да носиш \"Позитано\" на гръб. Защото битката е с ГЕРБ и с Бойко. Освен реална власт, Бойко Борисов има и политически талант – при това с отчетлив балканско-ориенталски привкус. Това обстоятелство никак не е за подценяване.", "date": "2017.10.06", "title": "Президентът в атака – и сам войнът е войн?"}
{"url": "http://www.dnevnik.bg/ot_vas/galeriiotvas/2017/10/06/3054925_solun/", "text": "Солунската крепост.", "date": "2017.10.06", "title": "Солун"}
{"url": "http://www.dnevnik.bg/bulgaria/2017/10/06/3055007_izcialo_digitalno_obshtuvane_s_instituciite_obeshtaha/", "text": "Възможност за гражданите и за бизнеса в ЕС да взаимодействат изцяло дигитално с публичните администрации на държавите членки, повишаване на дигиталните умения на гражданите и прилагане на ориентирани към потребителя дизайн и предоставяне на дигитални публични услуги. Това предвиждат част от мерките през следващите няколко години, с които държавите членки на ЕС се ангажираха по време на среща на високо равнище по е-управление в  естонската столица Талин . Участие в нея взе председателят на  Държавната агенция \"Електронно управление\"  Росен Желязков, който подписа заключителния документ от форума, се казва в съобщение на агенцията, цитирано от БТА. С декларацията министрите от ЕС, отговорни за електронното управление, потвърдиха политическата воля на държавите членки да продължат усилията за ускорено развитие на е-управлението. През следващите 5 години - до 2022 г. - държавите членки на Европейския съюз ще предприемат осезаеми стъпки за реализация на принципите, заложени в  Европейския план за действие за е-управление  (2016-2020) и Европейската рамка за оперативна съвместимост. Сред тях са проектиране на всички публични процеси като цифрови по подразбиране, което ще сведе до минимум необходимостта гражданите и бизнесът да взаимодействат с публичните администрации. Същевременно те трябва да имат възможност да взаимодействат с администрациите изцяло дигитално, което ще гарантира достъпност и откритост на институциите. За пълно въвеждане на принципа за  еднократно събиране на данни  (принципа \"само веднъж\") през следващите години държавите членки на ЕС ще идентифицират мерки за намаляване на административната тежест чрез сътрудничество и обмен на данни между самите администрации на национално, регионално, локално и трансгранично ниво. Принципът за еднократно събиране и многократно използване на информацията ще бъде въведен и чрез подобряване на качеството и технологичната достъпност на данните в ключови регистри, както и чрез насърчаване на културата на повторно използване на информацията от администрациите. С Декларацията от Талин държавите членки потвърждават готовността си за подобряване на координацията и обмена за увеличаване на стратегическия, оперативния, изследователския и развойния си капацитет в областта на кибер сигурността, в частност чрез въвеждането на изискванията на  Директивата за мрежова и информационна сигурност . По отношение на принципа за откритост и прозрачност ключова стъпка ще бъде възможността за гражданите и за бизнеса да управляват личните си данни, с които публичните администрации разполагат. Държавите членки ще работят също така за разширяване на достъпа и за подобряване на качеството на отворени данни, ключови за икономиката и за обществото. Министрите по е-управление се ангажират да работят за избягването на дублирането в различни сектори на вече разработени приложения и за повишаване на използването на решения с отворен код при създаването и надграждането на ИКТ системи и решения. Насърчаването на повторното използване на притежавани или развивани за публичната администрация решения от страна на частния и неправителствения сектор също е сред мерките за по-пълно въвеждане на принципа за оперативна съвместимост в държавите членки. През следващите години държавите членки на ЕС се ангажират още да предприемат стъпки за повишаване на дигиталните умения на всички равнища в публичните администрации, като необходима предпоставка за всяка успешна дигитална трансформация. С декларацията министрите се ангажират да споделят добри практики в областта на е-управлението и успешни местни решения, се казва в съобщението на Държавната агенция \"Електронно управление\". Държавите членки също така следва да заделят адекватни и навременни ресурси за цифрова трансформация на всички равнища на публичните администрации, се казва още в текста на Декларацията от Талин. Напредъкът по изпълнението на документа ще бъде отчетен от австрийското председателство на Съвета на ЕС през октомври 2018 година.", "date": "2017.10.06", "title": "Изцяло дигитално общуване с институциите обещаха държавите от ЕС"}
{"url": "http://www.dnevnik.bg/gradska_sreda/2017/10/06/3054691_po_bulevard_dondukov_vse_pak_shte_ima_asfalt/", "text": "Пътната настилка по булевард \"Княз Александър Дондуков\" в участъка между улица \"Г.С Раковски\" и бул. \"Васил Левски\" ще бъде асфалтова, вместо с паваж. Това реши специализираният експертен съвет към Министерството на културата на вчерашното си заседание. Ескпертите аргументираха решението с това, че не бива да се консервира състояние, което \"не е най-благоприятното за развитието на града\" и че \"съвременната епоха трябва да остави своя отпечатък във времето\". Заседанието беше по повод искане от кмета на София Йорданка  Фандъкова към  министъра на културата  Боил Банов за допускане на асфалтова настилка в участъка от булеварда. Ремонтът на \"Дондуков\" започна през юни, като дни по-рано Министерството на културата даде становище , че настилката трябва да бъде изцяло от паваж , а не  комбинирана, както планираше Столичната община . Според кмета на София тази част от булеварда е \"отдалечена от традиционните исторически туристически маршрути в центъра на София\", като същевременно е силно натоварена от автомобили и по тази причина настилката трябва да бъде от асфалт. От продължилото почти 2 часа обсъждане между експертите се разбра, че бул. \"Дондуков\" в участъка от бул. \"Княгиня Мария Луиза\" до бул. \"Васил Левски\" попада в зоната на два групови архитектурни ансамбъла. За нито един от тях обаче нямало ясен режим на опазване на културните ценности. Паветата по \"Дондуков\" пък са със статут на единична културна ценност от края на 2016 г. съгласно заповед на министъра на културата Вежди Рашидов. Това обаче не попречи на експертите от съвета да \"извадят\" участъка между \"Г.С. Раковски\" и бул. \"Васил Левски\" от тези защитени зони. Приемането на предложението им отне 3 прегласувания и 30 минути, за да изяснят помежду си \"какво точно се гласува сега\". В крайна сметка 8 от членовете на съвета гласуваха \"За\", 4 бяха против, а един се въздържа.", "date": "2017.10.06", "title": "По булевард \"Дондуков\" все пак ще има асфалт"}
{"url": "http://www.dnevnik.bg/bulgaria/2017/10/06/3055020_mvr_e_sustavilo_36_akta_na_nepulnoletni_che_sa_bez/", "text": "От началото на май до края на август МВР е издало 36 акта за непълнолетни, че са без придружител след 22 ч. по Черноморието. Това се разбра от отговор на вътрешния министър Валентин Радев по време на парламентарния контрол. На територията на полицията във Варна са извършени 77 проверки и са проверени 321 обекти, като установените непридружени непълнолетни лица над 14 години след 22 часа са били 31 и съответно са им съставени актове за административни нарушения. Проверките в Бургас са били 128, а непълнолетните лица без придружители са били пет. При инспекция в Добрич не са открити нарушения.", "date": "2017.10.06", "title": "МВР е съставило 36 акта на непълнолетни, че са без придружител по морето"}
{"url": "http://www.dnevnik.bg/detski_dnevnik/2017/10/06/3049581_s_decata_v_pochivnite_dni_7_i_8_oktomvri/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Събота  - Кой е Густав Климт и какво е Сецесион? Това ще разберат децата, които посетят курса \"История на изкуството плюс рисуване\" на ул. Калиакра 5 в Лозенец от 11 ч. Ще разгледат богато украсените с декорации и орнаменти картини на известния aвстрийски художник-символист. Ще научат къде е живял и работил и кои са най-известните му произведения, както и защо толкова много е обичал котки. Курсът е подходящ за деца над 6 години, като е необходимо предварително записване  тук , на  k.toujarova@gmail.com  или на телефон: 0885 61 57 54. Цената за едно посещение е 20 лева, в нея са включени и материалите за рисуване. - Знаете ли, че бадминтонът е най-разпространеният спорт в света след футбола? Който иска да научи интересни факти за екипировката за бадминтон, правилата на игра, както и ще базови техники, за да подобри уменията си, е добре дошъл в магазин Декатлон - Подуене на безплатна тренировка с Михаела Христова. Необходима е само предварителна регистрация  тук . - Държавният куклен театър в града е домакин на  . От 14 е постановката \"Хуан Дариен - момчето тигър\" на Столичен куклен театър, а от 17.30 ч. – \"Хиляда дузини\" на Плата къмпани – Прага, Чехия.  - на ателието за карикатура \"Рисувай с Кейгъл и Комарницки\" са поканени деца над 14 години от 11 до 13 часа в Музей \"Дом на хумора и сатирата\", Залата на жирафите. Как се прави карикатура? Как с пестеливи щрихи за жест, поза и физиономичен израз може да се предаде характер, настроение и душевно състояние, морални характеристики, взаимоотношения? Какво ни казва композицията за дадена сцена и ситуация? Колко чувство за хумор е нужно, за да се създаде една добра карикатура? На тези и други въпроси участниците ще търсят отговори с молив в ръка под вещото ръководство на Дарил Кейгъл и Христо Комарницки. Материалите са осигурени от организаторите. Очакват се ентусиазирани участници, които да се забавляват с рисуване. Необходимо е предварително записване на humorhousе.gabrovo@gmail.com или на 0884028581.  - Традиционният   събра отново майстори на ястието от Румъния и от добруджанския край. Те ще покажат уменията си на площада на селото. Неделя \"Био игри\"  подновява образователните си ателиета за деца в Националния природонаучен музей. Всички изследователи са поканени на  , за да открият най-опасните вулкани на земята по скришен път в музея. А кои животни оцеляват по тези места, ще разберат единствено дошлите. Накрая всеки откривател ще си тръгне с модел на лава и животно. Това ателие насърчава умението за комуникация и за решаване на задачи и проблеми. Занятията са от 11 до 12.30 ч. за деца между 5-7 годишна възраст и от 13 до 14.30 ч. за деца между 8-10 годишна възраст.  - Детският научен център   и Lidl България посрещат малки и големи срещу билета от само 2 лева. Програмата за деня можете да видите  тук .", "date": "2017.10.06", "title": "С децата в почивните дни (7 и 8 октомври)"}
{"url": "http://www.dnevnik.bg/bulgaria/2017/10/06/3055009_v_opit_da_obedini_suveta_panov_predloji_nov_kandidat/", "text": "Председателят на Върховния касационен съд (ВКС) Лозан Панов внесе в съдийската колегия на ВСС предложение за и. ф. председател на Софийския градски съд (СГС) да бъде определен съдията от Софийския апелативен съд (САС) Красимир Машев, съобщи пресаташето на върховната инстанция. Предложението идва след като вчера колегията не успя да избере временен председател на ключовата съдебна инстанция, която стои без оперативно ръководство от 2 октомври, откакто влезе в сила оставката на доскорошния ръководител Калоян Топалов. Миналият състав на съдебния съвет гласува напускането на Топалов от поста и съдебната система изобщо на 26 септември. Тогава обаче не предприе нищо за процедурата по избор на временен шеф. Бързи действия нямаше и от новия състав на ВСС, който в две заседания не обсъди въпроса. Вчера зам.-председателят на СГС Мина Мумджиева- която е най-старша, съобщи на съвета, че не иска да изпълнява тази функция, защото ще влезе в конфликт на интереси със съпруга си, който е съдебен инспектор. Тя призова кадровците към спешни действия, защото съдът стои без ръководител, а в закона няма предвидена хипотеза какво следва, когато ръководният пост е овакантен и най-старшият от заместниците откаже да е временен ръководител. На извънредното заседание на съдийската колегия вчера стана известно, че председателят на Софийския апелативен съд Даниела Дончева е предложила  бившия временен шеф на Софийския районен съд (СРС) и бивш прокурор Стефан Милев . Според някои от членовете на съвета неговата номинация е спорна, защото съдийският му стаж е малко над една година, Димитър Кояджиков пък заяви, че Милев се е държал цинично като ръководител на СРС. Според други като Вероника Имова - той е награждаван за работата си като временен шеф, а председателят на Върховния административен съд (ВАС) Георги Колев дори заяви, че не трябвало да има други номинации. Няма ограничение, всеки може да сезира колегията, репликира го вчера Панов. Другата номинация бе издигнатата от общото събрание на съдиите в градския съд - Десислава Попколева,  но и на нея не достигна един глас, за да бъде избрана . Предложение могат да правят председателите на по-горните съдебни инстанции и членовете на ВСС. Така се стигна до номинацията на Лозан Панов от днес, който в качеството си на горестоящ административен ръководител и член на ВСС предлага Красимир Машев от САС. Панов пише, че очаква с това предложение да обедини гласовете на членовете на съвета и подчертава, че този избор има за цел недопускане на блокирането на организацията на работа в съда, осигуряване и продължаване на неговото функциониране, както и административното обезпечаване на дейностите му, включително работа с граждани и други институции.  \"Председателят на окръжния съд, респективно на Софийския градски съд, съгласно чл. 86, ал. 1 от Закона за съдебната власт осъществява общо организационно и административно ръководство на съда, като изчерпателно са посочени правомощията му, които включват организационни и ръководно-административни функции, за изпълнението на които се изисква висок професионализъм и безупречни морални качества. Посочените качества са изискуеми за всеки ръководител, който следва да е гарант за отстояване на принципите за независимост на съдебната власт, върховенството на закона, прозрачност и недопускане на порочни и нерегламентирани практики. В този смисъл и в Кодекса за етично поведение на българските магистрати са въведени специфични правила за етично поведение на административни ръководители. Ето защо, считам, че Красимир Атанасов Машев - съдия в Софийския апелативен съд, притежава тези високи морални и професионални качества, необходими за изпълнение на функциите на административен ръководител -0 председател на Софийския градски съд\", аргументира се Панов. В предложението е посочена професионалната биография на Машев, който е завършил право в СУ \"Климент Охридски\", има над 17 години юридически стаж, от които 12 години като съдия. Първо е бил в столичния районен съд и последователно е преминал през градския съд и сега е в апелативния. Поощряван е от съвета със служебна благодарност за висок професионализъм два пъти. Той е и преподавател.  В предложението си председателят на ВКС пише още, че Машев е с дългогодишен стаж като съдия в СГС и отлично познава организацията на работа, съдиите и съдебните служители, включително проблемите и трудностите с високата натовареност на съда. \"Уверен съм, че предложената от мен кандидатура безспорно отговаря на облика на административен ръководител и притежава необходимите качества за успешно справяне с работата на административния ръководител. Изразявам личната си убеденост, че съдия Красимир Машев има доказан авторитет и качества и ще се ползва с уважението на своите колеги и съдебните служители и ще получи необходимата подкрепа при изпълнение на функцията на председател и ръководител на най-големия и натоварен съд в страната - Софийския градски съд\", подчертава Панов.", "date": "2017.10.06", "title": "В опит да обедини съвета Панов предложи нов кандидат за временен шеф на градския съд"}
{"url": "http://www.dnevnik.bg/bulgaria/2017/10/06/3055022_citat_na_denia_triabva_da_se_naznachavat_po_dvama/", "text": "Това коментира министърът на здравеопазването Николай Петров по време на парламентарния контрол днес преди да отговори на въпрос от депутата от БСП Кольо Милев какво да се прави с изоставената сграда на белодробната болница в Сливен. От две седмици въпросите към министъра са основно за финасовите кризи в областните болници в Ловеч и Враца, включително и  по време на здравната комисия на депутатите вчера .", "date": "2017.10.06", "title": "Цитат на деня: Трябва да се назначават по двама министри - единият само да рине и да мете"}
{"url": "http://www.dnevnik.bg/sport/2017/10/06/3055025_samo_petima_zapisaha_vreme_vuv_vtorata_trenirovka_na/", "text": "Водачът във Формула 1 Люис Хамилтън постигна най-доброто време във втората тренировка преди Гран при на Япония. Под проливния дъжд на \"Сузука\" само петима пилоти завършиха тренировката с официално време. След като стартът беше отложен, Хамилтън се оказа най-бърз с 1:48,719 мин. Той изпревари с 0,799 секунди французина Естебан Окон, който кара за \"Форс Индия\". Съотборникът на Окон - Серхио Перес, и двамата пилоти на \"Уилямс\" Фелипе Маса и Ланс Строл бяха останалите трима пилоти, които завършиха със състезателно време във втората тренировка. \"Беше интересен ден. Колата я чувствах много по-добре, отколкото в Малайзия. Доволен съм, че имахме суха сесия в първата тренировка\", каза Хамилтън. \"Във втората ни засипа огромен дъжд, но най-важното е да изляза от пистата с ясното усещане какво е трасето и да видя как ще се държи колата. Смятам, че е по-добре отколкото в Малайзия\", заяви англичанинът. Той пробва новия аеродинамичен пакет. След като в първата тренировка остана втори след Себастиан Фетел от \"Ферари\" заяви, че болидът на \"Мерцедес\" отново е конкурентен. Хамилтън има две победи на \"Сузука\" от 2015 и 2015 г., а преди година остана втори след Нико Розберг. Англичанинът е първи с 281 точки, следван от Фетел с 247 и Валтери Ботас с 222.", "date": "2017.10.06", "title": "Само петима записаха време във втората тренировка на \"Сузука\", Хамилтън беше най-бърз"}
{"url": "http://www.dnevnik.bg/bulgaria/2017/10/06/3055053_jurnalisticheska_asociaciia_prizova_mediite_da/", "text": "Асоциацията на европейските журналисти (АЕЖ) – България призова медийната гилдия да се солидаризира с журналиста от \"Нова телевизия\" Виктор Николаев, към когото  бяха отправени заплахи  от представители на управляващите в ефир в петък. \"Считаме, че е редно българските медии да бойкотират силните на деня, които открито подлагат журналисти на натиск и демонстрират пренебрежение към свободата на словото, което е основен гарант за съществуването на едно демократично общество\", се казва в публикуваната на сайта на асоциацията  позиция . Опит за цензура В сутрешния блок на \"Нова телевизия\" тази Антон Тодоров, депутат от ГЕРБ и зам.-председател на парламентарната комисия за борба с корупцията, конфликта на интереси и парламентарната етика си позволи недопустими оценки за работата на водещия Виктор Николаев, отбелязват от АЕЖ и цитират казаното от Тодоров: \"Много силни думи употребявате. Ще ви изядат хляба. Вече изядоха хляба на колежката ви. Тя и тя малко така беше тръгнала в някаква посока, ама виждам, че липсва столчето ѝ.\" \"В случай че политическа партия ГЕРБ не свали незабавно политическото доверие от Тодоров, думите му могат да бъдат приемани като признание, че управляващите оказват натиск върху една от най-големите телевизии в страната и де факто стоят зад оттеглянето на Ани Цолова от предаването \"Здравей, България\", отбелязват от АЕЖ. От асоциацията обръщат внимание и на заканите срещу Николаев по-късно в същото предаване и от вицепремиера Валери Симеонов .  \"Той също спомена празния стол на Ани Цолова и добави, че \"Викторгейт\" се прави лесно\", посочват от журналистическата асоциация. Според АЕЖ Симеонов и Тодоров по същество правят опит за цензура, тъй като ясно показват, че \"неудобните\" към управляващите въпроси не само не са желани, но и ще доведат до действия срещу журналиста, който ги задава. \"Изказванията са демонстрация на отношението на управляващите към медиите. Те не искат независими журналисти, които да бъдат коректив на властта, а статисти, които просто да предават посланията на силните на деня\", се казва в позицията. От асоциацията припомнят, че действията на Антон Тодоров и Валери Симеонов стават в контекста на  атаката , която бившият телевизионен водещ, партиен лидер и настоящ евродепутат  Николай Бареков започна срещу различни журналисти  и изразяваща се в подаването на бутафорни сигнали срещу тях до правоохранителните институции. \"Това показва, че натискът върху медиите не е изолирано явление, а всекидневна практика на политическата класа, която очевидно цели едно - пълно заглушаване на критичните гласове\", се подчертава в позицията. И външен, и вътрешен натиск  Според последното проучване за свободата на словото на АЕЖ-България от 2017 г., 59.1% от отговорилите журналисти смятат, че външният натиск е сред най-големите заплахи за свободата на словото в страната, а 65% твърдят същото за вътрешния натиск. Проучването ще бъде представено на 17 октомври, информират от асоциацията.", "date": "2017.10.06", "title": "Журналистическа асоциация призова медиите да бойкотират управляващите заради заплахите към журналист"}
{"url": "http://www.dnevnik.bg/biznes/2017/10/06/3055032_zasilva_se_kampaniiata_v_zashtita_na_ministura_na/", "text": "След като преди седмица  едно от професионалните сдружения на туроператорите - АБТТА, публично поиска оставката на министъра  на туризма Николина Ангелкова с мотива, че не си върши работата, днес за пореден път от бранша се обявиха в нейна защита. Този път писмото е подписано от отделни компании. В писмо, изпратено до агенция \"Фокус\", се посочва, че Министерството на туризма насърчава устойчивото развитие на сектора. Според тях през трите години, откакто Министерство на туризма е самостоятелно, нормативната база в отрасъла в голяма степен е обновена, което позволява да се работи по-лесно и ефективно. Освен това министерството поддържа постоянен и открит диалог с бранша. \"С промените в Закона за туризма министерството създава предпоставки за намаляване на административната тежест за бизнеса и гражданите, което ще направи регистрацията на туристическите обекти и упражняването на туристическите професии по-лесни. Доказателство за това съдействие били резултатите, постигнати от България през миналата година в туризма - над 8.2 млн. международни туристи, което е повече от населението на страната и над 16% ръст спрямо 2015 г., като приходите в сектора са 3.2 млрд. евро.  Тези резултати продължават да се надграждат и през настоящата година, ксе допълва в писмото. В него е отбелязано, че много инвеститори също се насочват към България, защото виждат реални перспективите от работата си тук. Расте и притокът на по-платежоспособни туристи, които знаят, че тук могат да получат услуги на световно равнище.  Писмото е подписано от \"Дестинешън Туристик Сървисис\", представител на DER Touristik; \"Холидей Шоп\", представител на MTS Globe, FTI Group; \"ТУИ България\", представител на TUI Group; \"Астрал Холидейз\", представител на Thomas Cook; \"Сънтурс\", представител на Alltours; \"СЛР-Холидей Сървис\", представител на Schauinsland Reisen; \"Ник Тур\", представител на Nika Tour; \"Тез Тур инкоминг\", представител на TZ Tour. ", "date": "2017.10.06", "title": "Засилва се кампанията в защита на министъра на туризма"}
{"url": "http://www.dnevnik.bg/sviat/2017/10/06/3050851_astun_martin_sliza_i_pod_vodata_-_sreshtu_4_mln/", "text": "Това е вероятно единственият път, когато бихте искали да спуснете \"Астън Мартин\" под водата (освен ако не е специалният модел на Джеймс Бонд). Защото става дума за подводница на прочутата британска компания. Тя бе представена преди дни на изложението на яхти в Монако. Проектът\"Нептун\" е за трима души и има панорамна капсула за увеличаване на удоволствието от гледката. От \"Астън Мартин\" очакват първите подводници с тяхната емблема да са на пазара след около година на цена от 4 милиона долара. Марек Рейхман, ръководител на дизайнерското бюро на компанията, казва пред \"Блумбърг\", че плановете са да се строят не повече от дузина подводни апарата годишно. \"Когато стане дума за \"Астън Мартин\", всички се сещат, че това е много специален бранд - за 100 години сме произвели само 80 хиляди автомобила.\" В помощ на компанията е привлечена базираната в щата Флорида Triton Submarines, която прави подобни луксозни подводници от десетина години. Нейна е и платформата, използвана за \"Нептун\". Подводницата е висока по-малко от 3 метра, тежи под 4.5 тона, може да се спуска до 500 метра и да се движи с 5.5 км/ч. \"Нептун\" е с климатик и е най-леката и най-малката триместна подводница в света. От \"Астън Мартин\" проучилш от какво се интересуват заможните ѝ клиенти и установили, че те искат не само да имат яхта, но и нов начин да забавляват гостите си.", "date": "2017.10.06", "title": "\"Астън Мартин\" слиза и под водата - срещу $4 млн."}
{"url": "http://www.dnevnik.bg/biznes/2017/10/06/3055038_suvet_kum_ministura_na_ikonomikata_shte_podpomaga/", "text": "Към Министерството на икономиката ще се създаде съвет за подобряване на нормативната база и подпомагане на предприятията от военно-промишления комплекс. Това обяви министърът на икономиката Емил Караниколов по време на брифинг, на който бе обявено, че  лицензът за търговия на \"Емко\" е възстановен . По думите му съветът се създава по искане на предприятията от сектора.  Караниколов, цитиран от пресцентъра си, посочи, че в доклада от полицията от проверките в \"Емко\", е констатирано, че са отстранени нередностите, които имат пряка опасност към безопасността на населението и работниците в дружеството. Остават и предписания, които дружеството трябва да изпълни. Сред тях министърът посочи технически нередности, както и такива, които са свързани с поддържането на документацията. Министърът обеща на работниците, при съгласие на членовете на междуведомствения съвет, бързо да се разглеждат исканията им, защото за стоката, произведена от тях, има голям интерес, и ако отговаря на закона, те по най-бързия начин ще получат правата да я изнесат, съобщи БТА. От изявлението се разбра, че остава нерешен проблемът с блокирана на пристанището в Бургас продукция на \"Емко\". Според министъра на икономиката в този случай държавата не може да се меси, защото ставало дума за търговски спор. \"Доколкото знам, те и в момента водят разговори, и за други страни имат сделки. Тук обаче им обръщам внимание, че поради тяхна вина тези договори бяха прекратени и те в момента се изпълняват от ВМЗ. Нека да седнат и да говорят с ръководството на \"Кинтекс\". Аз не мога да се бъркам в търговските взаимоотношения\", обясни Караниколов, цитиран от БНР. Междувременно в парламента министърът на вътрешните работи Валентин Радев обясни, че от май насам МВР, съвместно с НАП, проверява всички складове за боеприпаси и оръжие.", "date": "2017.10.06", "title": "Съвет към министъра на икономиката ще подпомага оръжейните предприятия"}
{"url": "http://www.dnevnik.bg/photos/2017/10/06/3055016_snimka_na_denia_199_svatbi_za_praznika_na_grad_grozni/", "text": "Сватбена церемония за 199 чеченски двойки се състоя в цветния парк на столицата на Чеченската република Грозни по време на честването на Деня на града.", "date": "2017.10.06", "title": "Снимка на деня: 199 сватби за празника на град Грозни"}
{"url": "http://www.dnevnik.bg/bulgaria/2017/10/06/3055064_prokuraturata_e_otkazala_da_izprati_v_rusiia_signal_za/", "text": "Прокуратурата е отказала да изпрати в Русия  сигнал  за корупция на \"Антикорупционния фонд\" срещу двама руски граждани във връзка с проекта \"Южен поток\", съобщават от организацията. От държавното обвинение са отговорили, че сигналът до генералния прокурор на Руската федерация трябва да бъде подаден пряко до тази прокуратура. \"Във връзка с Ваш сигнал до генералния прокурор на Руската федерация, чрез главния прокурор на Република България, относно проверка на изнесени данни за извършени корупционни престъпления от руски граждани на територията на република България, Ви уведомявам, че сигналът до генералния прокурор на Руската федерация следва да бъде подаден пряко до тази прокуратура, поради което Ви връщам посочения сигнал\", е отговорът от държавното обвинение. Миналият месец на официално посещение у нас беше главният прокурор Юрий Чайка. Той и Сотир Цацаров подписаха споразумение за сътрудничество. Тогава от скоро учредената организация \"Антикорупционен фонд\" се възползваха от посещението и внесоха сигнал. Той се основава на публикации в американски и български медии и получен до фонда сигнал. Искането им е за проверка на публикувана през декември 2014 г. в американския вестник \"Ню Йорк Таймс\" статия, посветена на българско-руските отношения с основен акцент на проекта \"Южен поток\". В нея била описана конкретна среща между руски депутат и специален пратеник на руския президент - Александър Бабаков, и български зам.-министър, която повдигала сериозни съмнения за корупционни практики. Стайков поясни, че в публикацията се споменава Божан Стоянов, който е бил зам.-министър на енергетиката в служебното правителство на Марин Райков. От българска страна действията на Бабаков и Воробьов (бел. ред. партньор на Бабаков) в страната ще разследват от Софийска градска прокуратура, става известно още от съобщението.  От организацията питат щом техният сигнал не е препреатен, \"какво всъщност включва споразумението между двете прокуратури, подписано ден преди подаването на сигнала\". \"В официалното съобщение на прокуратурата беше обявен ангажимент за съвместна борба с корупцията, организираната престъпност и тероризма, без да се обявяват конкретните действия\". ", "date": "2017.10.06", "title": "Прокуратурата е отказала да изпрати в Русия сигнал за корупция на двама руски граждани"}
{"url": "http://www.dnevnik.bg/zdrave/2017/10/06/3055094_s_promiana_v_chetiri_zakona_shte_bude_zabraneno/", "text": "Работната група, която беше натоварена с  изготвяне на нормативната уредба за ограничаване на пушенето на наргиле сред деца и младежи , е готова с предложенията си. Тютюнът и растителните смеси за наргиле ще се допишат в Закона за здравето под точката, забраняваща пушенето в закрити обществени места, обяви министърът на здравеопазването Николай Петров по време на днешния парламентарен контрол. Освен това върху продуктите за наргиле може да се наложи акциз както за цигарите. На практика в   ще бъде разширена забраната за тютюнопушене в закритите обществени места и на някои открити обществени места, като се регламентира забрана за пушене на тютюневи и свързани с тях изделия и така ще се обхванат и наргилетата. За тази цел и   ще се направят предложения за промени в дефиницията на \"изделия, свързани с тютюневите изделия\", така че да бъдат включени и изделията за наргиле, несъдържащи тютюн. След тези промени управителите на обекти, където се пуши наргиле, ще подлежат на санкциониране като при нарушение на забраната за тютюнопушене. При системно нарушаване на забраната за пушене е предвидено и спиране експлоатацията на обект за определен срок. \"Считаме, че това ще окаже необходимото възпиращо и възпитаващо въздействие и ще мотивира собствениците да не допускат пушене в стопанисваните от тях обекти. Предлага се също така да се разшири кръгът на контролните органи с цел постигането на по-ефективен контрол\", коментира здравният министър. Ще е необходимо също и изменение в  , за да се забрани предлагането и продажбата на деца на наргиле и смеси за наргиле. Предложени са също и промени в  свързани с разширяване определението за тютюневи изделия, като се поясни, че смесите за пушене с наргиле, също попадат в обхвата за облагане на тютюневите изделия. \"На 5 септември с мое писмо до министъра на образованието стартирахме информационна кампания, която вече е в ход сред родителите и сред децата – така че на първия учебен ден, а ако някъде се забавят, и след това, да има видеоклипове, да има лекционен материал, с които да се убедят хората, че това не е безвредно\", посочи още здравният мнистър.", "date": "2017.10.06", "title": "С промяна в четири закона ще бъде забранено пушенето на наргиле на закрито"}
{"url": "http://www.dnevnik.bg/razvlechenie/2017/10/06/3055091_tatiana_lolova_poluchi_nagradata_zlatna_roza_za/", "text": "Актрисата Татяна Лолова ще получи наградата \"Златна роза\" за цялостен принос към българското кино. Отличието ще й бъде връчено на церемонията по закриването на 35-ия Фестивал на българския игрален филм \"Златна роза\" в събота от директора на Националния филмов център Камен Балкански, съобщи БТА. Кариерата на Татяна Лолова в киното започва в началото на 60-те години на 20-и век и продължава до днес. Призната в театъра, киното и телевизията, нейната ярка характерност прави ролите й запомнящи се и любими, отбелязва, се казва в мотивите за наградата. Лолова се е снимала в над 40 български и чужди филма. Първата й изява в киното е в \"А бяхме млади\" (1961), за последно зрителите я видяха в излезлия през 2015 г. \"Бартер\" на режисьора Атанас Киряков.", "date": "2017.10.06", "title": "Татяна Лолова получи наградата \"Златна роза\" за цялостен принос към киното"}
{"url": "http://www.dnevnik.bg/bulgaria/2017/10/06/3055078_prokuraturata_zadurja_muj_svurzvan_s_palej_na_kolata/", "text": "Районната прокуратура в Карлово привлече към наказателна отговорност автомонтьора Пламен Димитров за измама на клиент, съобщи пресцентърът на прокуратурата. Вчера държавното обвинение информира, че е подпалена колата на журналист от предаването \"Господари на ефира\" Зорница Акманова. Част от нейната работа е била свързана с отразяване на недоволни от Димитров клиенти. От съобщението на прокуратурата се разбираше, че разследващите освен палежа проверяват всички преписки в прокуратурите, свързани с оплаквания от действията на мъж, отразени в медийните репортажи. Днес държавното обвинение съобщава, че разследване за палеж на автомобила на Акманова продължава, но Димитров е задържан за 72 часа. След извършената проверка, разпоредена вчера от главния прокурор, Димитров е с повдигнато обвинение за измама и прокуратурата ще прецени дали да иска постоянния му арест от съда. От вчерашно съобщение на сайта на телевизионното предаване се разбира, че Димитров е автомонтьор. \"Палежът (на колата на Акманова - бел.ред.) става няколко часа след като е запечатан незаконният сервиз на автомонтьора, познат с прозвището Пламен Майстора, за когото тя направи серия репортажи\", е посочено на интернет страницата. Акманова е направила репортаж след множество сигнали на хора, които са се почувствали измамени от автомонтьора, след което са потърсили защита на правата си в местната прокуратура. Обвинителите от Карлово обаче са си дали самоотвод по жалбите на гражданите, тъй като приятелката на въпросния майстор работи в същата прокуратура и те \"добре се познават\", се казва още на сайта.", "date": "2017.10.06", "title": "Прокуратурата задържа мъж, свързван с палеж на колата на журналист, но за измама"}
{"url": "http://www.dnevnik.bg/biznes/2017/10/06/3055083_kompaniia_na_nai-goliamata_kitaiska_banka_moje_da/", "text": "Експерти на китайската банка ICBC ще дойдат на посещение в България за проучване на проекти с потенциал за инвестиране. Това става след покана от заместник-министъра на икономиката Александър Манолев към Шимон Островски, директор в ICBC. Той отговаря и за специфичния инструмент на банката - SINO - CEEF Capital. Двамата разговаряха във Варшава. България е една от държавите, в които нямаме реализирани мащабни проекти и имаме интерес за разширяване дейността си в този регион, отбеляза Шимон Островски, цитиран от пресцентъра на министерството. По думите му банката се интересува от проекти на стойност над 50 млн. евро и е готова и да инвестира и в инфраструктурата на страната. От ведомството не уточняват какво представлява цитирания инструмент. Справка в гугъл води до медийни публикации в англоезичната преса, който показват, че компанията Sino Capital, която е структура на китайската банка, е създадена преди година и половина и е регистрирана в Хонконг. Основната й цел е икономическо сътрудничество между Китай и Източна Европа. Преди около месец пък се разбра, че Испания разследва звено на китайската банка, регистрирано в Люксембург за пране на пари, се вижда от  публикация на \"Ройтерс\"  . Заместник-министър Манолев подчертал, че в България има редица инвеститори, които планират нова или разширяват съществуващата си операции и подобно инвестиране може да има важно значение за ускоряване на намеренията им. Той подчертал, че в момента в страната се реализират и редица важни инфраструктурни проекти, за които също може да се обсъди стратегическо партньорство. \" Шимон Островски отправи и покана към зам.-министър Манолев да участва в срещата на инициативата 16 + 1, която се организира в Будапеща през ноември т.г. От икономическото ведомство не уточняват детайли за инициативата.  Според ведомството Индустриалната и търговска банка на Китай (ICBC) е най-голямата в света банка в класацията по пазарна капитализация, депозит на клиенти, печалба и стойност на марката. Банката предоставя всеобхватни финансови продукти и услуги на 5.77 милиона корпоративни клиенти и 520 милиона лични банкови клиенти по силата на дистрибуторската мрежа, състояща се от 16,939 местни институции, 412 чуждестранни институции и над 1,608 кореспондентски банки по света, както и чрез електронното банкиране.", "date": "2017.10.06", "title": "Компания на най-голямата китайска банка може да инвестира в България"}
{"url": "http://www.dnevnik.bg/politika/2017/10/06/3055095_sled_atakite_mejdu_gerb_i_prezidenta_radev_i_borisov/", "text": "След едноседмични атаки между ГЕРБ и президента Румен Радев и Бойко Борисов ще обсъдят необходими законодателни мерки за борбата с корупцията. Срещата ще е по време на заседание на Консултативния съвет за национална сигурност, което държавният глава свиква в понеделник. Разговорът ще бъде седмица, след като Радев обяви, че  ГЕРБ води война с него и \"щом я иска, ще я получи\" , а Борисов даде да се разбере, че няма проблем с президента, тъй като  цигулките им свирели в една тоналност . В същото време обаче  ГЕРБ индиректно обвини Радев в корупция при избора на изтребител , който страната ни да закупи, а  БСП видя в атаките срещу президента опит да се разчисти пътя на Борисов към \"Дондуков\" 2 . Борбата с корупцията е една от основните теми на новия политически сезон, в който парламентът трябва да приеме закон за създаване на антикорупционен орган.  ГЕРБ предлага неговия председател да се избира от Народното събрание, а БСП - от президента .", "date": "2017.10.06", "title": "След атаките между ГЕРБ и президента Радев и Борисов ще обсъдят борбата с корупцията"}
{"url": "http://www.dnevnik.bg/sviat/2017/10/06/3055115_pochti_vsichki_nachalni_uchilishta_v_holandiia/", "text": "Десетки хиляди начални училища в Холандия останаха затворени в четвъртък и така над един милион деца имаха еднодневна ваканция, тъй като учителите им участват в масова стачка с искане за по-високи заплати и по-добри условия на труд, предаде \"Ройтерс\". Смята се, че около 90 000 учители са се включили в най-голямата обща стачка на холандските начални учители 80-те години насам. Действията им засегнаха около 90 на сто от началните училища и така те останаха затворени.  \"Заплатите ни едва са нараснали през последните десет години, а работата става все по-тежка,\" каза преди стачката 37-годишният учител Барт Ауденерд, цитиран от \"Ройтерс\" и БТА. \"Вече трябва да се направи нещо, работата ни да стане по-привлекателна и да се предотврати голям недостиг на учители през идните години,\" допълва той. Стачката на учителите отразява нарастващото недоволство сред работещите в една от най-силните европейски икономики, тъй като те не усещат ускоряващия се икономически растеж да се отразява на заплатите им. Тази година се очаква икономиката да се представи по-добре от останалите в еврозоната, достигайки десетгодишен максимум от 3.3 процента, а като цяло ръстът на заплатите ще остане ограничен до 1.6 на сто, съобщи през август холандската служба за анализ на икономическата политика. Премиерът Марк Рюте, който се опитва да сложи край на близо 200 дни коалиционни преговори, вече обеща, че началните учители ще получат допълнително около 800 милиона евро. Те обаче поискаха еднократни правителствени разходи от 1.4 милиарда евро, за да се постигне съответствие на заплатите им с възнагражденията на учителите от средните училища. Като цяло те получават средно с около 20 процента по-малко от колегите си, работещи с по-големите ученици. Максималната им заплата е с около 1000 евро месечно по-ниска. Подкрепа Призивът за по-високо заплащане има подкрепата на управляващия директор на Международния валутен фонд Кристин Лагард, холандския финансов министър Йерун Дейселблум и централния банкер Клаас Кнот, които призоваха холандските компании да вдигнат заплатите. Досегашният министър на социалната политика Лодевик Асхер каза за \"Ройтерс\", че \"исканията са справедливи\" и че \"учителите винаги са скромни в исканията си, а просто заслужават повече.\" Натискът обаче се засилва, като силният икономически растеж вече води до недостиг на работна сила в различни области - от информационно-технологичния и строителния сектор до маркетинга и счетоводството. Миналия месец водещият синдикат Еф Ен Ве (FNV) каза, че ще поиска повишение на заплатите най-малко с 3.5 процента при преговорите с работодателите догодина. Учителите планират още два дни стачки през ноември, ако исканията им не бъдат изпълнени. Те обаче споделят и други проблеми. \"Високото заплащане би било добре, разбира се, но повече помощ в класните стаи би била дори по-важна,\" каза 25-годишната учителка Кики Камп от град Рийен. \"Стачката си струва и ще продължим, ако трябва.\"", "date": "2017.10.06", "title": "Почти всички начални училища в Холандия останаха затворени за ден заради стачка"}
{"url": "http://www.dnevnik.bg/sport/2017/10/06/3055120_iniesta_podpisa_dojivoten_dogovor_s_barselona/", "text": "Капитанът на \"Барселона\" Андрес Иниеста се обвърза с клуба доживот. 33-годишният полузащитник поднови договора си с каталунците, като ще остане на \"Камп ноу\" до края на кариерата си. Целият футболен път на Иниеста е преминал в \"Барселона\". Той излиза от школата на клуба, след което играе мачове за втория отбор, а от 2002 г. е част от първия състав. \"Това е много специален ден за мен, защото оставам у дома. Искам да продължа да правя важни неща тук\", каза Иниеста по време на пресконференцията, на която беше представен договорът. \"Ще бъда тук, докато моето тяло и умът ми кажат, че е достатъчно\", каза футболистът. Полузащитникът има 638 мача за \"Барселона\", като се нарежда втори във вечната ранглиста в клуба след Шави Ернандес (767). С каталунците той е постигнал всичко, като има 30 спечелени отличия. За тези 15 години осем пъти е ставал шампион на Испания, пет пъти е взимал Купата на краля и четири пъти е печелил Шампионската лига.", "date": "2017.10.06", "title": "Иниеста подписа доживотен договор с \"Барселона\""}
{"url": "http://www.dnevnik.bg/sviat/2017/10/06/3054712_sloveniia_uvelichava_durjavnite_investicii_s_28/", "text": "Държавните инвестиции в Словения ще се увеличат с 28% догодина до 945 млн. евро, а през 2019г. ще са 887 млн. евро, съобщи финансовият министър Матея Враничар пред парламента при представянето на бюджетната рамка за следващите две години. Повечето вложения ще са в проекти за защита на околната среда и транспортна инфраструктура. Сред тях изпъква жп линията от единственото търговско пристанишще в Копер до Дивача близо до границата с Италия, която бе подкрепена в края на септември на национален референдум. За всяка от двете години средствата от еврофондовете ще бъдат по около 900 милиона евро. Бюджетните разходи на централното правителство ще са в рамките на 9.6-9.7 млрд. евро през 2018-2019г. За пръв път от 2008г. бюджетът ще е с излишък от около 50 милиона евро годишно. \"Трябва да продължим да подобряваме състоянието на публичните си финанси и да намалим дефицита и дълговете, за да се подготвим за следващия икономически цикъл\", обясни Враничар. Страната едва не попадна в международна програма за финансова помощ през 2013г. и се завърна към растеж през 2014г. Правителството очаква ръст на икономиката от 4.4% през тази година и от 3.9% догодина благодарение на увеличени износ и инвестиции. Фискалният съвет, консултиращ правителството по публичните финанси, препоръча в следващите две години да се използва благоприятната ситуация за постигане на още по-голям излишък и намаляване на задлъжнялостта. Дълговете на Словения се очаква тази година да достигнат 77% от БВП (след 78.5% миналата година), а дефицитът да се свие до 0.8% след 1.9% през 2016г. По думите на Враничар плащанията само по лихви върху държавни задължения ще надхвърли 800 млн. евро годишно в следващите две години. В същото време правителството е под натиска на протестиращи за по-високи заплати учители, лекари и пожарникари.", "date": "2017.10.06", "title": "Словения увеличава държавните инвестиции с 28%"}
{"url": "http://www.dnevnik.bg/bulgaria/2017/10/06/3055142_dbg_i_da_bulgariia_iskat_ostavkata_na_deputata_anton/", "text": "Според нея е неприемливо оправданието, че става дума за лично мнение на един депутат. \"То не може да изтрие факта, че Антон Тодоров изразява тези позиции не само в телевизиите, но и от парламентарната трибуна под благосклонния поглед на ръководството на партия ГЕРБ, на председателя на парламента и поощряван с мълчанието на министър-председателя Борисов\", каза Нинова, цитирана от пресцентъра си. Тя подчерта, че това не е прецедент, а начин на мислене на управляващите чийто принцип е \"или ще мълчите, или ще минем през вас, ще ви уволним, ще ви смачкаме\". Уважаеми журналисти, не мълчете. Показвайте обективната картина в страната. Ние сме на ваша страна и на страната на истината, обръща се Нинова към медиите. ДПС призова за действия, не за извинения От Движението за права и свободи също реагираха. Лидерът Мустафа Карадайъ упрекна ГЕРБ, че действат по метода \"проба-грешка\" и призова за решителни действия срещу поведението на хора като Антон Тодоров. \"Цялостното поведение и политика на ГЕРБ е проба, грешка, извинения и пак същите грешки и опити за извинения, и пак, и пак... Такива ситуации, като поведението на г-н Тодоров, на г-н Велчев и ред други, изискват решимост, сила, воля и действия, а не извинения\", заяви Карадайъ, цитиран от пресцентъра на партията. \"Воля\" видя атентат срещу свободното слово И партията на Веселин Марешки \"Воля\" осъди поведението на вицепремиера симеонов и на Антон Тодоров от ГЕРБ и заяви, че то е показателно за \"безпардонността и безнаказаността, с която се действа срещу свободата на словото\". \"Тази сутрин управляващите извършиха атентат срещу свободното слово на българските медии. До днес чувахме от ляво и дясно, че политиците от статуквото контролират журналистиката чрез заплахи, натиск или други средства. Днес го видяхме в ефир\", се казва в позиция на \"Воля\". Партията определя поведението на политиците като \"срамно, недопустимо и опасно\". От формацията изразяват подкрепа към журналистите, които почтено и професионално вършат работатата си. \"Много е страшно, когато си на власт, да си повярваш, да се самозабравиш, защото колкото по-нависоко попаднеш, толкова по-бързо става ясно, че не си за там и маските ти падат. Това видяхме за пореден път тази сутрин\", казват от Воля. Според формацията в момента \"лъсват една след друга пробойните в коалицията- братовчедки, кумове, корупция, наглост\". \"Всеки ден едни и същи хора генерират скандали. Редно е премиерът и лидер на ГЕРБ Бойко Борисов да вземе най-после мерки и да укроти подчинените си, защото всичко е за негова сметка\", се казва в позицията.", "date": "2017.10.06", "title": "ДБГ и \"Да, България\" искат оставката на депутата Антон Тодоров (допълнена към 18 ч.)"}
{"url": "http://www.dnevnik.bg/sport/2017/10/06/3055135_nadal_shtastliv_sum_che_grigor_ima_silen_sezon/", "text": "Водачът в световната ранглиста по тенис Рафаел Надал се изказа ласкаво за Григор Димитров  преди мача помежду им . Двамата ще се срещнат в полуфиналите на турнира в Пекин. \"Той е играч, когото наистина харесвам, добър приятел сред тенисистите. Прекрасен човек е\", каза Надал след  победата си в два сета срещу Джон Иснър . \"Мисля, че Григор винаги играе с положителна нагласа. Щастлив съм, че има добра година. Утре (събота) предстои труден мач, сигурен съм\", продължи испанецът. \"Той играе добре, постигна добра победа. Ще видим. Ще опитам да играя по най-добрия начин, надявам се да съм готов\", добави Надал. По-рано  Димитров победи Роберто Баутиста Агут . Българинът, който е трети в схемата, ще играе за десети път срещу Надал. До момента той има само една победа, като я постигна именно в Пекин. Преди година хасковлията се наложи в четвъртфиналите, а след това стигна финала, но загуби от Анди Мъри. През януари двамата с Надал изиграха драматичен петсетов полуфинал в Australian Open, от който испанецът излезе победител.", "date": "2017.10.06", "title": "Надал: Щастлив съм, че Григор има силен сезон"}
{"url": "http://www.dnevnik.bg/sviat/2017/10/06/3055162_daniia_planira_da_zabrani_zabulvaneto/", "text": "Дания ще се присъедини към други европейски страни, забранили скриващите напълно лицето дрехи и аксесоари, съобщи агенция \"Асошиейтед прес\". Якоб Елеман-Йенсен от либералната партия \"Венстре\", водещата сила в управляващата десноцентристка коалиция, каза, че законопроектът не е насочен срещу никоя религия, нито цели забрана на шалове, тюрбани или традиционната еврейска мъжка шапка кипа. \"Това не е забрана на религиозните облекла, а е забрана за маскиране\", заяви Йенсен, цитиран от \"Ройтерс\", след като партията му реши да подкрепи мярката. Повечето депутати, включително тези от опозиционната Датска социалдемократическа партия, която има най-голямата парламентарна група, казват, че ще гласуват за такъв закон. Смята се, че той ще бъде насочен най-вече срещу облеклата, носени от ултраконсервативните мюсюлманки./ БТА", "date": "2017.10.06", "title": "Дания планира да забрани забулването"}
{"url": "http://www.dnevnik.bg/sviat/2017/10/06/3055165_turciia_shte_otvori_nov_granichen_punkt_s_irak_za_da/", "text": "Турският премиер Бинали Йълдъръм обяви, че страната му смята да отвори нов граничен пункт с Ирак, за да работи само с Багдад, а не с Иракски Кюрдистан, предаде \"Ройтерс\". Той изтъкна, че заради  референдума  в Иракски Кюрдистан, който Анкара смята за незаконен, турските власти ще затворят въздушното пространство над Ирак и да прекъснат сегашната гранична връзка. \"Предложихме отварянето на нов пункт при Овакьой (в югоизточна Турция), западно от сегашния при Хабур, (който да свързва Турция с) Багдад, и очакваме подкрепата на Ирак. Ще се радваме да обсъдим идеята с (прамиера Хайдер) ал Абади,\" каза Йълдъръм пред репортери. По думите му властите в момента работят по негова визита в Багдад, на която възможността ще се обсъди. Турският премиер добави, че иска да засили сътрудничеството с централното правителство в икономиката, отбраната, сигурността и политическите въпроси. Изявлението на Анкара включва част от серията мерки, които тя обеща да предприеме заедно с централното правителство в Багдад, за да изолира Кюрдистан заради решението му да проведе референдума за независимост. На него подкрепилите отделянето, според данни на властите в Ербил, са над 90% от гласувалите. Иракското правителство вече наложи до края на декември  забрана за полети  на летището в Ербил, което сега извършва само вътрешни превози. Според кюрдски медии, ако изолацията продължи, може да се наложи летището да бъде затворено.", "date": "2017.10.06", "title": "Турция ще отвори нов граничен пункт с Ирак, за да заобиколи Кюрдистан"}
{"url": "http://www.dnevnik.bg/biznes/2017/10/06/3055166_proverkata_na_nap_v_emko_e_za_sobstvenostta_v_dunarit/", "text": "Действията на НАП по случая с \"Емко\" са основани изцяло на закона и нямат никаква връзка с процедурите около лиценза на дружеството. Това обявиха от приходната администрация след като по-рано министърът на вътрешните работи Валентин Радев обяви, че органите на МВР участват в проверка на данъчната администрация в оръжейния завод. Посещението на служители на НАП днес е свързано с ревизия на трето лице, започнала от органите на приходната администрация през 2015 г. През април 2015 г. НАП е запорирала поименни акции в капитала на \"Дунарит, притежавани от третото лице. Запорът е вписан и в Търговския регистър, допълват от приходната агенция. През юни 2017 г. органите на НАП са установили, че основен акционер в \"Дунарит\" вече не е третото лице, а \"Емко\". Подобна промяна не би следвало да е възможна, защото прехвърлянето на акции, върху които е наложен запор, не е допустимо от закона. Във връзка с това публичните изпълнители на НАП София са опитали неколкократно – писмено и чрез лично посещение в офисите на \"Емко\" в началото на септември 2017 г. да изяснят местонахождението на запорираните акции, за да бъдат иззети, каквото е изискването на закона, както и връзката на \"Емко\" с тях.  Досегашните опити на служителите на НАП да получат отговор на въпросите са останали без резултат, поради което е извършено ново посещение днес със съдействието на органите на МВР. Публичните изпълнители на НАП отново са поискали информация и предаване на акциите, но са получили отговор от персонала на \"Емко\", че не знае къде се намират ценните книги. За действията си от днес служителите на НАП са съставили протокол, съгласно разпоредбите на ДОПК. Междувременно днес  бе върнат лиценза за търговия на \"Емко . Въпреки това работниците на предприятието проведоха своя протест в близост до сградата на Министерски съвет като викаха \"Мафия\" и \"Оставка\", цитирани от агенция \"Фокус\". ", "date": "2017.10.06", "title": "Проверката на НАП в \"Емко\" е за собствеността в \"Дунарит\""}
{"url": "http://www.dnevnik.bg/bulgaria/2017/10/06/3055181_mediiniiat_regulator_shte_prouchi_zaplahite_kum/", "text": "Председателят на Съвета за електронни медии (СЕМ) София Владимирова осъди  заплахите към водещия на сутрешния блок на \"Нова телевизия\" Виктор Николаев , които тази сутрин бяха отправени от депутата от ГЕРБ Антон Тодоров и вицепремиера Валери Симеонов (\"Обединени патриоти\"). В предаването на БНР \"Хоризонт за вас\" Владимирова определи случилото се в студиото като недопустимо и каза, че медийният регулатор ще направи проверка и ще действа според правомощията си. От думите ѝ се разбра, че те обаче не са големи. \"Не приемаме подобно поведение - заплахи към журналисти, тъй като гостите в едно студио са канени, именно за да отговорят на въпроси, важни за обществото. Подобно поведение твърде много се доближава до език на омразата и ние не приемаме това\", заяви София Владимирова. Тя посочи, че Законът за радиото и телевизията гарантира независимостта на журналистите и правото им да задават въпроси. \"СЕМ потвърждава ангажимента си да брани свободата на словото\", добави тя. \"СЕМ ще направи мониториг на случилото се в студиото на \"Нова телевизия\" и ще се произнесе според своите правомощия. В случая това е меко казано недопустимо поведение. Намирам го за неприемливо\", заяви председателят на регулатора. Попитана какви механизми има СЕМ за реакция на заплахите към журналиста, София Владимирова призна, че такъв липсва. Затова тя призова регулатора, законодателя и самите медии да започнат активно дебат за това как трябва да бъдат защитени журналистите в своята работа. \"Много често в медиите се повдига въпросът, доколко регулацията трябва да отстъпва своето място на саморегулацията. Аз бих призовала всички да си дават сметка за високата отговорност, която носят, когато защитават теми и позиции, да си дават сметка за примера, който дават от екрана\", каза Владимирова.", "date": "2017.10.06", "title": "Медийният регулатор ще проучи заплахите към журналист, но е безсилен"}
{"url": "http://www.dnevnik.bg/zdrave/2017/10/06/3055153_interes_ot_franciia_sujivi_proekta_za_mnogoprofilna/", "text": "След десетилетия в дискусии и опити за изграждане на педиатрична многопрофилна болница в България, помощта може да дойде отвън. Най-голямата верига болници във Франция ще прати свои експерти, за да проучат как функционира здравната грижа за децата в страната ни и да помогнат в отговора на въпросите, които спъват проекта досега - на какъв принцип да работи детската болница, къде да се позиционира и как да се финансира. В понеделник на посещение в Министерството на здравеопазването беше делегация представители на френската верига болници, които заявили интереса си за инвестиция. Тогава в съобщение до медиите министърът Николай Петров коментира, че е необходимо първо да се направи анализ къде ще е най-удачно да се разположи болницата и как да работи. По думите му тази тема се обсъжда от близо 10 години, тъй като такъв тип лечебно заведение у нас няма - има детски клиники и отделения, но те функционират като структури в рамките на големите болници. Френската делегация заяви, че по собствената си оценка, до три месеца ще направи анализ и ще предложи конкретен проект за целта. Днес  Инициативният  комитет за изграждането на Национална педиатрична болница  заяви подкрепата си към проекта на французите и приветства ангажираността на министерството с този въпрос, но настоя той да се прави с \"пълна прозрачност\" и в него да се включат \"широк кръг професионалисти, заинтересовани лица като родители, представители на помагащите професии и представляващите ги организации\". \"С настоящото писмо настояваме Министерството на здравеопазването да предвиди процедури за включване на всички заинтересовани страни при изграждането на концепция за Национална педиатрична болница\", пишат до медиите от Инициативния комитет, макар че не е ясно дали проектът на французите изобщо ще има държавно участие и дали има амбиции за национални мащаби за България. \"От Инициативния комитет сме убедени, че България има остра нужда от съвременна педиатрична болница или както ние я наричаме \"Детски здравен парк\" – болница, която да отговаря на нуждите на децата, техните семейства и специалистите и да развива не само лечението, но и цялостната грижа и политиките за детското здраве в България. Да не забравяме, че изграждането на подобна болница е неразделна част от реформата в детското здравеопазване\", коментира гражданското обединение, в което се включват медицински специалисти и пациентски организации. Идеята за построяването в София на многопрофилна университетска педиатрична болница съществува отдавна. През 1978 г. е направена първата копка на територията на Александровска болница. Издигнат е частично корпус, който в момента е изоставен и неизползваем. През 1988-1989 г. е изготвен план на структури на гражданското общество за трансформиране на бившата профсъюзна школа на Горнобански път в педиатрична болница. След начална реконструкция и изразходвани доста средства, проектът е изоставен. През 2002-2003 г. възниква идеята за изграждането на т.нар. \"Царска болница\". Още в началото поради липса на съгласие между политическите партии, проектът е прекратен,  припомнят от Инициативния комитет .", "date": "2017.10.06", "title": "Интерес от Франция съживи проекта за многопрофилна детска болница в България"}
{"url": "http://www.dnevnik.bg/photos/2017/10/06/3054949_fotogaleriia_detstvo_vuv_venecuela/", "text": "Децата на Габриела и съпругът й Йорт били в пижамите си и се готвели да си легнат, когато граната със сълзотворен газ разбива кухненския прозорец на дома им в началото на юли. Военнослужещите от Националната гвардия нападнали сградата в планинския град близо до Каракас в търсене на опозиционни активисти, които участвали в протестите срещу президента Николас Мадуро. На фона на викове и обиди от съседи, войниците нахлуват в сградата и арестуват десетки младежи. Габриела и съпругът й Йорт скриват децата в гардероба си в спалнята, когато апартаментът се изпълва с гъст газ. Военните не влезли в апартамента им, но семейството не можеше да заспи цяла нощ от остатъчните газове.", "date": "2017.10.06", "title": "Фотогалерия: Детство във Венецуела"}
{"url": "http://www.dnevnik.bg/skorost/2017/10/06/3055199_avarien_remont_suzdava_usloviia_za_zadrustvane_po/", "text": "За аварийното обезопасяване на скатове по автомагистрала \"Люлин\" от падащи камъни се ограничава движението в посока Благоевград в участъка след тунел \"Мало Бучино\", съобщиха от агенция \"Пътна инфраструктура. За целта до 10 ноември за двете посоки ще се ползва едното платно след тунел \"Мало Бучино\". В отсечката между километри 5 и 11 движението ще се осъществява двупосочно в платното в посока София. За улеснение на трафика в този участък, в събота и неделя ще има две ленти за пътуващите от Перник към София, а в неделя, ще има две ленти от София към Перник. През Владая в събота и неделя няма да има ремонти За повишаване безопасността на движение и по-бързото и удобно пътуване в събота и неделя няма да се извършват ремонтни дейности на стария път между София - Перник (прохода Владая). Ремонтът на отсечката между \"Черния кос\" и КПП \"Владая\" е завършил предсрочно днес. Следващият етап от предвидените строителни работи - в участъка от Александров мост до \"Черния кос\", ще започне от 10 октомври (вторник).", "date": "2017.10.06", "title": "Авариен ремонт създава условия за задръстване по магистрала \"Люлин\" в софийско"}
{"url": "http://www.dnevnik.bg/bulgaria/2017/10/06/3055168_gerb_dps_i_patriotite_shte_privlichat_specmagistrati_s/", "text": "ГЕРБ, ДПС и Патриотите са внесли изменения в закона за съдебната власт, които предвиждат по-високи заплати за магистратите, които ще работят в специализирания съд и прокуратура. Проектът е качен на страницата на парламента и в него се предвиждат промени, свързани и с командироването на съдии, прокурори и следователи. Основният мотив за увеличаване на заплатите на спецмагистратите е фактът, че с последните изменения от лятото делата за корупция, както и срещу още няколко престъпления, вече ще се разглеждат в специализирания съд. \"Липсват каквито и да е стимули за привличане на магистрати и съдебни служители в специализираните юрисдикции. Няма как те да бъдат мотивирани да постъпят в съдебната система предвид по-големия обем от работа, честите командировки в цялата страна и по-високата сложност на производствата\", пишат в предложението си народните представители. Измененията предвиждат работещите в двете инстанции на специализирания съд и прокуратурата да получават допълнително възнаграждение на всяко тримесечие, в размер, определен по утвърдени от съответната колегия или пленума на Висшия съдебен съвет правила за индивидуална оценка на резултатите от дейността, но не повече от шест основни месечни възнаграждения годишно\". Не става известно какъв ще е методът за индивидуалната оценка на резултатите. Предложенията предвиждат още да отпаднат някои от ограниченията, свързани с командироването, въведени с имененията през лятото на 2016 година. Например предлага се да отпадне срокът за преместването от едно звено в друго, който в момента е 12 месеца, както и да бъде премахната забраната за повторно командироване. Управляващите предлагат и вече да се разрешава командироване на свободните щатове. \"Няма основания за опасения от злоупотреби с института на командироването на незаета длъжност, тъй като законът вече съдържа достатъчно гаранции за своевременното обявяване на свободните длъжности от административните ръководители за заемането им с конкурс , както и гаранции, че командироването се ограничава със срокове и няма да трае неопределено време\", твърдят народните представители.", "date": "2017.10.06", "title": "ГЕРБ, ДПС и Патриотите ще привличат спецмагистрати с по-високи заплати"}
{"url": "http://www.dnevnik.bg/bulgaria/2017/10/06/3055206_chengeta_i_plateni_atakuvali_anton_todorov_i_valeri/", "text": "Вицепремиерът Валери Симеонов и депутатът от ГЕРБ Антон Тодоров реагираха на възмущението от  заплахите им към журналиста Виктор Николаев  с обвинения. Валери Симеонов се оплака, че само заблудени или платени хора ще видят заплаха в думите му, а Тодоров обвини бизнес и медийни обръчи и \"ченгета\" от комунистическите служби. \"Трябва да си предубеден, заблуден или платен, за да възприемеш думите ми към Виктор Николаев като заплаха,\" Това написа в профила си във \"Фейсбук\" Валери Симеонов (\"Обединени патриоти\") в отговор на упреците, че е заплашил към водещия на сутрешния блок на \"Нова телевизия\". \"Вдигналите се в защита на Виктор Николаев мълчаха, когато в рамките на 3 години бяха опожарени 12 автомобила на телевизия СКАТ; мълчаха, когато по офиса в Бургас бе хвърлен коктейл Молотов; мълчаха, когато мутрите на Доган строшиха 2 камери и биха двама оператори в Созопол; мълчаха, когато малтретираха водещата на СКАТ Силвия Трендафилова на митинг на ДПС в Асеновград; както и в много други случаи. А когато мутри взривиха автомобила ми пред панелния блок в \"М. Рудник\", в който живея, писаха, че съм го извършил аз, за да търся слава\", заявява вицепремиерът. Той пита защо реакциите срещу него се появяват в деня, в който е внесъл в прокуратурата сигнал срещу приватизацията на Български морски флот от фирмата на братя Домусчиеви и отговаря сам: \"Най-вероятно – случайно\". В социалната мрежа реагира и депутатът от ГЕРБ Антон Тодоров. Без да назове директно днешната си заплаха към Виктор Николаев, нереализиралият се като шеф на Комисията по досиетата народен представител се оплаква, че срещу него се води \"безпрецедентна атака\". \"Понякога човек има нужда от малко помощ от своите приятели. В рамките на по-малко от десет дни съм обект на безпрецедентна атака за оплюване и дискредитация от среди, които никога няма да ми простят разкритията, направени за Командирите им и техните бизнес и медийни обръчи. Ченгетата от ДС и РУМНО – също\", пише Тодоров. Той споделя към поста си песента на \"Бийтълс\" With A Little Help From My Friends в изпълнение на Сами Хейгар, Джак Блайдес и Били Шиън и пише \"За да победиш враговете си трябва да следваш един много важен принцип - \"Прави за приятелите си поне толкова, колкото твоите врагове за техните\". Малко по-късно днес от пресцентъра на ГЕРБ разпространиха до медиите позиция на Тодоров, в която той вече поднася извинения на водещия. Четете я  тук .", "date": "2017.10.06", "title": "\"Ченгета\" и \"платени\" атакували Антон Тодоров и Валери Симеонов"}
{"url": "http://www.dnevnik.bg/sport/2017/10/06/3055210_machut_mejdu_pulev_i_djoshua_shte_bude_izluchen_po/", "text": "Боксовият мач между Кубрат Пулев и Антъни Джошуа ще бъде излъчен по някой от платените канали в пакета \"Диема екстра\", обявиха от \"Нова броудкастинг груп\". Двубоят е на 28 октомври в Кардиф, като българинът ще опита да спечели световните титли на Mеждунарoдната боксова федерация (IBF), Международната боксова организация (IBO) и Световната боксова асоциация (WBA). Очаква се на живо на стадиона да присъстват около 74 000 зрители. Само за един ден  бяха продадени рекордните 70 000 билета . \"Шоутайм\"  взе правата за мача в САЩ . Компанията ще плати 1.6 милиона долара, съобщиха ESPN и LA Times, като се позовават на близки до преговорите източници.  За Пулев това ще е 26-и мач в професионалния бокс, като до момента той има само една загуба - от Владимир Кличко. Софиянецът каза, че ако спечели, възнамерява да дари половината от хонорара си. Световният шампион Джошуа има 19 победи от 19 мача. Това ще е първи двубой за него след 29 април, когато нокаутира Кличко в 11-ия рунд.", "date": "2017.10.06", "title": "Мачът между Пулев и Джошуа ще бъде излъчен по \"Диема екстра\""}
{"url": "http://www.dnevnik.bg/sport/2017/10/06/3055121_taen_doklad_postavia_pod_vupros_domakinstvoto_na_katar/", "text": "Има увеличаващ се политически риск Катар да не приеме световното първенство по футбол през 2022 г.\", сочи таен доклад на Cornerstone Global, цитиран от Би Би Си. Шампионатът в азиатската страна е определен като проект с висок риск. Според консултантската компания увеличаващата се политическа криза в региона може да доведе до отнемане на домакинството.  В основата на доклада е анализът на обтегнатите дипломатически отношения между Катар и нейните съседи, които ѝ наложиха търговска изолация. Документът предупреждава строителните компании, работещи върху програмата за подобряване на инфраструктурата на стойност 200 милиарда долара, че трудът им може да не бъде заплатен. \"Вътрешни лица и регионални експерти заявиха за нас, че домакинството на Доха на световното първенство по футбол далеч не е сигурно\", пише в доклада. Компанията посочва, че документът е изготвен върху собствено задълбочено разследване, което не е финансирано от някое правителство или друга фирма. \"Катар във фокус: В опасност ли е Катар 2022?\" По този начин е озаглавен докладът на Cornerstone Global, в който се изтъква, че западни дипломати са заявили в лични разговори с компанията, че не знаят дали ще бъде проведено световното първенство по план. Сред причините за несигурността са твърденията за корупция при избора на домакин и изграждането на инфраструктурата. \"Предвид настоящата политическа ситуация е възможно турнирът да не се проведе в Катар. Кризата повишава риска от неплащане и липса на приложими закони за тези, които работят или искат да подпишат договори за изграждане на инфраструктурата за световната купа през 2022 г.\", се казва в доклада. Cornerstone Global твърди, че за момента няма паника у компаниите в строителния сектор, но те започват да изпитват въздействието на търговската изолация. Проблем за фирмите е поскъпналата логистика. \"Група от петима ръководители на проекта, работещи за различни малки мултинационални компании, всички с държавни договори, свързани със строителна дейност за световното първенство, ни казаха през юли 2017 г., че разходите им са се увеличили между 20% и 25% заради логистични проблеми\", посочват авторите. Cornerstone Global изтъква, че няколко члена от комитета за Катар 2022 са заплашили да подадат оставка заради \"прекомерна намеса на висши служители и заради твърденията за корупция\". Реакцията на Катар  Комитетът на Катар 2022 опроверга твърденията на доклада и заяви, че търговската изолация от съседните страни няма да се отрази върху подготовката за домакинството на шампионата. \"Поставяме под въпрос мотивите на организацията в публикуването на доклад, базиран изцяло върху медийни новини и анонимни източници. Не е тайна, че организацията е близка до страните, наложили изолация на Катар\", обявиха катарците. Избирането на Катар за домакин на световното първенство през 2022 г. беше последвано от множество съмнения за  купуване на гласове . \"Намерението да се създаде неяснота около провеждането на турнира е смешен опит, който цели да внесе възмущение сред катарските граждани и тревожност при чуждестранните посетители. Въпреки амбициозното заглавие на доклада, няма абсолютно никакъв риск около първото световно първенство в Средния Изток\", се казва в изявлението на комитета. В края на юни \"Билд\" публикува част от доклада по разследването на Етичната комисия на ФИФА, в който става ясно, че Катарската футболна асоциация е превела  2 млн. долара в сметката на 10-годишната дъщеря  на член на ФИФА. В политически план Бахрейн, ОАЕ, Саудитска Арабия, Египет, Йемен, Либия, Малдивите и Мавриций решиха да прекратят дипломатическте си отношения с Катар. Те мотивираха решението си с обяснението, че емирството подкрепя тероризма и екстремистката идеология.", "date": "2017.10.06", "title": "Таен доклад поставя под въпрос домакинството на Катар на световното по футбол"}
{"url": "http://www.dnevnik.bg/video/2017/10/06/3055281_neshto_vijdam_che_lipsva_stolcheto_video/", "text": "Много силни думи употребявате, ще ви изядат хляба. Вече изядоха хляба на колежката Ви - и тя беше тръгнала малко в някаква посока, но нещо виждам, че липсва столчето й\" - с тези думи депутатът от ГЕРБ Антон Тодоров се обърна днес към водещия от \"Нова телевизия\" Виктор Николаев, ядосан от негов въпрос. Минути по-късно вицепремиерът Валери Симеонов обясни на журналиста, че може да разработи \"Викторгейт\". Вижте разговорите във видеото. Обобщение по темата  тук .", "date": "2017.10.06", "title": null}
{"url": "http://www.dnevnik.bg/politika/2017/10/06/3055348_saab_neverni_sa_tvurdeniiata_che_sme_podkrepiali/", "text": "Твърденията, че шведската компания за отбрана и сигурност \"Сааб\" е подкрепяла кандидат-президентската кампания на Румен Радев са абсолютно неверни\". Така Красимира Стоянова, вицепрезидент в \"Сааб\", директор за Централна и Източна Европа коментира пред \"Дневник\"  твърденията на депутати от ГЕРБ  на вчерашните дебати в парламента за  доклада на комисията  проверяваща процедурата за избор на изтребител. \"Мотивиран е с потупване по рамото, не е взел 5 млн., да не си помислите нещо,\" каза Антон Тодоров за президента, който като командир на ВВС е ръководил проекта. Владимир Тошев (ГЕРБ) пък зададе риторични въпроси за това как е финансирана кандидатпрезидентската кампания на Радев и \"има ли грипенски пари вътре\". \"Бих искала да изтъкна, че \"Сааб\" не подкрепя ожесточената конкуренция и нашият бизнес винаги се е отличавал с високо качество и коректност. Всичко останало е в противоречие с нашите строги стандарти и е напълно недопустимо. Важно е да напомним, че в случая с България говорим за междуправителствено споразумение, което ще бъде сключено без посредници, директно между България и Швеция\", каза Стоянова. Стоянова не е съгласна и с твърдението на депутата Христо Гаджев (ГЕРБ), че тъй като отговорите на уточняващи въпроси зададени от полковник Белкинов са подписани от Lennart Sindahl съветник на CEO в \"Сааб\", а не от представител на Швеция, това би трябвало да направи офертата невалидна. Гаджев е заместник-председател на комисията за изтребителите. \"Нашата оферта отговаря напълно на изискванията, заложени в искането за оферта (Request for Proposal). \"Сааб\" е отговорила и на всички допълнителни искания за уточнения\", каза Стоянова. Тя поясни, че по отношение на България шведското правителство е сключило споразумение със \"Сааб\", според което Сааб е трябвало да подготви отговора на искането за оферта и да го изпрати. \"Сааб е в постоянен диалог с шведската Агенция за отбранителна аквизиция (FMV) и с шведското правителство относно нашата оферта. FMV и шведското правителство ще се включат активно, когато преговорите по евентуален договор преминат в следващата фаза. Потенциалният договор би могъл да бъде между България и Швеция като \"Сааб\" ще има функцията на доставчик на шведското правителство. Такава процедура е напълно прозрачна, отчетна и може лесно да се контролира от двете страни по договора\", каза Стоянова в отговор на въпроси на \"Дневник\". От отговора на вицепрезидента на \"Сааб\" се разбира, че компанията и шведското правителство ще се запознаят с изискванията, свързани със следващите стъпки от процедурата. Според решението на комисията проектът трябва да бъде гледан отново от парламента, като в надпреварата ще се включи и  нов F-16 Viper от САЩ , за който открито лобират от ГЕРБ. \"Много е важно процесът да продължи да бъде прозрачен и в съответствие с международните стандарти,\" заявиха от \"Сааб\". Красимира Стоянова каза, че още, че твърденията, че Gripen не е оперативно съвместим с НАТО, са неверни. \"Gripen се използва от НАТО в операции в много държави и е на въоръжение в страните-членки на Алианса Чехия и Унгария. Gripen е напълно оперативно съвместим с НАТО. Участвал е в международни операции на НАТО и понастоящем се използва в текущите мисии на НАТО по Еър полисинг над Балтийските държави и Исландия\", напомни Стоянова. Според \"Сааб\", шведското предложение за нови изтребители Gripen C/D напълно отговаря на националните интереси на България и на региона в сферата на отбраната и сигурността. \"Gripen е най-модерният многоцелеви изтребител на въоръжение днес и е най-ефективният по отношение на експлоатационните разходи боен самолет. Швеция може да достави първия изтребител в срок от 18 месеца след подписването на договора. Времето за доставка безспорно е едно от най-силните конкурентни предимства на шведската оферта. Шведското правителство и \"Сааб\" са готови да предложат гъвкава схема за плащане в съответствие с възможностите на българския бюджет\", каза още Стоянова.", "date": "2017.10.06", "title": "\"Сааб\": Неверни са твърденията, че сме подкрепяли кампанията на Румен Радев"}
{"url": "http://www.dnevnik.bg/sport/2017/10/06/3055035_konstantin_papazov_ochakva_zlaten_dujd_da_se_izsipe/", "text": "Президентът на баскетболния \"Левски 2014\" Константин Папазов заяви, не е въпросът дали, а кога върху клуба ще се изсипе \"златен дъжд\". Той се завърна като треньор на отбора и заяви, че клубът си е взел поука и няма да повтори грешките от преди две-три години. Сините изживяха много силен период под ръководството на Папазов по времето, когато спонсор беше \"Велдер билд\", свързана с Цветан Василев. След фалита на КТБ добрите времена за клуба свършиха, а Папазов създаде нов клуб - \"Левски 2014\". Тогава той обясни, че това се налага заради остро противоречие с председателя на \"Левски\" Юлия Боянова и  изрази надежда, че привържениците ще припознаят отбора му . \"Съвсем естествено е върху \"Левски\" да се изсипе \"златен дъжд\". Бъдете сигурни, че рано или късно \"Левски\" ще бъде финансово обезпечен. Човек само трябва да е готов да изтърпи болката и мъката, която вече е минала\", каза Папазов. \"Това е като един мъж, като хване едно момиче - рано или късно ще... стигне до любов. Единственото неизвестно е кога \"Левски\" ще бъде финансово стабилен и ще бъде солта и пиперът на българския баскетбол. Това е по дифолт (по условие), както е модерно да се казва\", заяви той. Надеждата му е да развие боеспособен отбор, изграден от предимно млади играчи. Целта пред тима е петото място в шампионата и добро представяне в Балканската лига, където \"Левски\" е двукратен шампион. \"Започваме сезона с доста голяма амбиция. Играчите не са психически обременени и няма напрежение. Амбицията пред отбора е да играем бърз и атрактивен баскетбол, който да се хареса на хората\", заяви треньорът на \"Левски\". Двете телевизии Папазов каза, че Българската баскетболна федерация и клубовете в лигата са готови да подпишат двугодишен договор за телевизионните права. Според него най-важната съставка при споразумението не са финансовите параметри по сделката, а правилната стратегия за развитие на баскетбола в България. \"Не желаем да извиваме на никого ръцете и да ги използваме. На този етап националната телевизия е с едни гърди напред, но това по никакъв начин не променя нещата. Желанието на лигата и клубовете е да подпишем двугодишен договор, като се опитаме да развием нашия продукт като класа\", каза Папазов. Той допълни, че за пръв път има интерес от две телевизии за излъчване на шампионата, едната от които е националната телевизия. \"С БНТ сме в много напреднали преговори, като следващите три кръга ще се излъчват от тях на базата на устно и писмено споразумение. Искаме да направим най-доброто за баскетболната лига и за българската федерация, които вървят ръка за ръка в договарянето на телевизионните права.\" Неправилното управление Папазов допълни, че не е обнадежден от ситуацията в българския спорт заради неправилната стратегия на работа. Според него превръщането на професионалния спорт в аматьорски в страната ще се случи скоро. \"Спортът като социална дейност е тотално объркана в българската действителност в сравнение с европейските стандарти. Независимо, че сме държава-членка в ЕС, членуваме в ЕС, само където ни изнася. Едно от нещата, което плаща висок данък на тази демокрация, е, че българският спорт не много бавно, а доста бързо загива. Ще дойде денят, когато спортът ще стане аматьорски\", допълни Папазов.", "date": "2017.10.06", "title": "Константин Папазов очаква \"златен дъжд\" да се изсипе върху баскетболния \"Левски\""}
{"url": "http://www.dnevnik.bg/sport/2017/10/06/3055176_brazilec_prepodpisa_s_ludogorec_do_2020_g/", "text": "Защитникът на  \"Лудогорец\"  Сисиньо подписа нов договор с шампионите, съобщиха от клуба. Бразилецът ще остане в отбора до юни 2020 г., след като настоящият му контракт с тима от Разград изчиташе в края на сезона. \"Чувствам се страхотно в \"Лудогорец\". Имам страхотни съотборници, с които постигнахме големи успехи и се радвам, че мога да помогна на отбора да постига целите си\", каза Сисиньо пред сайта на разградчани. От клуба съобщиха, че към него е имало интерес от тимове от Европа и Бразилия, но защитникът е избрал да остане на \"Лудогорец арена\". Сисиньо пристигна в \"Лудогорец\" през лятото на 2015 г., когато беше купен от елитния бразилски \"Сантош\". Той има 47 мача и един гол за българския първенец във всички турнири след трансфера си. През настоящия сезон Сисиньо е записал 13 срещи и е има три асистенции. Наскоро договор с тима подписа и  Натанаел . Преди това и звездата Марселиньо също удължи контракта си. В края на сезона изтичат договорите на доста от останалите футболисти на \"Лудогорец\". Сред тях са Клаудиу Кешеру, Върджил Мисиджан, Светослав Дяков, Георги Терзиев и Козмин Моци. Най-сложна е ситуацията с холандеца Мисиджан, който за момента отказва да подпише нов договор. Заради това крилото не попада в състава за мачовете на първия отбор.", "date": "2017.10.06", "title": "Бразилец преподписа с \"Лудогорец\" до 2020 г."}
{"url": "http://www.dnevnik.bg/bulgaria/2017/10/06/3055363_anton_todorov_ostava_deputat_poniakoga_nervite_ne/", "text": "Антон Тодоров остава депутат от ГЕРБ, обяви днес зам.-председателят на партия ГЕРБ и председател на парламентарната група Цветан Цветанов в предаването \"Панорама\" по БНТ.  Днешното му поведение в студиото на \"Нова телевизия\"  той отдаде на многото нерви, противопоставяне в парламента през седмицата и персоналните атаки срещу депутата от ГЕРБ Антон Тодоров, покрай  готвената смяна на председателя на комисията за досиетата . \"Понякога нервите не издържат. Трябва да можем да прощаваме, всеки да извлича поука от грешките си\", обобщи Цветанов. На въпрос дали в ГЕРБ е имало разнобой по въпроса за приемането на  оставката на депутата Делян Добрев , той отговори, че такова не е имало. Цветанов обяви, че за пореден път БСП се опитват да провокират конфликт между него и Бойко Борисов, но в ГЕРБ темата за лидерството не стои на дневен ред.", "date": "2017.10.06", "title": "Антон Тодоров остава депутат, понякога нервите не издържат, обяви Цветанов"}
{"url": "http://www.dnevnik.bg/sport/2017/10/06/3055307_didie_deshan_znaem_che_triabva_da_spechelim/", "text": "Селекционерът на Франция Дидие Дешан пожела да не отдава по-голямо значение на двубоя с  България , за да не вкарва допълнително напрежение в състава си. Опитният треньор смята, че Франция има всички сили да спечели и да се класира директно за световното първенство, а не да минава през евентуален плейоф. \"Мачът е важен за нас. Знаем, че трябва да го спечелим задължително, но нищо повече. Гостуването на България не се различава по нищо от останалите ни мачове до този момент. За нас е хубаво, че в момчетата има увереност и демонстрират самочувствие. По-лошо би било, ако се усеща страх сред футболистите, че не могат да се класират\", каза френският селекционер. Според Дешан България е опасен съперник, който показва много стабилна игра като домакин и винаги има гореща подкрепа от трибуните. Той беше питан за 18-годишния Килиан Мбапе, който е една от новите звезди в състава. \"Килиан Мбапе е много добър футболист. Макар да е само на 18 години, той много добре разбира какво се иска от него и какво се очаква на терена. Той смята, че под напрежение се справя по-добре, това важи за всеки футболист. Тогава адреналинът е по-висок и можеш да дадеш всичко от себе си. За мен натискът е хубаво нещо и когато си в топ отбор, от теб се очаква повече.\" Треньорът на Франция изтъкна, че е имал малко повече време да подготви тима и да обърне по-голямо внимание на тактическата постройка на състава. Дешан отказа да разкрие с каква схема ще излезе на \"Васил Левски\". \"Преди такива мачове не мисля за себе си, а мисля за моите футболисти. За един треньор е по-важно да подготви добре играчите си. Не взимам присърце какво се пише за мен в медиите, нито пък приемам неуспехите на Франция като мой личен неуспех\", коментира Дешан, който в последно време е поставян под голям натиск. От треньора, който вдигна световната и европейската титла като капитан през 1998 и 2000 г., се очаква да повтори успехите и в новото си амплоа. Капитанът на френския състав Юго Лорис говори за задължителния характер на срещата в София, в която \"петлите\" нямат право на грешка. \"Излизаме срещу един добър отбор на България, но сме задължени да спечелим, за да се класираме за световното първенство. Нямаме право на грешка в този двубой. Определено за нас ситуацията е същата, както през 2013 и 2009 г., когато играхме бараж. За щастие чувството не е същото, но отново трябва задължително да се спечели, за да си гарантираме първата позиция\", каза вратарят. Той смята, че в двубоя с Люксембург, в който Франция завърши наравно 0:0 у дома, френският състав е бил \"позаспал\", но това трябва да се промени, защото България е по-силен съперник. Френският капитан разкри, че тимът ще играе с по-голяма агресия в София, както каза  ден по-рано и Мбапе . \"Ние не се връщаме толкова назад към мача с Люксембург. Задачата ни е да играем добре тук в София и да спечелим\", добави вратарят. Той коментира и стадиона \"Васил Левски\". \"Случва се понякога да играем на такива стадиони с писта, но това е от значение само на психологически ниво. По-важно е, че България играе много успешно тук\", каза още Лорис и добави, че никой във Франция вече не говори за загубата от 17 ноември 1993 г.", "date": "2017.10.06", "title": "Дидие Дешан: Знаем, че трябва да спечелим задължително срещу България"}
{"url": "http://www.dnevnik.bg/sviat/2017/10/06/3055368_blizo_100_000_dushi_biaha_evakuirani_v_moskva_sled/", "text": "Около 100 хиляди души са били евакуирани днес в Москва след над 130 фалшиви сигнали за бомби в училища, жп гари, хотели и административни сгради, предадоха \"Асошиейтед прес\" и ТАСС, цитирани от БТА. При никой от сигналите не са били открити взривни устройства. Това е поредната и най-голяма вълна от фалшиви бомбени заплахи, откакто в началото на септември започна масово подаване на неверни сигнали за взривни устройство. Фалшивите бомбени заплахи засегнаха десетки руски градове и причиниха значителни икономически вреди. Директорът на Федералната служба за сигурност Александър Бортников каза вчера, че са открити четирима души, заподозрени за организиране на вълната от фалшиви сигнали за бомби. По думите му заподозрените са руснаци, които живеят в чужбина и имат съучастници в Русия. Той заяви, че извършителите са използвали интернет връзки, за да подават сигналите, което ги прави трудни за откриване.", "date": "2017.10.06", "title": "Близо 100 000 души бяха евакуирани в Москва след повече от 130 бомбени заплахи"}
{"url": "http://www.dnevnik.bg/sport/2017/10/06/3055370_mladejkite_nacionali_po_futbol_se_prepunaha_i_sreshtu/", "text": "Младежкият национален отбор по футбол направи нова грешна стъпка в квалификациите за европейското първенство. Българите завършиха 2:2 с Казахстан, което допълнително усложни задачата след загубата от Люксембург в първия мач. Кирил Десподов и Тонислав Йорданов два пъти даваха преднина за състава, но съперникът изравняваше. В първия случай точен беше Дидар Жалмукан, а малко преди края Омиртаев направи 2:2. Преди втория гол Ангел Лясков получи червен картон. Така след двете си домакинства срещу смятаните за аутсайдери в групата българският отбор остава с една точка. България започна силно и с чести атаки. В деветата минута Александър Георгиев центрира към Десподов, който с глава вкара и даде преднина. В 20-ата гостите стигнаха до равенството - Федин преодоля Стефан Велков и пусна пас към Жалмукан, а капитанът на Казахстан прати топката в мрежата на Николай Кръстев. След почивката България взе инициативата. Резервата Йорданов върна преднината на водения от Антони Здравков отбор в 51-ата минута с рамо, след като се възползва от грешка на двамата централни защитници на Казахстан. Александър Георгиев беше близо до трети гол в 72-ата минута. Футболистът на ЦСКА с глава от близко разстояние стреля неточно.  България остана с човек по-малко в 84-ата минута, когато Лясков получи втори жълт. Две по-късно Омиртаев изравни.", "date": "2017.10.06", "title": "Младежките национали по футбол се препънаха и срещу Казахстан"}
{"url": "http://www.dnevnik.bg/photos/2017/10/06/3055055_fotogaleriia_svetovnite_snimki_na_denia_-_6_oktomvri/", "text": "Пътнически самолет прелита на фона луната, преди да кацне на летище Хийтроу в Лондон, Великобритания.", "date": "2017.10.06", "title": "Фотогалерия: Световните снимки на деня - 6 октомври 2017 г."}
{"url": "http://www.dnevnik.bg/sviat/2017/10/06/3055378_sasht_otmeniha_sankciite_sreshtu_sudan/", "text": "САЩ отмениха санкции срещу Судан, някои от преди повече от 20 години, с аргумента, че африканската страна е постигнала напредък в борбата с тероризма и спазването на правата на човека, предадоха \"Ройтерс\" и \"ТАСС\", цитирайки американски правителствени служители. Според правозащитни организации стъпката е преждевременна. Президентът на САЩ Доналд Тръмп завърши процеса на отмяна на санкциите, започнат при управлението на неговия предшественик Барак Обама, като премахна американското търговско ембарго и други наказателни мерки, които на практика бяха прекъснали достъпа на Судан до голяма част от световната финансова система. Решението на САЩ бележи сериозен обрат за правителството на суданския президент Омар Башир, който някога беше приел Осама бин Ладен и е издирван от Международния наказателен съд за организиране на геноцид в Дарфур. Судан обаче ще остане в списъка на САЩ с държавите, поддържащи тероризма, което е свързано със забрана за продажба на оръжия и ограничения върху американската помощ. Страната се ангажира и да не се стреми към сключване на оръжейни сделки със Северна Корея. Продължават да действат и отделни санкции срещу судански служители във връзка с нарушения на правата на човека по време на конфликта в Дарфур.", "date": "2017.10.06", "title": "САЩ отмениха санкциите срещу Судан"}
{"url": "http://www.dnevnik.bg/sport/2017/10/06/3055383_naim_sjuleimanoglu_e_preturpial_uspeshna_chernodrobna/", "text": "Състоянието на 50-годишния Сюлейманоглу е стабилно и той е в съзнание. Бившият спортист  беше приет в болница на 25 септември по спешност  с диагноза чернодробна недостатъчност. Сюлейманоглу печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Турският щангист има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди. През 2009 г. Сюлейманоглу отново  имаше сериозни здравословни проблеми . Тогава той беше приет в болница заради проблеми с белите дробове, черния дроб и сърцето, което работеше с 40 процента от капацитета си.", "date": "2017.10.06", "title": "Наим Сюлейманоглу е претърпял успешна чернодробна трансплантация"}
