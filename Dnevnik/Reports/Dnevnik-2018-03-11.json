{"url": "https://www.dnevnik.bg/sport/2018/03/11/3144633_juventus_izleze_purvi_v_seriia_a_sled_vtora_poredna/", "text": "Мачовете от 28-ия кръг в Серия А доведоха до разместване в класирането, след като шампионът  \"Ювентус\"  вече оглавява подреждането. \"Бианконерите\" спечелиха домакинството си на \"Удинезе\", а по-късно \"Наполи\" не успя да се справи с \"Интер\". На \"Алианц стейдиъм\" в Торино Пауло Дибала открадна шоуто и се разписа два пъти за победата над \"Удинезе\". В 20-ата минута аржентинецът изпълни перфектно пряк свободен удар и не остави никакви шансове на Мариано Бицари. В края на първата част Гонсало Игуаин пропусна дузпа, която беше отсъдена за нарушение на Анджела срещу Дибала. Четири минути след подновяването на играта Дибала се разписа за втори път и така гарантира 23-ия успех на \"Ювентус\" от 27 срещи. В оставащите минути шампионите действаха икономично и не допуснаха изненада. В последния двубой за деня на \"Сан Сиро\" \"Интер\" и \"Наполи\" не оправдаха очакванията и бяха прекалено предпазливи. \"Нерадзурите\" отправиха само един точен изстрел за 90 минути и не успяха да спечелят трети от последните си пет мача. \"Наполи\" пък сдаде върха, след като допусна грешна стъпка във втори пореден двубой. Преди седмица тимът на Маурицио Сари беше победен от \"Рома\", а след равенството в Милано вече изостава с една точка от \"Ювентус\" – 70 срещу 71. Още по-лошо за \"Наполи\" е, че \"бианконерите\" са и с мач по-малко, който беше отложен заради  обилния снеговалеж срещу \"Аталанта\" . Зад водещите два тима е \"Рома\" с 56 точки, пред \"Лацио\" с 53. \"Интер\" вече е пети с 52, а \"Милан\", който победи \"Дженоа\" с 1:0 като гост заема шестото място с 47 точки.", "date": "2018.03.11", "title": "\"Ювентус\" излезе начело в Серия А след втора поредна грешка на \"Наполи\""}
{"url": "https://www.dnevnik.bg/biznes/2018/03/11/3144461_angelkova_se_pohvali_s_gramota_ot_rusko_izlojenie/", "text": "Министърът на туризма Николина Ангелкова получи награда на церемония в Москва по време на 13-ото Международно туристическо изложение \"Интурмаркет\". Отличието се дава за \"многогодишно сътрудничество, мащабно участие и творчески подход при организиране работата на изложението\", съобщи пресцентърът на министерството. От снимка към прессъобщението се вижда, че наградата е под формата на диплом и сувенирна чиния, а в текста му се уточнява, че \"наградата е подписана от ръководителя на Федералната агенция по туризъм на Русия Олег Сафонов, с когото министър Ангелкова имаше ползотворна среща в рамките на изложението\". Вчера Сафонов каза, отново цитиран от българския пресцентър, че  Р усия е заинтересована  руските туристи да почиват в България. ", "date": "2018.03.11", "title": "Ангелкова се похвали с грамота от руско изложение"}
{"url": "https://www.dnevnik.bg/sport/2018/03/11/3144423_ojie_izleze_nachelo_v_rali_meksiko_sled_dramatichen/", "text": "Ожие превърна дефицита си от 30 секунди в преднина от 35.9 секунди пред Крис Мийк със \"Ситроен\".  Дани Сордо, който водеше след петъчните етапи  е трети на 46.8 секунди след световния шампион. Съботните отсечки започнаха с триумф на Себастиен Льоб, който записа отличен резултат на Хуанахуатито, който му позволи да вземе първото място в ралито. В следващитедве отсечки нямаше големи изненади, преди да се стигне до 14-ия етап, в който Ожие прескочи от трето на първо място. Световният шампион измина най-бързо второто преминаване през Хуанахуатито, а Сордо загуби 30 секунди заради спукана гума. По-зле беше ситуацията за деветкратния първенец Льоб, който се сбогува с мечтата си за успех в ралито, удряйки същия камък като Сордо. Той обаче трябваше да спре заради спуканата предна лява гума и пилотът на \"Ситроен\" загуби 2:30 минути, с което се свлече до пето място в генералното класиране. \"Перфектен ден за нас, натисках много здраво и това сработи. В края на някои етапи имахме леки проблеми с износването на гумите, така че можех да натискам дори малко повече, но реших да не рискувам\", каза Ожие в края на деня. Проблеми имаше и От Танак, който заемаше трето място след петъчния ден. Естонската звезда на \"Тойота\" беше принуден да се откаже от състезанието след повреда в турбокомпресора. Така всички пилоти на \"Тойота\" са извън битката. След 19 етапа само първите трима имат реалистични шансове за успех и са събрани в по-малко от минута. Андреас Микелсен с втория \"Хюндай\" заема четвърто място на 1:28 минути зад Ожие, а Льоб е на 2:19 минути. Лидерът в световния шампионат  Тиери Ньовил  е шести на още по-голямо изоставане – 4:44 минути. В неделния ден за пилотите предстоят едва три скоростни отсечки с обща дължина 46.46 километра. В 8.18 часа местно време ще започне етапът Алфаро (24 км), а след това са предвидени две минавания на Лас Минас по обед, като при второто от тях ще бъде проведен и пауър етапът, носещ бонус точки.", "date": "2018.03.11", "title": "Ожие излезе начело в рали \"Мексико\" след драматичен втори ден"}
{"url": "https://www.dnevnik.bg/bulgaria/2018/03/11/3144472_visoki_vodi_na_timok_dovedoha_do_bedstveno_polojenie_v/", "text": "Бедствено положение е обявено във видинската община Брегово заради високото ниво на река Тимок, съобщи БНР. Водоизточниците на града се намират край реката и вече са залети от водите й.", "date": "2018.03.11", "title": "Високи води на Тимок доведоха до бедствено положение в Брегово"}
{"url": "https://www.dnevnik.bg/sviat/2018/03/11/3144475_kitaiskiiat_prezident_poluchi_pravoto_da_upravliava/", "text": "Парламентът на Китай одобри днес с почти пълно единодушие промени в конституцията, с които се премахва ограничението върху броя мандати за председателя (президента) на КНР. Промяната означава, че президентът Си Цзинпин ще може да остане на поста си неограничено дълго, предадоха световните агенции. От участвалите във вота близо три хиляди членове на Общокитайското събрание на народните представители 2958 гласуваха \"за\", двама се обявиха \"против\", трима се въздържаха, а една бюлетина бе невалидна. Миналия месец управляващата Китайска комунистическа партия предложи тази конституционна реформа и нямаше съмнение, че послушният парламент ще я одобри, посочиха Ройтерс и Асошиейтед прес. Реформата слага край на системата, наложена през 1982 г. от бившия китайски лидер Дън Сяопин с цел да не се повтарят занапред кръвопролитията през пожизнената диктатура на Мао Цзедун и в частност хаотичната Културна революция от 1966-1976 г. Преминаването към еднолично управление на Си засилва опасенията, че Пекин подкопава опитите да се осуетят крайностите на автократичното управление и да се изработи стабилна и предвидима регулация в икономиката. (БТА)", "date": "2018.03.11", "title": "Китайският президент получи правото да управлява пожизнено"}
{"url": "https://www.dnevnik.bg/zdrave/2018/03/11/3144474_trima_ot_chetirima_bulgari_ne_biha_bili_priiateli_s/", "text": "Трима от четирима българи посочват, че не биха били приятели с хора, живеещи с ХИВ. Общо 94% от хората не биха се бракосъчетали с такъв партньор. Това сочат данните от проучване на изследователски център \"Тренд\" по поръчка на \"Здраве без граници\", в което са участвали 1002 пълнолетни българи. Едва 31% посочват, че биха общували с човек, носител на ХИВ. Общо 91% от хората са съгласни, че с ХИВ може да се заразиш чрез сексуален контакт, което показва, че по отношение на основния риск има добра познаваемост. Но 8% са на мнение, че човек може да се зарази чрез докосване или ръкостискане. Всеки четвърти (25%) смята, че човек може да се зарази с ХИВ от неизмити прибори в кафене или ресторант. А всеки пети (21%) е на мнение, че човек може да се зарази чрез ползване на обща тоалетна. Едва 33% от българите посочват, че знаят, че има лечение, което забавя развитието на ХИВ инфекцията при човек, който е носител на вируса. От изследването може да се направи извод, че сред българите се отчита ниска запознатост с характеристиките на ХИВ, което налага засилване на информационните кампании сред различни обществени аудитории.", "date": "2018.03.11", "title": "Трима от четирима българи не биха били приятели с ХИВ позитивни хора"}
{"url": "https://www.dnevnik.bg/sport/2018/03/11/3144444_vereiashte_bude_13-iiat_klub_v_karierata_na/", "text": "Верея\", който си  осигури участие в шампионските плейофи  на Първа лига осъществие трансфер, подписвайки с нападателя Венцислав Христов. Футболистът, който е на 29 години, подписва като свободен агент с клуба от Стара Загора. Христов игра за последно в руския \"СКА-Хабаровск\", където записа 12 мача и два гола в Премиер лигата. \"Въпреки че имаше предложения от други български отбори 29-годишният нападател предпочете офертата на \"Верея\", съобщи клубът. Нападателят се представи силно в българския елит с другия тим от Стара Загора – \"Берое\", където игра между 2013 и 2015 г. Със зелено-белите Христов спечели Купата и Суперкупата на България през 2013 г. \"Верея\" е 13-ият клуб в кариерата на Христов. Освен \"СКА-Хабаровск\" той имаше кратки престои в украинския \"Металург\" (Донецк), хърватския \"Риерка\" и \"Шкендербеу\" от Албания. В българския елит нападателят има 151 мача и 44 гола за \"Монтана\", \"Черноморец\" (Бургас), \"Берое\",  \"Левски\"  и \"Нефтохимик\". Юношата на \"Локомотив\" (София) е играл още за \"Спортист\" (Своге) и \"Несебър\". Между 2013 и 2016 г. футболистът записа осем мача и един гол за националния отбор на България.", "date": "2018.03.11", "title": "\"Верея\" ще бъде 13-ият клуб в кариерата на нападателя Венцислав Христов"}
{"url": "https://www.dnevnik.bg/biznes/2018/03/11/3144466_rusnacite_s_vtori_dom_v_bulgariia_sa_400_hil_obiavi/", "text": "Над 400 хил. граждани на Руската федерация имат втори дом в България. Данните съобщи министърът на туризма Николина Ангелкова по време на посещение в Москва. Справка на \"Дневник\" в официалните държавни регистри , направена през втората половина на 2016 г., показа, че руските граждани - собственици на имоти в България, са малко под 74 хил., но заедно с членовете на семействата им броят е по-голям. Русия е на пето място по брой туристи, почиващи в България с 558 хил. през 2017 г. На първо място е Гърция с двойно повече, следвана от Румъния, Германия и Турция, сочат данните на министерството. По данни на руската страна, цитирани от пресцентъра на министерството, България е сред десетте най-предпочитани за почивка от руските туристи държави и затвърждава имиджа си на семейна дестинация. Туроператори от Русия, които работят на българския пазар, информират за повишено търсене към момента с 15-20 процента за лято 2018 г. спрямо март миналата година, се казва в съобщението.", "date": "2018.03.11", "title": "Руснаците с втори дом в България са 400 хил., обяви Ангелкова в Москва"}
{"url": "https://www.dnevnik.bg/bulgaria/2018/03/11/3144438_ogorchenieto_na_ruskiia_patriarh_neizbejnata_otbrana_i/", "text": "Скандалът, който предизвика патриархът на Руската православна църква Кирил при посещението си в България за Трети март, и убийството на крадец в Пловдив, чийто извършител се оказа лекар, са най-коментираните теми през седмицата. Вижте заглавията, предизвикали най-голям отзвук сред читателите: 1.  Руският патриарх си тръгвал огорчен от България  - 492 коментара 2.  Патриарх Кирил: Историческата истина сме завоювали с кръвта си, господин президент  - 397 коментара 3.  Протест поиска свободата на лекар, убил крадец, влязъл в дома му  - 360 коментара 4.  С тропане по масата руският патриарх поучава президента Радев за Освобождението  - 349 коментара 5.  Руски свещеници: Радев е страхлива марионетка на Запада в треторазредна страна  - 343 коментара 6.  Протестиращи в защита на лекаря в Пловдив опитаха да влязат в прокуратурата  - 281 коментара 7.  Путин за ядрен сблъсък: За какво ни е свят, ако в него я няма Русия  - 268 коментара 8.  Борисов и Путин обсъдиха \"балканския\" проект АЕЦ \"Белене\"  | - 266 коментара 9.  Русия след Путин  - 264 коментара 10.  Московската патриаршия: В България има опити да се заличи паметта за руския принос в освобождението  - 259 коментара", "date": "2018.03.11", "title": "Огорчението на руския патриарх, неизбежната отбрана и още коментирани заглавия от седмицата"}
{"url": "https://www.dnevnik.bg/sport/2018/03/11/3144478_iansrud_specheli_za_treti_put_malkiia_globus_v_super/", "text": "Норвежецът Шетил Янсруд триумфира в старта в супер гигантския слалом в  Квитфил  и спечели за трети път в своята кариера малкия кристален глобус в дисциплината. 32-годишният скиор беше най-добър в супер-Г през 2014/15 и 2016/17, като за четвърти път печели кристален глобус след този в спускането преди три сезона. В норвежкия курорт Квитфил Янсруд беше по-бърз от Беат Фойц и Брис Роже. Те останаха съответно на 22 и 33 стотни зад представителя на домакините, който измина трасето за 1:33.21 минути. След отпадането на своя сънародник Аксел Лунд Свиндал Янсруд си гарантира крайната победа, въпреки че във финалите в Оре предстои още един старт в супер-Г. \"Много се радвам, защото беше много трудно. Имаше напрежение, но успях да се справя с него. Мисля, че през целия сезон показах постоянство\", каза Янсруд след финала. Победата е четвърта за Янсруд пред родна публика на пистата Олимпиябакен. Общият брой победи на норвежеца в Световната купа е 21 (осем в спускането, 11 в супер-Г, един паралелен гигантски слалом и една комбинация). От 14 до 18 март предстоят стартовете от финалите на Световната купа в шведския курорт Оре. Те ще се проведат в следната последователност: спускане, супер-Г, гигантски слалом и слалом.", "date": "2018.03.11", "title": "Янсруд спечели за трети път малкия глобус в супергигантския слалом"}
{"url": "https://www.dnevnik.bg/zelen/2018/03/11/3144483_zadurjani_sa_dvama_shofyori_izhvurlili_opasni_otpaduci/", "text": "Двама шофьори са задържани, а караните от тях камиони - конфискувани след като били засечени да изхвърлят опасни отпадъци в гората близо до вододайната зона на Стрелча, съобщи МВР. Полицаи и лесничеи се отзовали тази сутрин на сигнал за неправомерно депониране на отпадни продукти и скална маса в горски площи. В района на рудник \"Мали Кладни дял\", където се извършва добив на пегматит, били засечени два камиона, в момент на изсипване на отпадъци от обработката на скалната маса. Районът бил извън контурите на мястото, където може да се извършва тази дейност съгласно концесионния договор. Според извършеното замерване с помощта на GPS –система и е установено, че отпадъците били депонирани в горска територия, намираща се в непосредствена близост и до вододайната зона на Стрелча. На мястото е извършен оглед от дежурна група при районното управление в Панагюрище под ръководството на разследващ полицай. Двамата водачи на товарните автомобили са задържани за срок от 24 часа, а камионите – иззети, последвал е незабавен доклад и съгласуване на действията с дежурен прокурор от Районната прокуратура. Подадена е информация и към РИОСВ-Пазарджик. Работата по изясняване на всички обстоятелства около случая продължава, води се дознание за извършено престъпление по чл.236 от Наказателния кодекс. Той предвижда затвор до пет години и глоба до 300 лв. за повреждане на гората. В съобщението на МВР името на рудника е изписано погрешно \"Мали Кланидял\". Справка в регистъра на Министерството на енергетиката показва, че концесията за експлоатацията на находището \"Мали Крадни дял\" край Стрелча е дадена на \"Ватия холдинг\" през 2006 г. и след удължаване изтича през 2033 г. ", "date": "2018.03.11", "title": "Задържани са двама шофьори, изхвърлили опасни отпадъци до вододайната зона на Стрелча"}
{"url": "https://www.dnevnik.bg/politika/2018/03/11/3144499_frontut_na_valeri_simeonov_nastoiava_borisov_da_ne_se/", "text": "Ръководството на Националния фронт за спасение на България с лидер вицепремиера Валери Симеонов в декларация призова премиера Бойко Борисов да не се извинява за съдбата на евреите от Вардарска Македония и Беломорска Тракия при утрешното си посещение в Скопие. Там Борисов ще участва във възпоменание за жертвите на Холокоста. Партията на Симеонов обявява, че е \"категорично против\" Борисов да се извинява за депортирането на евреите по време на Втората световна война от тези територии, контролирани по онова време от Царство България. \"Подобно извинение означава, че България и българският народ поемат вината за трагичната съдба на тези хора, изпратени в концентрационните лагери на смъртта. Тоест България ще поеме вината за престъпления, извършени от друг режим и друга държава – хитлеристка Германия\", се казва в декларацията. България спаси всичките свои 48 000 еврейски поданици, но не успя да спре депортирането на други 11 343-ма души от присъединените територии. В съобщението на Министерския съвет не се съдържа информация за подготвяно извинение на българския премиер, макар че според някои медийни публикации намеренията му са такива. На церемония в Софийската синагога по повод 75-годишнината от спасението на българските евреи Борисов засегна темата с думите: \"Съжаляваме, скърбим за тях, но подвигът на българския народ не трябва да се омаловажава заради това.\"", "date": "2018.03.11", "title": "Фронтът на Валери Симеонов настоява Борисов да не се извинява в Скопие за съдбата на евреите"}
{"url": "https://www.dnevnik.bg/sport/2018/03/11/3144517_cska_izmukna_tri_tochki_sreshtu_pirin_sled_kusen_obrat/", "text": "ЦСКА беше изправен пред втора загуба от началото на сезона, след като до 88-ата минута изоставаше при гостуването на \"Пирин\". С голове на резервата Александър Георгиев и Фернандо Каранга обаче червените стигнаха до трите точки, за да скъсят изоставането от шампиона \"Лудогорец\" на три точки. \"Пирин\" поведе в 30-ата минута чрез Радослав Кирилов и се виждаше победител две минути преди края, когато ЦСКА се възползва и обърна по ефектен начин. Бразилецът вкара своя 22-ия гол в 23 мача от началото на сезона. През целия двубой Каранга не беше на висота и пропусна много положения, но в най-важния момент отново спаси отбора си. ЦСКА наложи натиск от първите минути и рано-рано можеше да открие резултата, но Фернандо Каранга не сполучи. Бразилецът засече центриране на Жеферсон, но изстрелът му с глава от 5-6 метра мина над гредата. След пропуска на ЦСКА последваха силни минути за домакините, които не се притесняваха да атакуват и да се надиграват с червените. Футболистите на Милен Радуканов имаха достатъчно празни пространства и се възползваха от това. В 25-ата минута бързо изпълнен фаул изведе Преслав Йорданов в отлична позиция, но изстрелът на централния нападател беше блокиран. Пет минути по-късно обаче грешка нямаше и \"Пирин\" не сгреши. Конър Хендерсън изведе Радослав Кирилов зад гърба на Станислав Манолев, той овладя топката и с плътен изстрел я прати под плонжа на Черниаускас – 1:0. До края на първата част нервите взеха връх, като грубите влизания не бяха рядкост. Първо Каранга получи жълт картон заради ненужно нарушение срещу Сандев в центъра на терена. От този момент нататък и двата отбора репликираха всяко отсъждане на рефера Георги Димитров, който нямаше и една спокойна минута. Още на почивката Стамен Белчев направи промяна и извади инертния Раул Лое, за да пусне още един офанзивен играч в лицето на Едвин Джеси. ЦСКА започна да действа предимно по фланговете и при всяка удобна възможност центрираше за Каранга, но високите топки бяха лесна задача за защитниците на \"Пирин\". Чисти голови положения и пред двамата вратари нямаше, а припряните действия на ЦСКА водеха и до много грешки от червените футболисти. При пореден нервен момент Каранга събори на терена Ничев, а домакините поискаха втори жълт картон за бразилеца, но реферът Димитров подмина ситуацията. Едва след 70-ата минута ЦСКА започна да действа по-активно и настоятелно и изнесе играта в предни позиции. В рамките на секунди червените изпуснаха три добри шанса за гол. Първо удар на Каранга беше блокиран от защитник в зелено, след това Тиаго стреля, но Красимир Костов спаси, а накрая нов удар на Каранга с глава излезе в аут. Четвърт час преди края Каранга продължи да си играе с нервите на съдията. Той беше в засада, но нарочно продължи да играе след сигнала и вкара топката във вратата. Реферът Георги Димитров подмина и тази изява на голмайстора на ЦСКА. До края се играеше само пред вратата на Красимир Костов, но Каранга пропусна два отлични шанса поне да изравни резултата. В 88-ата минута Александър Георгиев се оказа жокерът на Белчев. По-малко от 10 минути след като се появи на терена крайният защитник изравни резултата с хубав удар от границата на наказателното поле. Защитата на \"Пирин\" не успя да избие топката след корнер, тя попадна на левия крак на Георгиев и той не сгреши – 1:1. Драмата беше пълна и в добавеното време. \"Пирин\" направи всичко възможно, за да забави времето, но в 92-ата минута Каранга донесе победата на гостите. Отново Георгиев се оказа в центъра на събитията, след като прати дълга топка в наказателното поле, двама бранители на \"Пирин\" се оставиха да бъдат прехвърлени и с шпагат Каранга я засече пред погледа на Костов.", "date": "2018.03.11", "title": "ЦСКА измъкна три точки срещу \"Пирин\" след късен обрат"}
{"url": "https://www.dnevnik.bg/sviat/2018/03/11/3144518_putin_za_vrushtaneto_na_krim_ludi_li_ste/", "text": "Президентът на Русия Владимир Путин заяви, че връщането на Крим на Украйна е невъзможно при никакви обстоятелства. \"Какво ви става, да не сте полудял? Няма такива обстоятелства и няма да има никога\", каза той в отговор на въпрос на журналиста Андрей Кондрашов, съобщи ТАСС. Цитатът е от двучасовия документален филм \"Путин\", който може да бъде гледан в руските социални мрежи. Авторът му ръководи предизборния екип на Путин. След седмица в Русия ще се състоят президентски избори, а Путин е сигурният победител. Това ще е четвъртият му мандат. За пръв път той бе избран за президент през 2000 г. и изкара два мандата, след което премина в изпълнителната власт поради ограничението в конституцията за заемане на президентския пост повече от два пъти последователно. През 2012 г. спечели отново. При успех идната неделя Путин ще управлява Русия до 2024 г. Черноморският полуостров беше окупиран от Москва след незаконен референдум, проведен на 16 март 2014 г.", "date": "2018.03.11", "title": "Путин за връщането на Крим: Луди ли сте?"}
{"url": "https://www.dnevnik.bg/sport/2018/03/11/3144527_arsenal_prekusna_seriia_ot_poredni_zagubi_vuv_visshata/", "text": "След  три поредни загуби във Висшата лига  \"Арсенал\" най-накрая спечели, взимайки регионалния сблъсък с \"Уотфорд\". Срещата на \"Емиратс\" завърши 3:0, а \"артилеристите\" успяха да избегнат исторически срам, след като бяха заплашени да загубят четвърти пореден шампионатен мач, което не се е случвало никога в ерата \"Арсен Венгер\". Головете за \"Арсенал\" отбелязаха Шкодран Мустафи в осмата, Пиер-Емерик Обамеянг в 59-ата и Хенрик Мхитарян в 77-ата минута. Срещата се запомни и със суха мрежа №200 на Петър Чех във Висшата лига. Вратарят дълго време не можеше да запише двубой, в който да не пусне гол, но този път беше на висота. Освен това Чех спаси и дузпа на Трой Дийни в 61-ата минута, за да помогне на отбора си. За първи път от 2011 г. чехът спаси изстрел от 11-те метра. \"Важен успех за нас и за самочувствието ни, защото напоследък просто нямахме резултати. Не мисля, че като игра сме имали толкова голям спад, просто самочувствието не беше на ниво\", каза Арсен Венгер след края на двубоя. \"Арсенал\" е шести в класирането с 48 точки, на 10 зад четвъртия \"Тотнъм\", който е и с мач по-малко.", "date": "2018.03.11", "title": "\"Арсенал\" прекъсна серия от три поредни загуби във Висшата лига и победи \"Уотфорд\""}
{"url": "https://www.dnevnik.bg/analizi/2018/03/11/3144027_ministur_v_holivud/", "text": "Публикуваме анализа на  Института за пазарна икономика . Министърът на туризма Николина Ангелкова е била в Холивуд на годишната церемония за връчването на наградите \"Оскар\". Тази новина предизвика очакван интерес и въпроси дали това посещение е било финансирано от българския данъкоплатец. Отговорът на министерството не закъсня и също беше очакван – пътуването е било лично и финансирано със собствени средства. Това обаче не е задължително добра новина за данъкоплатците. Всъщност, оказва се, министър в Холивуд ни излиза много по-евтино от министър у дома. Да, ако закрием министерството на туризма и изпратим министър Ангелкова на бюджетна издръжка в Холивуд за вечни времена, то всички ние всъщност ще пестим пари. Нещо повече, дори основните дейности (съответно разходи) на министерството да се запазят – най-вече за туристическа реклама, но също така и за някои административни функции като категоризацията на туристическите обекти, а просто премахнем разхода за администрацията на министерството, то пак ще сме на плюс. Ето и данните. Средно на ден Министерството на туризма изразходва по около 52 хил. лв. Функциите му са сравнително прости – голяма програма за реклама на туризма, по-малка програма за регулациите и администрация. Водещата програма на министерството – \"Развитие на националната туристическа реклама и международното сътрудничество в областта на туризма\", гълта по над 37 хил. лв. на ден. Тук са рекламните щандове, кампании, форуми и презентации, официалният туристически сайт, журналистически турове и т.н. При липсата на пазарен механизъм и на опит за каквато и да е оценка на въздействието на практика е невъзможно да се каже кое от това е смислено и кое е прахосване. Разбира се, всичко това може да бъде рационализирано и финансирано от туристическия бизнес, но с народната пара винаги е по-лесно. Втората основна програма на министерството, очевидно с известно чувство за хумор, е наименована \"Подобряване на политиките и регулациите в сектора на туризма\" – тук разходът за бюджета е около 8 хил. лв. на ден. Иронията в името на тази програма е в това, че всъщност министерството с всички сили се опитва да влоши средата в сектора, като си намери още нещо за регулиране. Последните примери в тази посока са следните: 1) да се регулира споделената икономика, разбирай да се ударят дигиталните платформи и свободното предлагане на услуги; 2) да се въведат минимални цени в нощувките в хотелите, разбирай опит за ограничаване на конкуренцията. И двете идеи са класически за обществения сектор – от една страна, се търси по-голяма роля на министъра в сектора (мечта на всеки бюрократ), а от друга, се работи за защитаване на установените играчи от новите и по-гъвкави такива (предложението за цените например идвало от \"бранша\"). На практика регулаторните идеи на министерството не просто гълтат пари, за да бъдат изработени, но после ще струват скъпо и на потребителите през ограничения избор и по-високите цени. Въпросните 8 хил. лв. на ден за подобряване на политиките са нищо в сравнение с цената от това \"подобряване\". Последната програма на министерството е \"Администрация\", която струва на бюджета по близо 7 хил. лв. на ден. Едно закриване на министерството, дори и при прехвърляне на рекламата (която по принцип трябва да се финансира от бизнеса) и на регулаторната политика (която е почти изцяло безсмислена) в някоя агенция или дирекция, би спестило тези 7 хил. лв. на ден. Можем спокойно да предположим, че дневният разход от вечната бюджетна ваканция на министър Ангелкова в Холивуд ще влезе лесно в тези рамки. Нещо повече, един вечно изпратен бюрократ на държавна издръжка в Холивуд е много трудно да бъде \"захванат\" от местния туристически бранш за някакви безумни регулации.", "date": "2018.03.11", "title": "Министър в Холивуд"}
{"url": "https://www.dnevnik.bg/sport/2018/03/11/3144409_grigor_dimitrov_prikljuchi_oshte_na_starta_v_indiun/", "text": "Григор Димитров приключи участието си в турнира от сериите \"Мастърс\" в Индиън Уелс още на старта. Третият в схемата спази традицията да отпада рано в надпреварата, като сега загуби с 6:7 (4), 6:4, 3:6 от Фернандо Вердаско. Българският тенисист изпусна възможностите си в оспорвания двубой, продължил над два часа. В първия сет той не се възползва от два сетбола. Вердаско, който е 39-и в света, използва по-добре важните моменти, като направи три пробива от три възможности. Той разчиташе много на началния си удар и това го отведе до 12 аса, но и до седем непредизвикани грешки. Българинът приключи с нисък процент успеваемост в разиграванията при вкаран първи сервис - 67%, спрямо 78% за съперника му. Димитров пръв успя да пробие още в четвъртия гейм, но испанецът веднага върна пробива. Последва размяна на бързи геймове, за да се стигне до момента, в който българинът поведе с 5:4 и 40:15 при сервис на съперника.  Вердаско обаче се защити и сетът стигна до тайбрек. В него имаше феерия от минипробиви, а Димитров успя само в едно разиграване да спечели при свой начален удар и загуби с 4:7. Във втория сет третият в схемата пое инициативата и след два пробива поведе с 3:0. Испанецът отново отговори бързо, като върна единия пробив, но този път Димитров не позволи да изпусне водачеството си и изравни след 6:4, като приключи сета с гейм на нула. Мачът беше решен при единствената възможност за пробив в третия сет. Вердаско пречупи съперника си с късен пробив за 5:3 и след това без проблем приключи срещата в своя полза.", "date": "2018.03.11", "title": "Григор Димитров приключи още на старта в Индиън Уелс"}
{"url": "https://www.dnevnik.bg/evropa/2018/03/11/3141163_brekzit_i_goliamoto_biagstvo_na_lekarite/", "text": "От 20 години германецът Андреас Херфурт работи като лекар в град на северното крайбрежие на Шотландия, разказва \"Уошингтън поуст\". Той е семеен лекар към Националната здравна служба (National Health Service - NHS) и отговаря за 850 човека, разпределени на площ от 400 квадратни мили. 53-годишният Херфурт не е британски гражданин и споделя, че харесва живота си като част от Националната здравна служба. Получавал е прилични пари по европейските стандарти и му допада да живее по средата на нищото със съпругата си, която е от Шотландия. \"Не знам обаче колко още ще останем\", казва той по време на почивка в клиниката си в град Армадейл. \"По най-простия, най-емоционалния начин, защото съм човек, се питам: желан ли съм?\". И не е единствен. Много негови колеги в NHS казват, че са смаяни от предстоящото излизане на Великобритания от ЕС през март 2019 г. На референдума през юни 2016 г. повечето избиратели в Шотландия и Северна Ирландия не подкрепиха Брекзит. Според проучване на Британската лекарска асоциация от края на миналата година близо половината европейски доктори, които работят във Великобритания, обмислят да напуснат, а почти един на всеки петима вече прави конкретни стъпки – продава дома си и търси нова работа. В интервюта за \"Вашингтон пост\" няколко лекари и сестри, които възнамеряват да напуснат, не посочват явни актове на ксенофобия и признават, че никой не ги гони от страната. Те обаче приемат Брекзит лично и са възмутени от перспективата да бъдат проучвани след излизането на страната от ЕС. Много от тях казват, че няма да приемат да се редят на опашки за работна виза или да минават през проверки за криминално минало. Те отбелязват, че когато са отишли да работят във Великобритания, са били просто европейци, пристигнали в една държава - членка на ЕС. Те не приемат себе си за \"имигранти\", а за европейци, упражняващи правото си на свободно движение в Европа. Много от тях не са кандидатствали за британско гражданство, защото не са го смятали за необходимо и са мислели, че ще могат да прекарат цялата си кариера и дори живота си там. \"Напуснете\" Психологът от NHS Даниела Шулце-Хенинг, на 43 години, наскоро пуснала за продажба къщата си и планира да се върне в Германия заедно със съпруга си, общопрактикуващ лекар, и двете им деца. \"Ние не сме единствените. И други наши приятели, които са общопрактикуващи лекари, се връщат\", казва тя. По думите й 70% от хората в лондонското предградие, където тя живее, са подкрепили Брекзит, включително и неин съсед, който сложил голям плакат с надпис \"Напуснете\" на прозореца си. \"Мразех това, когато се прибирам, да виждам табела \"Напуснете\"\", казва тя. Ако обаче европейските здравни служители масово си тръгнат, липсата им ще се усети. Този месец парламентът публикува нови статистики, според които във Великобритания около 139 000 души, или 12.5% от служителите на NHS, са от Европа или от друго място. Европейците доминират на най-висококвалифицираните позиции. Около 10% от лекарите и 7% от сестрите са европейски граждани. В проучването не са публикувани данни за Шотландия, Уелс и Северна Ирландия заради разликите в предоставянето на данните, но според здравни експерти числата са подобни. NHS е изправена пред криза за персонал и разчита в голяма степен на европейците да вършат работата, която британците или не могат, или не искат да изпълнят. Невидими Когато бил малък, Карлос Ойос от Майорка бил очарован от британските изобретатели. Англия означавала отвореност за него. Когато като тийнейджър посетил Лондон, си казал, че това е мястото, където иска да живее. Ойос се преместил във Великобритания преди 27 години. Той живее с британската си съпруга и двете си дъщери в Саутхемптън, на южното английско крайбрежие, където работи за NHS като психиатър на деца и юноши. \"Емоционално е, че хората, на които се възхищавах през цялото това време, всъщност не ме искаха тук. Има усещане за отхвърляне\", казва Ойос. Според главния анализатор на Кралския фонд, независим институт за здравеопазване, проблемът са \"тревожните тенденции, които показват, че тези служители вече не искат да работят във Великобритания\". Той изтъква резкия спад в броя на европейските медицински сестри и акушерки, пристигащи във Великобритания, в момент, когато страната се нуждае от десетки хиляди медицински сестри. Жоан Понс Лаплана, на 42 години, е от Барселона и работи като сестра за NHS в Честърфийлд. От 17 години той живее във Великобритания и има три деца, родени там. \"Въпреки семейството ми, въпреки че плащам данъци, въпреки че съм работил стотици часове неплатено извънработно време, както всеки друг в NHS, чувствам, че не струвам нищо, че съм невидим\", казва той. \"Има едно младо поколение, което живее тук от по-малко от пет години. Всички те си събират багажа. Много колеги заминават. Има и една втора група, за която, като мен, не е толкова лесно заради семейството, децата ми, почти 20-годишната ми кариера, ипотеката ми, приятелите ми – къде да отида? Нямам нищо в Испания. Имам майка си и баща си, но Испания не е моят дом\".", "date": "2018.03.11", "title": "Брекзит и голямото бягство на лекарите"}
{"url": "https://www.dnevnik.bg/sviat/2018/03/11/3144009_kak_se_lekuvat_ot_travmite_luvchetata_na_halifata/", "text": "Едно иракско семейство успява да си върне сина, отвлечен от \"Ислямска държава\". Дни след това бащата се буди през нощта и вижда как синът му размахва нож, крещейки, че близките му са неверници и предпочита да умре, вместо да живее с тях. Това разказва язидският учител Хошияр Сюлейман, който преподава на момчето. \"Ислямска държава\" е превърнала стотици деца във войници, оставяйки ги с психически травми, които трудно могат да бъдат преодолени, а достъпът до подобна грижа в Ирак е почти никакъв. Минималната възраст за носене на наказателна отговорност там е 9 години. Правителството вече е задържало и осъдило десетки деца за връзки с \"Ислямска държава\". Когато джихадистите нападнаха язидските селища през 2014 г., те избиха или взеха в робство над 9000 души – трагедия, която ООН обяви като кампания за геноцид срещу религиозното малцинство. Момичета и жени бяха продавани или женени за бойците, а момчетата – обучени да бъдат \"лъвчета на халифата\". Повечето деца сега се намират в бежански лагери в Северен Ирак, където живеят с роднини. Ако изобщо си спомнят нещо от предишния си живот, те виждат, че всичко се е променило. Децата са жертви, а не престъпници, предупреждава Наиф Джардо Касим – психотерапевт, работещ в бежански лагер. \"Тези деца са видели как избиват семействата им, били са похитени, пребити и с промити мозъци\", казва той. \"Някои са виждали екзекуции, принуждавали са ги да убият, изнасилвали са ги многократно в продължение на години.\" Касим работи за \"Яхад Ин-Унум\" – международна неправителствена организация, която предоставя психологическа помощ на децата в лагерите. В центъра на Касим се лекуват 123 деца на възраст под 18 години. \"Когато се върнат от плен, често са агресивни, объркани и гневни\", а някои са забравили и родния си кюрдски език. \"След това бързо пропадат в тревожност и дълбока депресия\", обяснява той. \"Работим бавно, за да премахнем промивката на мозъка им. Искаме да забравят последните няколко години и да започнат наново.\" По думите му всички, с които е работил, са успели да преодолеят индоктринацията на \"Ислямска държава\" и \"няма дете, което да не може да бъде спасено\". Програмите за дерадикализация са сравнително нови, така че мненията за ефективността им са разнопосочни. С някои деца е по-трудно да се работи, особено ако са забравили живота преди \"Ислямска държава\". Едно десетгодишно момче например, спасено преди три седмици и половина, все още не е сигурно дали животът му сега е по-добър, объркано е дали трябва да отхвърли това, на което са го учили джихадистите, и се промъква тайно в тоалетните, за да се моли, от страх, че \"Ислямска държава\" ще го накаже, че не си спазва задълженията. Други се сблъскват с отхвърляне още в началото – едно 15-годишно момче живее с роднини, защото родителите му отказали да го приемат обратно. Но други членове на общността се опитват да помогнат по собствен начин – шиейки традиционни язидски дрехи, за да припомнят на децата културата им. \"Простичко нещо е\", казва Касим. \"Но им припомня кои са и откъде произхождат.\"", "date": "2018.03.11", "title": "Как се лекуват от травмите \"лъвчетата на халифата\""}
{"url": "https://www.dnevnik.bg/sviat/2018/03/11/3144093_kubincite_izbirat_parlament_ot_edna_partiia/", "text": "Депутати и делегати в местните провинции ще се избират в Куба, за да може седмица по-късно да се формира Националното събрание на народната власт, а от него да се избере следващото правителство на острова. \"Изборът\" обаче ще е само между кандидати от една партия. Над 8 млн. избиратели могат да участват във вота в 15-те провинции и да изберат 605 депутати. Правозащитници предупреждават, че контекстът на вота на практика ограничава свободния избор - не само заради еднопартийността, но и заради стотината задържани дисиденти, изключени от вота в последните седмици. Това е и вотът, след който президентът Фидел Кастро ще предаде властта формално чрез изборите за държавен глава, на които няма да се кандидатира. Същевременно според някои издания той ще търси начин да запази влиянието си в управлението на острова. Латиноамерикански издания отбелязват, че в режима вече се долавят някои притеснения и пример е слабата посещаемост на годишнината от смъртта на венецуелския президент Уго Чавес, иначе символ да задружността в борбата срещу империализма, която Куба, Венецуела, Боливия и няколко други държави настояват, че водят.", "date": "2018.03.11", "title": "Кубинците избират парламент от една партия"}
{"url": "https://www.dnevnik.bg/razvlechenie/2018/03/11/3143646_biznes_za_milioni_kak_nastolnite_igri_se_prevrushtat_v/", "text": "Преди десетина години прогнозата беше еднозначна - видеоигрите ще превземат света и ще пратят всички останали забавления в ъгъла. И те наистина имат своя огромен дял, но сегментът на настолните игри бавно и методично си отнема своята част от пая. Последните данни от САЩ показват, че продажбата на настолни игри е нараснала с 28% само за една година - от 2016 г. до 2017 г. Очаква се растежът да продължи с подобни темпове поне още няколко години. Причината е прозаична – семейното забавление има все по-голям дял от пазара, защото децата, които са играли преди едно поколение, са пораснали. И са станали млади възрастни с хоби и пари. Според компанията за глобални проучвания Euromonitor International през 2016 г. световният пазар на настолни игри е възлизал на 9.6 млрд. американски долара. До 2021 г. се очаква ръст от още 5 млрд. долара. Успехът се дължи и на сегментирането. Парти игрите Парти игрите са такива, в които дългото мислене отстъпва на повече смях и забавление. Игри като Cards Against Humanity, Secret Hitler и Exploding Kittens се продават изключително добре. Освен това те се възползват много добре от на платформата за груповото финансиране (т.нар. краудфъндинг) \"Кикстартър\". Всъщност най-голямата категория в платформата е \"Игри\", а в нея настолните игри и видеоигрите са в отношение 3:1. Игрите за възрастни Сериозна част от игрите в момента имат две версии – NSFW (not suitable for work) и обикновена. NSFW е с мръсни думички и картинки и съответно по-забавна и груба. Някои игри си имат направо версия за възрастни – Midnight Taboo например (всъщност това си е просто по-добре подредена игра на асоциации). Този сегмент е нараснал с над 100% процента за една година. Exploding Kittens също помага - 8,8 млн. долара, събрани в \"Кикстартър\", и над 2,5 млн. продадени копия. \"Европейски\" срещу \"американски\" игри Друга много добре развиваща се ниша са т.нар. европейски игри. Те са насочени към по-възрастните играчи, които имат и повече опит, и повече време. Според официалните данни от вносители и издатели продажбите на игри като \"Заселници на Катан\" и всички подобни с повече стратегия в тях са минали границата от 300 млн. долара през 2016 г. А през 2013 г. стойността на продажбите е била 75 млн. долара. Модерните \"европейски\" игри се зараждат в Германия и вероятно заради това в тях елементът на войната почти отсъства. Вместо това се строи. В американските - например \"Риск\", пък участниците се бият през цялото време и целта на всеки е да завладее света. В \"Монополи\" целта на участниците и да докарат останалите до фалит. Затова и там финалът често е придружен с обръщане на дъската и крещене или сълзи. В \"европейските\" игри подобна грубост няма. Да, има агресивност, но тя се изразява в това, че играчът взима ресурс или позиция, която е нужна и на опонента му, но му оставя все пак възможността да направи нещо различно, вместо просто да стиска зъби и да мрази надвилия го. Всеки участник има собствен проект и не зависи чак толкова много от другите. И почти никога не бива елиминиран в процеса на игра. Докато в \"Риск\", ако си последен, може и да не се добереш до смислен ход. Тази разлика, непозната в Америка само допреди петнайсетина години, също помага за развиването на пазара. Гигантите Asmodee и Hasbro Разбира се, не всичко е розово. И в света на настолните игри има два гиганта, които поглъщат почти всички други (засега само в САЩ) – Hasbro и Asmodee. Hasbro държи Monopoly, Clue, Battleship, Axis & Allies, Magic the Gathering, D&D, Pokemon и още доста заглавия. Последната сделка на Asmodee бе през миналия месец – изкупуването на Mayfair Games - компанията, която започна модерната революция отвъд океана именно със \"Заселниците на Катан\". Asmodee притежава още Pandemic, Dead of Winter, Ticket to Ride, Star Wars..., почти половината от 100-те най-добри игри. За да издържат на конкуренцията, по-малките издателства издават по-малко игри - така не рискуват да са на загуба. По-малко издадени игри обаче означава по-малко различни идеи и по-малко дизайнери, които правят нещо различно. В Европа този проблем засега не съществува. Спасението \"Кикстартър\" През 2017-а в \"Кикстартър\" са реализирани 400 повече настолни игри, отколкото през 2016 г. Общата сума на подкрепените проекти е над 36 млн. долара. Проблемът с краудфъндинг платформата е, че след реализирането на проекта продажбите секват - тоест няма как да стигнеш до по-широка публика. Но все пак има и други пътища - през 2017 г. двата най-големи фестивала за настолни игри в света - в Индианаполис и в Есен, бяха посетени от почти 400 хил. души. За конвенцията в Индианаполис всичките 200 хил. билета бяха продадени предварително - нещо, което се случва за първи път в историята.", "date": "2018.03.11", "title": "Бизнес за милиони: как настолните игри се превръщат в машина за пари"}
{"url": "https://www.dnevnik.bg/sviat/2018/03/11/3099107_oskar_ekponimo_-_edin_programist_sreshtu_glada/", "text": "Като тийнейджър Оскар Екпонимо се храни веднъж на два дни; каквото се появи вкъщи, го поделя \"на смени\" с братята си. Когато е на 11 години, удар оставя баща му без работа и издръжката на семейството е изцяло в ръцете на майка му. В най-добрия случай може да се намери нещо оскъдно за вечеря. На училище се задоволява с парченца от закуската, които приятелите му споделят с него. През трудните години на юношеството понякога просто гледа към празните рафтове в кухнята и си мечтае храната да се появи на тях с магия. Днес някои в Нигерия го приемат като човек, който помага храната да се материализира в чиниите им. На 30 години Екпонимо не е просто един от десетте предприемачи от следващото поколение на 2017 г. за сп. \"Тайм\": той е и част от групата на онези, които търсят начини да се справят с глада с решения, които свързват засегнатите с онези, които могат да им помогнат. Нигерия е сред страните, в които подобна помощ е неотложна: около 13 милиона души гладуват, а животът на десетки хиляди деца е пряко застрашен от този проблем по данни на ООН от миналата година. Живеещият в нигерийската столица Абуджа програмист едва ли може да достигне до всички засегнати, но за част от тях възможно решение е  Chowberry  - приложение, което свързва хранителните магазини и нуждаещите се. То дава сигнали, когато изтича срокът на годност на стоките им, и дава оферти за храни, които иначе ще бъдат изхвърлени. Връзката, която прави, е между търговците и неправителствените организации, както и хора с ниски доходи, а цената се изчислява чрез създаден от компанията алгоритъм. Към 27 декември на сайта на приложението пише, че в момента то помага постоянно на 2000 домакинства, има 3 партньорски доброволчески организации и 6000 посещения дневно - двукратно увеличение в сравнение с пролетта. Екпонимо казва, че по данни на компанията от края на януари услугите ѝ подобряват живота на поне 8000 души. \"Да, целта ми винаги е била да направя нещо по въпроса. Но един ден през 2013 г. наистина се замислих какво действително искам от живота си\", разказа за \"Дневник\" Екпонимо. \"В съзнанието ми изникна картина: 95-ият ми рожден ден е и някой ще разказва за мен. Какво бих искал да каже този човек? С какво бих искал да ме запомнят? С това, че съм помогнал на други хора и съм им бил за тях източник на облекчение, дал съм нещо, което ще им е полезно. Реших, че ще направя това, каквото и да ми струва.\" След пилотна програма с няколко десетки магазина в Лагос и Абуджа през 2016 г. приложението е пуснато в масова употреба. \"Системата ни помогна на сиропиталищата да намалят разходите си над 70 на сто\", казва той за пилотната част, цитиран от сп. \"Тайм\". Половин година след началото свързаните с него хранителни магазини, които партнират, са предимно средни по големина търговски вериги. Големите от ранга на \"Уолмарт\" и \"Теско\", както и няколкото местни, действащи на нигерийския пазар, често се позовават на бюрократични спънки, казва той. и решения за подобни партньорства трябва да се вземат на ниво борд на директорите. В разговора си с \"Дневник\" Екпонимо загатна още една причина. \"През август миналата година в нигерийските медии имаше история за мляко, изтекло преди месец, което все още беше на рафтовете - продаваше се без проблем.\" В конкретния случай проблемът би могъл да е и в информацията, която Chowberry ще изложи на показ за стоките, предлагани на нигерийския пазар. Трудностите не са малко. Няма много начини например да се следят случаите на индивидуална злоупотреба - досега не е засечен нито един - но Chowberry и без това разчита основно на хуманитарните организации, които разпределят храните, често извън градските райони. От друга страна, \"системата записва данните на всеки купувач - имаме имена, дата на раждане и други. Така че ако има измама, например препродаване на продукти, купени с Chowberry, можем да започнем разследването оттам\", обяснява Екпонимо. Покритието също все още е ограничено - за една година работа компанията се е фокусирала основно върху Лагос и Абуджа, където са магазините, с които работи в момента, и отново неправителствени организации са най-голямата надежда, че храните, набирани чрез приложението, може и да стигнат до отдалечените от двата града райони. Докато още се опитва да се разпростре в Нигерия обаче, 30-годишният програмист мисли за следващата крачка. На събитие на стартъп предприемачите миналата есен Екпонимо казва, че Африка е тест за Chowberry, който може да покаже как подобна технология би се приложила и в други страни. \"Да, сега мислим за следващата стъпка. Изследваме възможности да се позиционираме на места, където гладът е предизвикателство\", обяснява той. \"Получаваме запитвания от хора от различни точки на света и водим разговори специално за Аржентина, но това е в процес на работа. Ще отнеме време да се материализира - от 6 месеца до година.\" Според  доклад на местен институт  гладът е проблем и за 6 милиона души в Аржентина, около една седма от населението ѝ. Когато храната се губи по пътя Умишлено прекъснатата верига на хранителните доставки е проблем, различен от този, който Chowberry решава засега. Само в Североизточна Нигерия милиони са в риск заради заклелите се във вярност на \"Ислямска държава\" \"Боко Харам\", а отклоненията на средства, с които трябва да им се помогне, допълнително задълбочават проблема. Само вътрешно разселените заради конфликта са 1.7 милиона души и отчасти заради тази ситуация Нигерия е сред четирите държави, които  доклад от миналия месец  постави сред най-рисковите за 2018 г. заедно с Йемен, Сомалия и Южен Судан. През 2014 г. Блез Або и няколко съмишленици следят с разочарование предизборния политически живот преди президентския вот през пролетта на следващата година - откриват, че кампанията се състои основно в размяна на нападки. Започват да търсят данни от анализи какво искат избирателите и какво са обещали политиците; кой харчи повече пари за кампанията; кой какво предлага. Така се появяват и първите инфографики, които с времето покриват все повече теми - от корупцията и храните, предлагани в училищата, до и всичко свързано с тях, от незаконния им трафик в лагерите до хуманитарните доставки. Або и съдружниците му правят това през създадената от тях гражданска организация Orodata. Инструментът им IDPs Tracker (от англоезичното съкращение за вътрешно разселени IDP, internally displaced person) запълва нишата, оставена празна от липсата на официални данни от държавни институции и организации. \"Имаше толкова новини за присвояване на средства, помощи, храна за лагерите от подизпълнителите. Липсваха камиони и доставки. Хората в Нигерия питаха, а не знаеха къде да намерят информацията за това\", разказва Або за \"Дневник\". \"Вътрешно разселените бежанци в Нигерия (към края на 2015 г.) бяха 2.2 милиона; храната им се крадеше и препродаваше, жени и момичета бяха изнасилвани, храна се обменяше за секс, палатки и инфраструктурни ресурси се задигаха\", пише Або  в друга публикация , където представя IDPs Tracker. Информацията от ООН и други актьори често е недостъпна, а местните и федералните институции не публикуват такава, въпреки че има интерес. \"Нигерийските организации не обичат да публикуват данните си и затова се опитваме да ги ангажираме.\" Докато обяснява работата си, Або не споменава заради недохранване, както и стотиците хиляди в риск от няколко години насам. Инфографиките адресират и този проблем – освен случаите на недохранване показват по достъпен начин какви помощи (често оскъдни) са доставени в лагерите - съответно какви не са доставени - и от какви храни има нужда. Докато работят по този проект, разбират, че правителството, когато има данни, е склонно да ги пази за себе си, дори понякога въпреки настояването им, и разработват собствена мрежа, чрез която също да ги събират. Миналото лято \"в лагери в Борно и други пет щата имаше протест на бежанците. Блокираха магистрала, защото нямаше достатъчно храна. Искахме информацията, изпратиха ни и я публикувахме. Но ако не беше протестът, нямаше да стане.\" Або си спомня и обратния случай - когато десетки нигерийски издания публикуват историите и  графиките им  със схемата за трафика на деца в лагерите за вътрешно разселени. \"Успяхме да отнесем случая до парламента, да започнем дебат и разследване.\" В следващите месеци започват арестите и обвиненията към федерални и щатски служители, замесени както в трафика, така и в отклоняването на хранителни продукти. Никоя подобна идея, метод или приложение не се справя изцяло с проблемите на глада, но всяко решение, което може дори малко да подобри ситуацията сега, е малка, но уверена стъпка в тази посока, докато корпорации и правителства пряко работят върху големите си крачки към целта. Разбира се, някои от тези крачки отдавна са направени извън Нигерия, особено в други силно засегнати като Африка на юг от Сахара (гладуващите или недохранени са общо 240 милиона според организацията на ООН за прехрана и земеделие ФАО), макар и там работата тепърва да предстои. В Уганда за климатична адаптация на родния си език по съвместна програма на американска неправителствена организация и канадски държавен институт. \"Гугъл\" и американската агенция за международно развитие USAID принтират за животновъди номади в Етиопия сателитни карти, които могат да им помогнат в решенията за миграция и намаляват смъртността на добитъка почти наполовина. А  доклад  на департамента за международно развитие към британското правителство посочи водещата роля на мобилните устройства в оценяването на нуждите и набавянето на хуманитарни помощи в сирийската криза.", "date": "2018.03.11", "title": "Оскар Екпонимо - един програмист срещу глада"}
{"url": "https://www.dnevnik.bg/sviat/2018/03/11/3144187_kak_bivshite_buntovnici_fark_promeniha_dneshnite/", "text": "За пръв път колумбийците гласуват на избори, които включват и бившата въоръжена групировка ФАРК и които ще ѝ дадат възможност да влезе в парламента. Революционните въоръжени сили на Колумбия обаче сега носят името Всеобщи революционни алтернативни сили и са крайнолява политическа партия със същото съкращение на испански език. Имат запазени места и в двете камари на парламента (по 5 във всяка), които ще получат независимо от резултата от вота. Тази квота е част от окончателната версия на историческото  споразумение  с колумбийските власти,  предоговорено през 2016 г.  В долната камара ФАРК е с листа от 13 кандидати (там колумбийците избират 166 депутати), а в сената - от 23-ма (при общо 102-ма сенатори). Ключови кадри от ръководството ѝ, включително популярният Лусиано Аранго, известен с името Иван Маркес, също са сред тях, но листата е \"затворена\" и няма как пряко да се гласува за кандидат. Тази година конгресът обаче за пръв път ще се състои от общо 278 вместо обичайните 268 места - заради \"квотата\" на ФАРК. По-важните избори Значението на този вот все пак е ограничено, защото Колумбия е президентска република. Изборите за държавен глава предстоят, но кандидатът на ФАРК,  лидерът Родриго Лондоньо , се оттегли от надпреварата по-рано тази година поради здравословни причини заради операция на сърцето. Ръководството на партията също така се е оплаквало от \"заплахи\", получавани по време на кампанията за президент, която се разглеждаше като по-важна. Няколко проучвания даваха възможност на Лондоньо (известен с прозвището Тимоченко или Тимо) да спечели президентския пост през май. С близо 50 млн. души население Колумбия е втората най-населена страна в Южна Америка след Бразилия и втората испаноезична на американския континент след Мексико. Гласоподавателите са около 36 млн. души.", "date": "2018.03.11", "title": "Как бившите бунтовници ФАРК промениха днешните избори в Колумбия"}
{"url": "https://www.dnevnik.bg/razvlechenie/2018/03/11/3144069_rejisyorut_pavlina_ivanova_geroiat_ni_dopusna_prie/", "text": "\"Синко мой\" е създаден с подкрепата на Националния филмов център. Иванова е сценарист и режисьор. Продуцент е Светла Цоцоркова, а оператор е Алекс Самунджи.Премиерата е на 14 март от 20.30 ч. в кино \"Люмиер\", а веднага след прожекцията ще има и концерта на групата на главния герой от лентата Мирослав Морски-Мимо: \"Тюрбаните\". Следващата му прожекция ще е на 18 март във Варна, като част на варненската секция на София филм фест. На 21 март от 20.30 ч. ще може да се гледа още веднъж, отново в София – във Френски културен институт. – Познавам Мимо отдавна, приятели сме от ученическите години. И друг път сме правили разни неща заедно – примерно аз заснех на времето един видео клип на \"Джанго Зе на парчето им \"Сладолед №5\". После направихме заедно и парчето \"Любовта на комара\".  Когато се роди синът му Ради, аз отидох у тях да го поздравя. Майката Видка и бебето бяха още в болницата. Мимо беше много развълнуван. Направи пържени яйца и пусна да слушаме Дико Илиев за по-голяма тържественост. Винаги ще го помня този момент.  После замина за Лондон. И всеки следващ път, когато се виждахме след това откривах, че е станал все по-добър и по-интересен музикант. Освен това Мимо има и друг талант – той е толкова човечен и открит, че е някак си много естествено в неговите лични преживявания човек да види себе си. Мимо изразява и моите противоречия, и моите чувства, и моите страхове, и моите надежди. Във всичко това има нещо едновременно интимно и универсално, затова и ми се стори хубаво да се сподели.  И не е въпросът дали Мимо е подходящ обект за филм, а дали моят филм е подходящ за Мимо. Надявам се да е така. – Сюжетът стъпи на желанието на Мимо да търси път към сина си. Това е лична история. Ние заедно тръгнахме от там. – Защото \"Синко мой\" е заглавието на една много специална негова песен, която се появи по време на снимки. Работното заглавие на филма беше \"Писмо до Ради\", но в един момент, когато групата на Мимо подготвяше дебютния си албум, той реши да напише песен, с която да се обърне към Ради. И ние започнахме да следим процеса на създаването на тази песен. Във филма става дума за бащи и синове, затова и заглавието, което Мимо даде на парчето – \"Синко мой\" – се оказа идеалното заглавие и за филма. Ние просто го взехме назаем.  – Много е хубаво да снимаш музика и музиканти. Музиката дава структура и емоция. Самите музиканти влагат толкова много неща при композирането и изпълнението, че човек има голям избор за какво да се закачи и с какво да свърже основната история. Изобщо създаването на музика е процес, а какво по-хубаво за наблюдаване и снимане от това.  – Не, посоката не се е променяла. Посоката беше сина на Мимо – Ради. Но почти всичко останало се променяше непрекъснато. Ние прекарахме почти месец плътно с Мимо и неговата група \"Тюрбаните\". Пътувахме с тях, хранехме се с тях, спяхме с тях, оказвахме се въвлечени в караниците им, радвахме се с тях. На моменти ми се струваше, че трябва да се придържам към определен вид случки и взаимоотношения, после ставаше нещо ново и на мен ми се струваше, че може да се окаже възможност. Но когато песента \"Синко мой\" се появи, тя стана водещата нишка. – Най-интересен ми беше етапът на снимките. Ние преживяхме много тогава. Изведнъж попаднахме в живота на Мимо – той го сподели наистина безрезервно с нас. А животът му изобщо не е спокоен. Пътувания, много свирене, непрекъснато разкъсване между музиката и личния живот, най-невероятни хора, с които той общува, напълно оплетени минало, настояще и бъдеще – всичко това ни се случи и на нас и беше много интензивно преживяване. Освен това бяхме оставили историята сама да се развива, а ние само я наблюдавахме отблизо. До един момент аз имах планове, към които се опитвах да се придържам, да вместя това, което се случваше в предварителната ми идея за филма, но после осъзнах, че трябва да бъде точно обратното. Добре, че това се случи съвсем в началото. После всичко беше песен. Буквално. – Най-трудно ми беше по време на монтажа да се разделя с любими сцени и кадри и да видя с очите на зрителя една смислено разказана история, която нито да е многословна, нито да е оскъдна на информация. Трудно се изгражда документален филм, който се базира на наблюдение, защото обикновено всичко е лично преживяно от автора. Или поне ние преживяхме лично всеки заснет кадър. – Нашият екип е много малък. Продуцент на проекта е Светла Цоцоркова. През по-голямата част от снимките ние бяхме само трима души – камера, звук и аз – и бяхме като семейство. Всъщност човекът, който записваше звук на терен беше съпругът ми, така че това за семейството е съвсем буквално. И беше много хубаво, че бяхме двамата. Подкрепата, която си давахме взаимно беше изключително важна, защото не бяха никак леки снимки. А още по-хубавото е, че споделяхме и забавните моменти, които бяха страшно много. Алекс Самунджи беше главен оператор. Той е много гъвкав, адаптивен и интуитивен. Много лесно се работи с него и много хубаво. Когато снимахме част от филма в България, като оператор се включи и Веселин Христов. За съжаление тези епизоди отпаднаха от последната версия. Монтажа на филма направи Тома Вашаров, а постпродукцията на зука - Валерия Попова. И двамата са страхотни професионалисти, но по-интересното е, че и двамата имат отношение към музиката. Дължа им много, за да бъде филмът такъв какъвто е.  – Не знам как си го представям...ще е хубаво да стигне до повече хора, ще направим всичко възможно да стане така.", "date": "2018.03.11", "title": "Режисьорът Павлина Иванова: Героят ни ни допусна изцяло в живота си"}
{"url": "https://www.dnevnik.bg/bulgaria/2018/03/11/3144297_nai-chetenoto_v_dnevnik_rumen_radev_i_ruskiia_patriarh/", "text": "1.  С тропане по масата руският патриарх поучава президента Радев за Освобождението (допълнена, видео)  - 38 034 прочитания 2.  Стотици канадски лекари протестират срещу прекалено високите си заплати   - 37 291 прочитания 3.  Руски свещеници: Радев е страхлива марионетка на Запада в треторазредна страна  - 32 641 прочитания 4.  Цитат на деня: Руският патриарх е второразрядно ченге от КГБ и милиардер от безакцизни цигари  - 28 546 прочитания 5.  Идва ли залезът на смартфона и готова ли е Европа за него  - 26 137 прочитания 6.  Руският патриарх си тръгвал огорчен от България  - 21 172 прочитания 7.  Оскари 2018: Победителите   - 20678 прочитания 8.  Убийството в Пловдив – фактите и въпросите от разследването  - 18 343 прочитания 9.  Патриарх Кирил: Историческата истина сме завоювали с кръвта си, господин президент  - 17 929 прочитания 10.  Путин за ядрен сблъсък: За какво ни е свят, ако в него я няма Русия  - 16 681 прочитания.", "date": "2018.03.11", "title": "Най-четеното в \"Дневник\": Срещата между Румен Радев и руския патриарх Кирил"}
{"url": "https://www.dnevnik.bg/photos/2018/03/11/3126216_fotogaleriia_sofiia_-_spomeni_ot_blizkoto_minalo/", "text": "Годините минават, градовете и хората се променят, а спомените са нишката, която свързва миналото и настоящето. За последните трийсетина години София се промени много - вече има поколение млади хора, което не помни сгради и места, смятани за емблематични през 80-те години на миналия век, например. \"Дневник\" направи кратко пътуване във времето - избрахме снимки от архива на \"Капитал\" (предимно от 90-те години), а след това фоторепортерите на сайта заснеха същите места в наши дни. В някои снимки има драстична разлика, а в други всичко си изглежда същото.  (горе) е построен през 1949 г., за да съхранява балсамираното тяло на комунистическия ръководител. На 17 юли 1990 г. по решение на правителството на Андрей Луканов тялото на Димитров е погребано. През 1999г. кабинетът на Иван Костов решава сградата да бъде разрушена. Сградата се оказа неочаквано здрава и усилията по събарянето отнеха седмица. Оттогава мястото стои празно, а жълтите павета пред него се превърнаха трайно в паркинг. В последния месец общината обяви, че смята да дари  , която да ги използва като пространство за изложби и съхранение на фонда си. За трансформациите на мавзолея -  .", "date": "2018.03.11", "title": "Фотогалерия: София - спомени от близкото минало"}
{"url": "https://www.dnevnik.bg/kultura/2018/03/10/3131297_otkus_ot_obichai_blijniia_si_na_erih_mariia_remark/", "text": "Ерих Мария Ремарк (1898–1970) е един от най-популярните немски автори, утвърден като майстор на антивоенната литература. Любим писател на читатели от близо 60 страни по света, където творбите му са издадени в милиони екземпляри. Неговите романи са пропити с горчивина, но и с човечност. Той успява с лекота да вплете в едно най-красивото и най-грозното в човешката душа. Сред хилядите отчаяни хора, пътуващи по калните пътища на Европа, са Щайнер и Керн. И двамата бягат, но няма къде да отидат. Не и през 1939 г. Не и когато си отведен под конвой до поредната граница, принуден да преминаваш от една държава в друга, да започваш всеки път отначало. И така, докато не се наложи да си тръгнеш и от там. Щайнер и Керн живеят от ден за ден, като продават връзки за обувки за по няколко пенита. Въпреки това двамата с изненада откриват, че са останали и хубави неща в този свят. За единия това е Париж, за другия - любовта... Сред безсърдечната жестокост и безжалостните закони все още има човечност и милосърдие. И несравнимо е щастието в това да се влюбиш, да оцелееш и да разкажеш историята си, за да не бъде забравена... превод Борис Любенов ГЛАВА ПЪРВА Керн трепна, събуди се в непрогледния мрак и се ослуша. Кaтo всички преследвани същества, и той се събуждаше изведнъж, готов дa бяга. Докато седеше на леглото с нaвeдeнo напред слабо тяло, той обмисляше как ще избяга, aкo стълбището е вече заето. Стаята беше на четвъртия етаж. Към двopa имаше прозорец без балкон или корниз, откъдето да стигне дo водосточните тръби. Бягството в тази поcoкa беше немислимо. Оставаше само eднa възможност: по кopидopa към тавана, а оттам по пoкpивa към съседната къща. Погледна светещия циферблат на часовника си. Минаваше пет. В стаята беше почти тъмно. Чаршафите на другите двe легла сивееха eдвa доловимо. Полякът спеше дo стената, хъркаше. Керн се смъкна предпазливо от леглото и пропълзя до вратата. В същия миг и спящият в средното легло се размърда и прошепна: – Какво има? Керн не отговори, долепил ухо дo вратата. Другият седна и почна дa се рови из вещите си, разхвърляни върху желязното легло. Светна джобно електрическо фенерче, в чийто несигурен блед кръг се мярна част от изтърканата кафява врата и фигурата на Керн с разчорлени кocи, измачкано бельо, по чорапи, с долепено дo ключалката ухо. – Кaквo имa, дa го вземат дяволите? – изсъска човекът от леглото. Керн се изправи. – Не зная. Чух някакъв шум, кoйтo ме събуди. – Някакъв шум ли? Какъв шум, глупако? – Чух нещо долу. Нещо кaтo гласове или стъпки. Другият стана и oтидe дo вратата. Беше в жълта риза, изпод която се пoдaвaxa два космати мускулести кpaкa. И той се ослуша, после запита: – Откoгa cи тyк? – От двa месеца. – Имало ли е пpoвepкa през това време? Керн поклати отрицателно глава. – Аха! Счуло ти се е. Когато cи заспал, и кихането понякога трещи кaтo гръмотевица. Той ocвeти лицето на Керн. – Taкa, тaкa! Нямаш и двaйceт! Бежанец ли cи? – Разбира се. – Йезус Кристус, цо ше стало... – промълви внезапно полякът в ъгъла. Мъжът по риза ocвeти последователно стаята. И насочи светлината към отсрещния ъгъл. От тъмнината се появи eднa разчорлена черна брада, голяма зинала уста и двe дълбоки, втренчено гледащи очи изпод гъсти вежди. – Не викaй Исуса Xpиcтa, поляко! – изръмжа мъжът с фенерчето. – Няма го вече. Умря кaтo доброволец пpи Сома. – Цо? – Ето! Ето пaк! – Керн изтича към леглото cи. – Качват се! Трябва дa избягаме през пoкpивa. Другият се завъртя кaтo пумпал. Чу се затваряне на вратата и шепнещи гласове. – По дяволите! Да вървим! Тичай, Полски! Полиция! Той сграбчи вещите от леглото cи и пoпитa Керн: – Знаеш ли пътя? – Да. По кopидopa вдясно и нагоре по стълбите зад умивалника. Мъжът по риза затвори безшумно вратата. – Матко Боска! – промълви полякът. – Млъквай! Не им казвай нищо. Мъжът зaтвopи вратата. И се втурна с Керн по чист кopидop. Тичаха тaкa безшумно, че можеха да чуят кaк кaпкитe на недобре затворената чешма се отцеждат в мивката. – Насам – прошепна Керн, cви в ъгъла и се сблъска с нещо. Политна, зърна униформа и се oпитa дa се върне. В същия миг някой го yдapи по ръката. – Мирно! Горе ръцете! – заповяда глас в тъмнината. Керн изпусна нещата cи на пoдa. Лявата му ръка изтръпна от yдapa в лакътя. Другарят му се огледа, сякаш готов да се хвърли по пocoкa на гласа в тъмнината. Но зърна внезапно дулото на револвер, насочено срещу гърдите му от втopи полицай. И вдигна бавно ръце. – Кръгом! – заповяда гласът. – До прозореца! И двамата се подчиниха. – Виж каквo има там – каза полицаят с револвера. Вторият полицай потърси падналите на пода дpexи. – Трийсет и пет шилинга... Eдна батерия... eднa лула... джобно ножче... гребен... и нищо дpyгo... – Никaкви книжа? – Две писма. – Паспорти? – Никакви. – Къде са пacпopтитe ви? – запита полицаят с револвера. – Нямам – каза Керн. – Разбира се! – Полицаят опря револвера си в ребрата на мъжа по риза. – Ами ти? Отделно ли трябва дa те разпитвам, кучи сине? – пoпитa той. – Кaквo значи \"кучи син\"? – запита бавно мъжът. Полицаите се спогледаха. Този, който беше без револвер, се изсмя. Другият облиза устни. – Я гледай – каза бавно той, – какъв изискан господин! Негово превъзходителство генерал Смрадлю! – Вдигна внезапно ръка и го yдapи по брадичката. – Горе ръцете! – изрева той на политащия мъж. Удареният го погледна. На Керн му се стори, че никога не е виждал такъв поглед. – На теб говоря, копеле – каза полицаят. – Ще кажеш ли най-после? Или иcкaш пaк дa ти разтърся мозъка? – Нямам паспорт – каза мъжът. – \"Нямам паспорт\" – пoвтopи подигравателно полицаят. – Господин кучият син няма паспорт, разбира се. Taкa си и мислех. Xaйдe, обличайте се! Бързо! Група полицаи дотичаха в кopидopa, разтваряйки широко вpaтитe. Eдин от тях, с нашивки на рамото, се приближи. – Кaквo хванахте? – Две птички, кoитo се готвеха дa хвръкнат през пoкpивa. Старшият ги погледна. Беше млад, с тясно, бледо лице и грижливо подстригани черни мустачки, кoитo миришеха на тоалетна вoдa. Керн я позна, одеколон 4711. Баща му беше собственик на фабрика за парфюми: затова познаваше тези неща. – Трябва дa ги пазим особено внимателно – каза старият. – Сложете им белезници. – Позволено ли е на виенската полиция дa бие при арестуване? – запита мъжът по риза. Старият вдигна глава. – Как ти е името? – Щайнер. Йозеф Щайнер. – Няма паспорт и ни заплаши – обясни полицаят с револвера. – Позволено е и много много повече, отколкото предполагаш – каза рязко старшият. – Заведете ги долу! Задържаните се облякоха, а полицаите извадиха белезници. – Хайде, пилета! Ето, сега изглеждате по-хубави. Прилягат ви, кaтo че са правени по мярка. Керн yceти дo киткитe cи студената стомана. За пръв път в живота му слагаха белезници. Стоманените гривни не му пречеха много пpи движение. Но му се стори, че стягат не само ръцете му.", "date": "2018.03.11", "title": "Откъс от \"Обичай ближния си\" на Ерих Мария Ремарк"}
{"url": "https://www.dnevnik.bg/skorost/2018/03/11/3143496_aston_martin_puska_marka_za_elektricheski_avtomobili/", "text": "Астон Мартин\" обяви на автосалона в Женева, че ще пусне своя марка, която ще предлага луксозни електрически автомобили. Тя ще носи името \"Лагонда\" и за момента се предвижда да включва лимузина, спортно купе и кросоувър. На салона беше показан прототип на лимузината, кръстен \"Лагонда Вижън Концепт\". От компанията посочват, че автомобилите ще се лишат от типичните за сегашните коли пропорции, защото електромобилите имат много по-малко и по-компактни части. Така например типичната предна част, в която се разполага моторът, в концептуалната лимузина е със скромни размери. За сметка на това мястото в салона е повече от щедро, като в прототипа има две кресла, които могат да се трансформират в удобни лежанки, и още две седалки с възможност за завъртане в посока обратна на движението. Ключова при дизайна обаче ще е аеродинамиката. Моделите под бранда \"Лагонда\" ще залагат и на сериозна автономност при придвижване, като плановете са лимузината да е на пазара през 2021 година.", "date": "2018.03.11", "title": "\"Астон Мартин\" пуска марка за електрически автомобили"}
{"url": "https://www.dnevnik.bg/sport/2018/03/11/3144441_ludogorec_ima_mnogo_rezervi_v_igrata_si_kaza_dimitur/", "text": "Треньорът на \"Лудогорец\" Димитър Димитров остана резервиран след  победата на своя отбор с 3:1 над \"Черно море\" . Шампионите надиграха варненци с попадения още преди почивката, но след това допуснаха доста грешки и направиха много пропуски. \"Може да се каже, че думата спокойствие характеризираше двубоя. Реализирахме три гола, второто полувреме можехме да вкараме и още, определено обаче имам претенции към качеството на играта и съдържанието. В играта ни в защитна фаза и без топка имаме много резерви\", каза Димитров. Той има претенции към всички за поведението им в отбрана. \"Нямахме компактност, каквато трябва да има отбор като \"Лудогорец\". Според треньора на \"Лудогорец\" във футбола има дни, в които на един отбор не му върви и изпуска много положения, но има и такива, когато по-лесно се вкарват положения. \"Отпуснахме се през второто полувреме. Когато това се получава и действаш лежерно, винаги могат да се допускат грешки. На това аз отдавам пропуските след почивката. Причините ще се анализират, но аз не искам да виждам нашия отбор така\", добави Димитров. След успеха \"Лудогорец\" има преднина от шест точки пред  ЦСКА , който тепърва ще изиграе мача си от 25-ия кръг срещу \"Пирин\".", "date": "2018.03.11", "title": "\"Лудогорец\" има много резерви в играта си, каза Димитър Димитров"}
{"url": "https://www.dnevnik.bg/sviat/2018/03/11/3144413_tjutjueniviat_patriarh_e_politik_-_kak_v_rusiia/", "text": "Страстите, които се разгоряха в България покрай изявлението на руския патриарх Кирил преди седмица, бяха коментирани и в либерални медии в Русия, където се казва, че безспорно той е и политическо лице, както и че думите на вицепремиера Валери Симеонов може да са проява на грубост, но с основание би могъл да ги каже и един руснак. Журналистът и историк Николай Сванидзе припомня пред Радио \"Ехото на Москва\", че в България бе изказана благодарност на народите от бившата Руска империя, воювали в имперската армия за освобождението доста преди да имат свои държави. \"В този смисъл разбирам българите и не разбирам нашия патриарх\", казва той. Според него след десетилетия пребиваване в съветския лагер в България има \"много сериозен комплекс за национална непълноценност\" и българите рязко реагират на всякакво поучаване за историята им, както го правят и руснаците. \"Затова всички руски политици - да не говорим за такъв голям руски политик, какъвто е патриархът - трябва да се държат много коректно при подобни изказвания, защото подобно поучаване води изключително към противоположния ефект.\" Сванидзе смята, че Валери Симеонов е проявил неоправдана грубост, \"но в същото време абсолютно неправилно се държа - и стратегически, и тактически - руският патриарх, така не бива да се държи никой, нито той, нито министърът на външните работи\". Приблизително същото коментира и Андрей Десницкий от Руската академия на науките. Пред телевизия \"Дождь\" той каза, че в България безусловно има много топло отношение към освобождаването на страната от щиковете на воините в руската армия от всякакъв произход. \"Но както е и навсякъде по Балканите, българите много емоционално се отнасят към това тази благодарност да не прераства в чувства на лично задължение и второстепенност. Затова реагират остро, когато някой продължава да им навира в лицето поговорката от съветско време \"Курица не птица, Болгария – не заграница\" и отиде да им говори: \"А вие, момчета, тук какво, забравихте кои сме ние и кои сте вие?\". Така не се прави на Балканите, както не бива да се прави и в Кавказ. Не знам защо е говорил така патриархът - ако е било подготвено от тези, които му пишат речите, всички трябва да бъдат уволнени. Навярно става дума за импровизация.\" Десницкий реагира и на неспиращите обвинения в Русия, че \"българите ни предадоха с членството в НАТО и воюваха срещу нас в двете световни войни\". Това не е вярно - България никога не е обявявала война на СССР и не е воювала срещу Съветския съюз, припомня той. Който в Русия иска да поддържа връзките с България, трябва да говори, че няма противоречие между това, от една страна, страната да е в Европа, член на ЕС и НАТО, от които получава много, а от друга, да се поддържат нормални отношения \"с братска Русия\", историческата памет и единството на православните народи. \"А речта на патриарха бе в остър дисонанс именно с едно такова отношение.\" Журналистът Антон Орех обръща внимание на друг момент от скандала - че в опит да бъде унизен патриарх Кирил е бил определен като бивш агент на КГБ, но в днешна Русия това не е компрометиращо обстоятелство, а едва ли не орден и бонус в биографията. \"На мястото на нашите архимандрити по-смело бих обявил на някоя Пасхална литургия своите агентурни имена. Президентът ни е чекист, защо останалите да се притесняват?\" По повод думите на Валери Симеонов, че патриархът е бил контрабандист на цигари за милиони долари журналистът казва, че това е много стара история и че през 90-те години никой не се е съмнявал, че тя е вярна. \"Просто сега внезапно бе напомнено за силата на репутацията. Вкарването на тютюневи изделия през олтара спря преди 20 години, КГБ го няма от почти 30 години, но паметта е жива.\" (Бел.ред. - историята с това как руската църква внася цигари за стотици милиони долари е описвана подробно. Преди 9 години около избора на Кирил за патриарх списание \"Форбс\" припомни, че тогава той е ръководел отдела за външни отношения, който през 1995-1996 г. е спечелил от този бизнес 75 милиона долара, но в годишния отчет са вписани само 2 милиона. През 2006 г. изданието \"Москоу нюз\" оцени личното богатство на Кирил на около 4 млрд. долара.) Антон Орех изтъква, че макар да има стотици свещеници в руската църква, вършещи съвестно работата си, лично той не би се доверил на всеки човек в расо. \"Не само заради КГБ и цигарите. А заради скъпите коли, разврата, извращенията с малолетни, луксозния живот, чревоугодието и пиянството. Защото доста след КГБ и цигарите в портфейла на партиарха се натрупаха скъпите му часовници, които бяха изтривани от снимките, и множество неща, които не приличат на атрибути на святост и аскетизъм. Така че работата не е в думите на този българин, а в това, че можеше да ги каже всеки един от нас.\"", "date": "2018.03.11", "title": "\"Тютюневият патриарх\" е високопоставен политик - как в Русия коментират скандала в България"}
{"url": "https://www.dnevnik.bg/tehnologii/2018/03/11/3142101_kak_da_izpratite_imeto_si_do_slunceto/", "text": "Искате ли името ви да е на най-горещия билет това лято, но без да пътувате? Американската космическа агенция НАСА предлага на хората по света да изпратят името си до... Слънцето. Това може да стане благодарение на историческата мисия Parker Solar Probe. Това лято космически апарат ще излети в посока Слънцето. Той ще премине през атмосферата на звездата, като ще е изправен пред брутални условия, които включват изключителни горещини и сериозна радиация. А на борда на космическия кораб ще има микрочип, в който ще са имената на всеки, пожелал да ги прати до НАСА. За да популяризира кампанията космическата агенция покани звездата от сериала \"Адвокатите на Бостън\" Уилям Шатнър, който в кратко видео обясни как точно сондата ще достигне до Слънцето. \"Сондата ще пътува до район, който човечеството никога не е изследвало преди. Мисията ще отговори на въпросите, чиито отговори учените търсят от няколко десетилетия\", заяви Томас Зурбухен от НАСА. Космическият кораб е с размерите на малка кола. Най-близката му среща със Слънцето ще е на около 6.5 млн. км от повърхността на звездата. Целта на сондата е да изследва как енергията и топлината се движат през слънчевата корона, както и да проучи какво ускорява слънчевите енергийни частици. Подобна мисия е революционна, тъй като процесите на Слънцето засягат всички планети от Слънчевата система. За да бъдат извършени всички тези изследвания, сондата ще бъде защитена от излъчваната от Слънцето топлина с 11.5-сантиметров карбонов щит, който ще трябва да издържа на температури, които достигат почти 1371 градуса по Целзий. Скоростта на космическия апарат ще е много висока, като при най-близкия му подход към Слънцето ще достига близо 700 хил. км/ч. От НАСА дават за пример, че с такава скорост разстоянието между Вашингтон и Токио може да бъде взето за по-малко от минута. \"Този невероятен космически кораб ще разкрие толкова много за нашата звезда и как тя работи, че не съм сигурен дали сме в състояние да разберем цялата информация\", заяви работещият по проекта Никола Фокс. Последният срок да изпратите името си до Слънцето е 27 април тази година. Всеки желаещ може да го добави на интернет страницата на мисията  тук. Миналата година НАСА направи подобна инициатива и за една от мисиите си до Марс, като  над 2 млн. души се включиха в нея.", "date": "2018.03.11", "title": "Да изпратиш името си до Слънцето"}
{"url": "https://www.dnevnik.bg/sport/2018/03/11/3144433_fenovete_na_uest_hem_nahluha_na_terena_protestiraiki/", "text": "В средата на седмицата \"Уест хем\"  обяви, че е на печалба за финансовата година , която приключи на 31 май 2017 г., и е намалил драстично дълговете след преместването на олимпийския стадион. Това обаче не се стори достатъчен аргумент за феновете, които бяха на път да прекратят домакинския мач с \"Бърнли\" в събота следобед. Тежкото поражение с 0:3 от виненочервените изглеждаше още по-тежко, след като протестите срещу собствениците Дейвид Съливан и Дейвид Голд преминаха в демонстрация, нахлуване на терена и дори опит за щурмуване на ложите, където стояха бизнесмените. Недоволството срещу Съливан и Голд се увеличи сериозно в последните месеци, а фенските организации планираха шествие преди срещата с \"Бърнли\", на което да изразят мнението си за собствениците. В крайна сметка след среща на изпълнителния директор Карън Брейди с 14-те фенски организации маршът беше отложен. Ситуацията обаче излезе от контрол през второто полувреме, когато десетки фенове нахлуха на терена. Стюардите не се справиха, а капитанът на \"чуковете\" Марк Нобъл повали един от запалянковците. След дълги пререкания в крайна сметка феновете се върнаха на трибуните. Реферът Лий Мейсън проведе консултации с мениджърите Дейвид Мойс и Шон Дайш дали да прекрати срещата, но тя продължи. Малко по-късно Ашли Барнс и Крис Ууд вкараха за \"Бърнли\", а демонстрациите на феновете продължиха с ругатни към Съливан и Голд. \"Вие унищожихте клуба ни\", пък бяха най-сдържаните реплики към двамата собственици. Част от феновете на централната трибуна на \"Лондон стейдиъм\" напуснаха местата си и дори опитаха да щурмуват ложите, където стояха двамата бизнесмени. А всичко това доведе до извеждането с охрана на Съливан и Голд. \"Разбирам някои фенове, които не са доволни, но това не е начин човек да изрази мнението си. Ние представяме нашия клуб на терена, а с това, което се случи, те ни пречат. Да, може би и аз бях прекалено емоционален, но мен също ме боли от това, което се случва\", каза Марк Нобъл след мача. Капитанът на \"чуковете\" обясни, че случилото се е повлияло на целия отбор, който не е успял да се събере до края на мача. След края на срещата стана ясно, че ситуацията е извън контрол, след като има проблеми и между фенските организации. Лидерът на Асоциацията на независимите фенове на \"Уест хем\" (WHUISA) Марк Уокър дори заяви, че се страхува за живота си, след като е получил заплахи. Други запалянковци пък се разграничиха от действията на хулиганите, нахлули на терена. Смята се, че част от тях са от създадената през 70-те години организация Inter City Firm. Осем мача преди края на сезона \"Уест хем\" е 16-и във Висшата лига с 30 точки. \"Чуковете\" са само на три от зоната на изпадащите.", "date": "2018.03.11", "title": "Феновете на \"Уест хем\" нахлуха на терена, протестирайки срещу собствениците"}
{"url": "https://www.dnevnik.bg/photos/2018/03/11/3144446_snimka_na_denia_ogromniia_boliviiski_flag/", "text": "Боливия разпъна небесносиньо знаме с дължина 196.5 километра, за да привлече вниманието към своята кампания за възстановяване на излаза си на Тихия океан, който изгубва от Чили пред 19 век. Около 17 000 военнослужещи и 4000 полицаи участваха в оформянето на най-дългото демонстрационно знаме.", "date": "2018.03.11", "title": "Снимка на деня: Огромният боливийски флаг"}
{"url": "https://www.dnevnik.bg/sport/2018/03/11/3144456_neshka_robeva_razkritikuva_rabotata_na_federaciiata_po/", "text": "Гимнастичките в националните отбори на България не се подбират, а се посочват, това каза  Нешка Робева . Славната треньорка разкритикува начина, по който работи българската федерация, и индиректно отново влезе в спор с Илиана Раева, с която от години са в обтегнати отношения. Треньорката обаче твърди, че не е желана в България и не ѝ се дава работи. \"Когато не те искат на определено място, в случая България, за съжаление... Мисля, че имам сили да работя и не съм спряла. Разбира се, има разочарование. Има неща, които са извън нас, каквото и да правим, нещата се подреждат така, както трябва да бъдат. На мен не ми е писано да бъда треньор в България на национално ниво\", каза Робева пред \"Нова телевизия\". Робева каза, че подборът на националните отбори е чрез посочване, а не избиране. Тя твърди, че \"победителите от национални първенства не се приемат с мотива, че не отговарят на международни стандарти\". \"Тук (в България) не е добре, защото няма и селекция. Имахме много голям спор за дете, което уж се беше класирало. Не е възможно на държавни първенства деца да побеждават, а после да биват отхвърлени. Защо дете, което минава всички етапи на една селекция, не се допуска? Така мачкаме сума деца\", добави Робева. Според Робева ансамбълът на Германия не е готов за Световната купа в София. Тя все още не знае дали ще бъде в \"Арена Армеец\" за състезанието. \"Мога да застана пред българската публика през септември на световното първенство, когато смятам, че ще са готови. Не съм отказвала да говоря за българския спорт и го правя чрез децата на \"Левски\". Участието на Робева в телевизионен ефир предизвика остра реакция от президента на Българската федерация по художествена гимнастика (БФХГ)  Илиана Раева . Тя използва профила си във \"Фейсбук\", за да отговори на бившата си треньорка. Раева добави, че в понеделник ще бъдат показани всички официални документи за начина, по който се прави селекцията на национални отбори. \"Недопустимо за треньор като Нешка по този недостоен начин да се опитва да нагнетява обстановката в българската художествена гимнастика дни преди най-важното ни състезание този месец - Световната купа в София. Недопустимо и твърде жалко, но разбираемо за треньор като Нешка, да си позволи по този грозен начин да манипулира общественото мнение без капка свян, че изопачаваш, както си искаш фактите\", написа Раева.", "date": "2018.03.11", "title": "Нешка Робева разкритикува федерацията: Мачкаме сума деца"}
{"url": "https://www.dnevnik.bg/sviat/2018/03/11/3144460_sledi_ot_nervnoparalitichnoto_veshtestvo_sa_otkriti_v/", "text": "Следователи са открили следи от нервнопаралитичното вещество, с което са били отровени  бившият руски агент Сергей Скрипал и дъщеря му , в ресторант, където двамата се хранили миналата неделя следобед, предаде БТА, цитирайки Би Би Си. Веществото било открито в италианския ресторант \"Дзици\" в град Салисбъри, Южна Англия. Доколкото е известно, други клиенти, които са били там по същото време, не са в опасност, се казва в информацията на Би Би Си, която не цитира източник, отбелязва ДПА. Бившият полковник от руското разузнаване, хвърлен в затвора през 2006 г. в Русия по обвинения, че е шпионирал за Великобритания, беше намерен в безсъзнание заедно с дъщеря си на пейка близо до търговски център в Салисбъри. Повече от 250 служители от британските антитерористични части участват в разследването на случая, каза вчера министърът на вътрешните работи Амбър Ръд след среща на кризисния комитет \"Кобра\".", "date": "2018.03.11", "title": "Следи от нервнопаралитичното вещество са открити в ресторант, където е ял отровеният руски агент"}
{"url": "https://www.dnevnik.bg/sviat/2018/03/11/3144462_magazinite_v_polsha_ostanaha_zatvoreni_v_nedelia/", "text": "Големите супермаркети и повечето малки магазини в Полша днес останаха затворени за пръв път заради влязъл в сила нов закон, предаде БТА, цитирайки \"Асошиейтед прес\".  Законът, предложен от профсъюзите с мотива, че хората трябва да почиват и да прекарват повече време със семействата си, бе приет от парламентарното мнозинство на прокатолическата партия \"Право и справедливост\". Ориентираните към бизнеса опозиционни партии заявяват, че ограничителната мярка е удар по свободата за търговия, и предупреждават, че десетки хиляди може да загубят работата си.  Като начало законът забранява търговията на дребно през две от неделите в месеца, като през 2019 г. забраната ще обхваща три недели, а през 2020 г. магазините ще остават затворени през всичките неделни дни. Предвиждат се седем изключения в навечерието на великденските и рождественските празници.", "date": "2018.03.11", "title": "Магазините в Полша останаха затворени в неделя заради нов закон"}
{"url": "https://www.dnevnik.bg/sport/2018/03/11/3144530_krasimir_anev_zavurshi_17-i_v_masoviia_start_v/", "text": "Българският биатлонист Красимир Анев завърши 17-и в масовия старт от Световната купа във финландския зимен център Контиолахти. Той се отчете с чиста стрелба, като беше единственият в състезанието без грешка на огневия рубеж. Слабото бягане на Анев обаче го остави на 1:16 минути зад победителя Юлиан Еберхард. За четвърти път от началото на сезона Анев влиза в първите 20 в старт от Световната купа. Той имаше две класирания в челните 10 в Руполдинг, където се представи силно в индивидуалния старт и щафетата. В спринта в  Контиолахти преди няколко дни Анев беше 13-и . В масовия старт носителят на Големия кристален глобус за последните шест години Мартен Фуркад остана втори. Той завърши с 6.9 секунди след Еберхард, въпреки че страда от гастроентерит и имаше проблеми. Третото място остана за Антон Шипулин, който изпревари в спринта Бенедикт Дол.", "date": "2018.03.11", "title": "Красимир Анев завърши 17-и в масовия старт в Контиолахти"}
{"url": "https://www.dnevnik.bg/politika/2018/03/11/3144532_dps_niama_da_vzeme_strana_v_okopnata_voina_mejdu/", "text": "Окопната война между президентство и правителство е факт, но ДПС няма да вземе страна в нея. Това обяви депутатът от движението Рамадан Аталай пред Канал 3 днес. Според Аталай и президентът Румен Радев, и премиерът Бойко Борисов трябва да оставят генералския подход в политика и да преминат към демократичен изказ, с който демократично да управляват държавата. То поиска и балансиран подход на политиците относно отношенията между България и Русия. Депутатът от ДПС каза, че сделката с ЧЕЗ е разклатила доверието в правителството и отново повтори тезата, че държавата не трябва да участва в нея.", "date": "2018.03.11", "title": "ДПС няма да вземе страна в окопната война между президентство и правителство"}
{"url": "https://www.dnevnik.bg/politika/2018/03/11/3144529_shefut_na_noviia_organ_sreshtu_korupciiata_se/", "text": "Избраният тази седмица за председател на новосъздадената Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев обяви, че вече има много сигнали за \"хора с пари\" като ги описа като \"хора, които се занимават с политика и магистрати\". Добави, че желанието му е \"да оправим съдебната система\". \"Имаме редица сигнали. Всеки, срещу който имаме сигнал, ще бъде разработен (...) Ще бъдат задържани хора, които ще покажем, че са взели пари да вършат нещо, което не им се следва. Това са хора, които се занимават с политика и магистрати. Искам да оправим съдебната система. Ако съдебната система се елиминира корупцията, тя ще изправи обществените отношения,\" каза Георгиев в интервю за Би Ти Ви и увери, че скоро ще има задържани за корупция. Ваньо Танов разговарял за Мишо Бирата служебно с \"непознато лице\" Той каза, че е омерзен от дискусията в Народното събрание при избора му заради приписваното му участие в разследването на изтеклия в медиите  разговор между премиера Бойко Борисов и вече покойния шеф на митниците Ваньо Танов,  в който се чува как премиерът иска да се прекрати проверка срещу бизнесмена Михаил Михов - Мишо Бирата. Георгиев поясни, че като прокурор не е разследвал този разговор, нито такъв му е докладван. Разследването, водено от него, било срещу 10 души, между които и Ваньо Танов, които били подслушвани. Проверката приключила със заключението, че няма връзки с корупционни схеми по високите етажи на властта. Сред десетките хиляди записи на разговори имало един, описан в документацията като \"разговор между Ваньо Танов и непознато лице - мъж, по служебна тема във връзка с лице, наречено Мишо Бирата\", разказа Георгиев и увери, че нито е слушал разговора, нито го е докладвал, което е щял да направи, ако \"непознатото лице\" било описано като премиера Борисов. \"Не се знае дали разговорът от медиите е същият. Никога не сме били свидетели на този разговор, друго дело има по този разговор, аз не съм скрил нищо\", увери шефът на новото антикорупционно звено. Няма депутатите да ми казват кого да предложа за екипа си Георгиев заяви, че сам ще прецени кого да покани за член на комисията и няма да търси мнението на депутатите. Едновременно с това допусна, че изборът му може и да не получи одобрението им и че не дава гаранции, че предложените ще бъдат избрани. Увери че ще предложи четирима утвърдени професионалисти - един с експертиза по отнемане на незаконно имущество, един специалист по конфликта на интереси, един - по публичния регистър и един по проверки на агентите. От думите му се разбра, че той по-скоро няма да предложи за звеното конкурента си за поста  Николай Николов,  издигнат от БСП, който досега беше председател на комисията за предотвратяване на конфликта на интереси. На изслушването преди избора Георгиев беше питан дали би включил в екипа си Николов, ако бъде избран, и отговори, че ще си помисли. В днешното интервю допълни, че Николов може и да е професионалист, но не е единственият професионалист.", "date": "2018.03.11", "title": "Шефът на новия орган срещу корупцията се захваща с магистратите"}
{"url": "https://www.dnevnik.bg/sviat/2018/03/11/3144542_chasten_turski_samolet_s_edinadeset_dushi_na_borda_se/", "text": "Частен турски самолет с единадесет души на борда се разби в Иран. Самолетът е пътувал от Шарджа в Обединените арабски емирства до Истанбул в неделя, съобщи Ройтерс, цитирайки говорител на гражданската авиация.", "date": "2018.03.11", "title": "Частен турски самолет с единадесет души на борда се разби в Иран"}
{"url": "https://www.dnevnik.bg/sport/2018/03/11/3144545_etur_shokira_levski_i_si_trugna_s_tochka_ot_gerena/", "text": "Левски\" пропусна златен шанс да победи опашкаря в Първа лига \"Етър\" и завърши само 1:1 на своя \"Георги Аспарухов\". Сините получиха дузпа в 93-ата минута, но новото попълнение Филипе Нашименто изпусна от 11-те метра, с което провали отбора си. Гостите от Велико Търново поведоха в 62-ата минута чрез Велко Батрович, а десет по-късно резервата на \"Левски\" Серджиу Буш донесе точката на своите. Столичани остават трети в класирането с 50 точки след 25 мача. \"Левски\" изостава с 10 точки зад ЦСКА и има аванс от шест пред \"Берое\". \"Етър\" е 12-и с 21 точки. В пореден мач \"Левски\" започна с променен състав, като от първата минута на върха на атаката стартира Ривалдиньо. Той беше подкрепян от Кабрал, Паулиньо и Нашименто. Изненадващо на пейката останаха Обертан и Роман Прохазка. \"Етър\" от своя страна игра много компактно и затваряше всички празни пространства пред собствената си врата. В началните минути сините имаха два добри шанса, които се откриха пред Кабрал и Паулиньо. Първо холандецът не успя да отправи хубав изстрел, а след това Паулиньо намери сънародника си, но Христо Иванов спаси. Половин час след началото на двубоя \"Етър\" отговори и беше много близо до това да открие на \"Герена\". Иван Стоянов центрира остро в наказателното поле, Бадара стреля и уцели гредата. Вратарят на \"Левски\" Николай Кръстев подцеин ситуацията, мислейки че топката лети високо. Делио Роси се активизира на почивката и веднага пусна на терена Роман Прохазка вместо Кабрал, а малко по-късно влезе и Серджиу Буш на мястото на Ривалдиньо. Словашкият халф бързо можеше да се разпише, но негов изстрел в 52-ата минута беше избит. Вместо това \"Етър\" нанесе своя удар и изненадващо откри в 62-ата минута. При едно наглед безобидно центриране Николай Кръстев не се намеси добре и изпусна топката, а стоящият наблизо Велко Братович без проблем я прати в мрежата – 0:1. Голът стресна \"Левски\" и затова на терена влезе Габриел Оберта. Сините се активизираха и изнесоха играта напред, но в същото време оставяха и доста пространства пред своята врата. В 72-ата минута атака, започната от Прохазка доведе до изравнителен гол за сините. Паулиньо нахлу отдясно, подаде към Буш, а той с хубаво завъртане елиминира Пламен Гълъбов и промуши топката във вратата. До края на срещата се игра изцяло пред вратата на Христо Иванов, а \"Левски\" имаше три или четири добри възможности да вкара, но стигна само до разбърквания. Все пак в третата минута на добавеното време сините получиха дузпа, след като Паулиньо нахлу в наказателното поле и беше повален от Георги Пашов, който направи необмислен шпагат. Филипе Нашименто застана зад топката, но стреля много несериозно, решавайки да показва техника и дори не уцели вратата.", "date": "2018.03.11", "title": "Пропусната дузпа в 93-ата минута донесе точка на \"Етър\" срещу \"Левски\""}
{"url": "https://www.dnevnik.bg/video/2018/03/11/3144541_video_treilurut_za_novata_glava_ot_istoriiata_na/", "text": "\"Това не е трейлър за филм. Това не е трейлър за телевизионен сериал. Надяваме се, че това е трейлър за нова глава от историята на човечеството.\" Това заяви Джонатан Нолън, който направи видео клип за изстрелването на ракетата Falcon Heavy. В него за пръв път се виждат кадри от подготовката, както и от момента, в който се разби първата степен на централната част на най-мощната ракета, с която в момента разполага човечеството. Нолън е брат на известния кино режисьор Кристофър Нолън. Джонатан е създател на сериала Westworld и сценарист на филма \"Интерстелар\". Илон Мъск, създател на компанията SpaceX, коментира защо се е заел с този проект и защо е нарекъл Starman манекена, седнал в личния му електромобил, който бе изстрелян с ракетата. Отговорът на второто е известен - заради едноименната песен на Дейвид Боуи. Неговият хит \"Има ли живот на Марс\" звучеше при старта на Falcon Heavy и е използван и в новото видео. За причината да направи ракетата, Мъск отговаря в \"Туитър\": \"Животът не може да се състои само от разрешаване на печални проблеми. Трябва да има неща, които те вдъхновяват, заради които сутрин се събуждаш с радост и усещаш, че си част от човечеството. Затова го направихме. Направихме го за вас\". Клипът бе демонстриран на форума SXSW (Юг-Югозапад) в Остин, щата Тексас - един от най-големите фестивали за независимо кино, музика, интерактивни платформи и идеи в света. Джонатан Нолан разказа, че като дете много се вълнувал от космоса и полетите за изучаване на Вселената, но след това вълнението изчезнало някъде. Миналата година си писах с един приятел как да бъдат вдъхновени хората отново да започнат да мечтаят за космоса, продължава Нолан. Двамата полу на шега стигнали до извода, че е нужна една червена спортна кола и песен на Дейвид Боуи. \"Този приятел беше Илон Мъск.\"", "date": "2018.03.11", "title": "Видео: Трейлърът за новата глава от историята на човечеството"}
{"url": "https://www.dnevnik.bg/sviat/2018/03/11/3144561_rusiia_mojeshe_da_svali_putnicheski_samolet_predi/", "text": "Русия е била близо до това да свали пътнически самолет точно преди откриването на зимната олимпиада в Сочи през 2014 г., разкри президентът Владимир Путин. Това стана във втори руски пълнометражен биографичен филм за него, излъчен в рамките на една седмица. Следващата неделя са президентските избори, на които той несъмнено ще получи нов мандат и ще може да управлява до 2024 г. Случаят е известен и отклоняването на Boeing 737-700 на турската авиокомпания Pegasus Airlines над Черно море бе следено от медиите с тревога. Той се върна към курса си от Харков до Истанбул и след кацането се разбра, че става дума за пианска свада, прераснала в сбиване. Но във филма \"Путин\" както президентът, така и ръководителят на Федералната служба за сигурност Александър Бортников казват, че е била вдигната бойната авиация на Русия, защото се предполагало, че на борда на самолета със 110 души има терорист. \"Имаше прием преди откриването на олимпиадата заедно с представители на Международния олимпийски комитет. Седнахме в автобуса и поехме към стадиона. Някъде по средата адютантът ми предаде телефон, на който беше офицер от щаба за сигурност на игрите\", разказа Путин във филма. Той му предал, че е \"превзет самолет, който би трябвало да лети от Украйна до Истанбул, но завзелите го искат да кацнат в Сочи\". Бортников допълва, че бойната авиация е била вдигната във въздуха, \"за да контролираме полета на самолета, ставаше дума за броени минути\". \"Попитах ги какво предлагат и отговорът бе очакваният - в съответствие с плана за действия при подобно развитие на ситуацията. Да се свали\", казва Путин. След което допълва, че издал заповед \"да се действа в съответствие с плана\". Някъде 5-7 минути по-късно същият офицер позвънил да каже, че става дума за \"пиянско сбиване\".", "date": "2018.03.11", "title": "Русия можеше да свали пътнически самолет преди олимпиадата в Сочи, разкри Путин"}
{"url": "https://www.dnevnik.bg/photos/2018/03/11/3144250_fotogaleriia_svetovnite_snimki_za_10-11_mart/", "text": "Кадър от изложението за татуировки в Париж, Франция.", "date": "2018.03.11", "title": "Фотогалерия: Световните снимки за 10-11 март"}
{"url": "https://www.dnevnik.bg/sport/2018/03/11/3144586_sebastien_ojie_specheli_ubeditelno_rali_meksiko/", "text": "Световният шампион Себастиен Ожие постигна втора победа за сезона, след като триумфира в рали \"Мексико\". След успеха си в  Монте Карло в края на януари , французинът надделя убедително над конкуренцията и в първата надпревара извън Европа, трети кръг от Световния рали шампионат (WRC). Пилотът на \"М-Спорт Форд\" изпревари с 1:13 минути Дани Сордо с \"Хюндай\", а трети се нареди Крис Мийк от \"Ситроен\". Изоставането на северноирландеца беше 1:29 миути. \"Невероятно чувство за мен, защото много обичам това рали. В Мексико се състезавах за първи път, а сега го печеля за четвърти път\", каза Ожие след финала. Световният шампион спечели пет етапни победи, като ключови се оказаха четирите поредни етапа в събота, които го изкачиха от пето място лидерската позиция. Ожие имаше най-малко технически проблеми в сравнение с останалите пилоти. Последният пауър етап беше спечелен от От Танак, който се фокусира върху него, за да вземе допълнителните пет точки. Естонецът финишира 14-и в рали \"Мексико\" и поставен пред угрозата да не вземе никакви точки, хвърли всичко в пауър етапа. Той дори получи наказание, защото стартира последен, опитвайки да използва разчистеното трасе. Рискът на Танак сработи и той измина отсечката с четири десети по-бързо от Ожие и с 1.3 секунди по-бързо от съотборника си Яри-Мати Латвала. Ньовил остана четвърти в етапа, а последната допълнителна точка спечели Андреас Микелсен. След три кръга от сезона Ожие е лидер, като си върна първата позиция. Той има 60 точки, а вторият  Тиери Ньовил  е с 51. Андреас Микелсен с втората кола на \"Хюндай\" е трети с 34 пред Мийк с 32. Пилотите на \"Тойота\" Латвала и Танак са пети и шести с 30 и 26 точки. Рали \"Мексико\" беше завръщане и за деветкратния световен шампион  Себастиен Льоб . Той водеше до събота следобед, но спукана гума го свали до петото място. Пилотът на \"Ситроен\" финишира на тази позиция в крайното подреждане. \"Забавлявах се и наистина тези коли от новата генерация много ми харесват. Имах добро усещане в състезанието и чакам следващия старт\", каза Льоб. Следващият старт за сезона е рали \"Корсика\" между 5 и 8 април. Асфалтовата надпревара е една от най-интересните в календара, а Льоб ще кара и в нея.", "date": "2018.03.11", "title": "Себастиен Ожие спечели убедително рали \"Мексико\""}
{"url": "https://www.dnevnik.bg/detski_dnevnik/2018/02/24/3127136_umno_bebe/", "text": "Умно бебе. Пътеводител за ранното детско развитие\" на издателство \"Сиела\" съдържа полезна информация за всичко, свързано с бременността и все по-популярната \"пренатална стимулация\" – опитите за комуникация и стимулация на бебето още в утробата чрез говорене, музика, диета и начин на живот. Авторката Ива Александрова подробно описва умственото и двигателно развитие на бебето през първата година – с календар по месеци за това какво може да се очаква като промяна в развитието на детето в този период и какви биха били причините за забавяне на развитието при такива. Практическите съвети, свързани със симулирането на умственото развитие през втората и третата година на живота чрез игри, са подкрепени с резултати от научни изследвания. Ива Александрова опровергава някои широко разпространени практики като гледането на телевизия или записването на детето на различни езикови курсове на най-ранна възраст, като дава примери от собствената си практика за изоставащи в развитието си деца – жертви на болните амбиции на родителите си или пък на тяхната незапознатост. Ива, както я познават повечето родители, е бакалавър и магистър логопед от Софийския университет \"Св. Климент Охридски\". Специализира в областта на ранното детско развитие и има интереси в областта на ранното въздействие при комуникативни нарушения. Автор е на десетки публикации, свързани с нарушенията на развитието, и лектор на форуми за семейството, увереното родителство и ранното детско развитие. ", "date": "2018.03.11", "title": "Отговорите на много родителски въпроси са в \"Умно бебе. Пътеводител за ранното детско развитие\""}
{"url": "https://www.dnevnik.bg/sviat/2018/03/11/3144570_rusiia_pokaza_video_za_koeto_tvurdi_che_e_test_na/", "text": "Руското министерство на отбраната разпространи видео, за което твърди, че е документирало успешно изтрелване на едно от оръжията \"без аналог в света\", представени по време на обръщението на президента Владимир Путин пред двете камари на парламента. Става дума за изтребител МиГ-31, който според съобщението пуска хиперзвукова ракета \"Кинжал\", поразяваща сухоземни и морски цели. Самолетът е излетял от Южния военен окръг и оръжието е поразило мишената, разположена на военен полигон. На 1 март Путин заяви, че \"Кинжал\" се движи със скорост 10 пъти тази на звука и има обхват от 2000 км. В последвали коментари руски анализатори по въпросите на отбраната обясниха, че разработките на такива ракети се водят още от появата на нацистката \"Фау-2\" от 1942 г. и до днес не са преодолени няколко принципни проблема. Защо до днес никоя държава не е използвала в бойна обстановка хиперзвукова крилата ракета, пита Марк Солонин. Той започва отговора още с определението \"хиперзвуков\" и посочва, че в самата Русия няма стандарт какво е това. Солонин предлага и своя формулировка: аеродинамичен летателен апарат с въздушно-реактивен двигател. Това означава, че става дума за тяло, което през по-голямата част от полета се движи под въздействието на аеродинамична подена сила и маневрира с аеродинамични насочващи части, като използва атмосферен въздух за основен окислител в двигателя. Така ракетата може да лети доста по-далеч и да е значително по-маневрена от балистична ракета със същата стартова маса. След което Солонин изброява и проблемите. Първият - и основен - е нагряването на корпуса на места до пределно допустими за съответния материал стойности. Вторият е с атмосферния двигател, който много трудно работи при скорости от 10 Мах. Третият е, че крилата хиперзвукова ракета може и да е трудно да бъде догонена и свалена, но лесно се открива, защото огненото кълбо, което представлява, я демаскира във всички честоти на съвременните системи за ранно предупреждение. Не на последно място е и въпросът как изобщо подобно нещо, обвито в кълбо от нажежен йонизиран въздух, изобщо \"вижда\" и \"чува\" нещо, за да открие и порази подвижна цел. Авторът напомня, че американците, които и до днес държат рекорда от 1959 г. да скорост от 6.7 Мах, трудно напредват в програмата си за хиперзвуково оръжие. За 7 години най-добрият резултат е с максимална продължителност на полет с работещ двигател от едва 6 минути. Според Солонин военните са подвели главнокомандващия Путин за системата \"Кинжал\". Това е зенитно-ракетен комплекс с морско базиране, приет на въоръжение през 1989 г. и известен като ГРАУ 3К95 или SA-N-9 по класификацията на НАТО, а не някаква нова противокорабна ракета, смята анализаторът. (публично достъпни данни показват, че тази ракета, която е \"морски\" вариант на системата \"Тор\", достига максимална скорост от около 2900 км/ч - бел.ред.) Той допълва, че използваният в демонстрацията МиГ-31, който Путин описа като \"високоскоростен самолет.носител с уникално летателно-технически характеристики\" е приет на въоръжение през 1981 г. Окачената под него ракета прилича много повече на част от балистичната \"Искандер\", която е с наземно базиране. \"Нищо подобно на хиперзвукова ракета няма. Може ли \"Искандер\" да полази кораб на противника? Защо не. Може ли американска корабна система Aegis да свали такава ракета? Защо не - нали за това е създадена\", пише Солонин. Затова Павел Фелгенгауер изказва пред \"Новая газета\" хипотеза, че \"Кинжал\", за който говори Путин, е предназначен преди всичко за стационарни цели като румънската база Девеселу, където е част от американския противоракетен щит. Съвършено непонятно е защо оръжие, което - макар и с вариант за ядрена бойна глава - не е стратегическо по обхват, е монтирано на носител като МиГ-31, чието основно предназначение е да е прехващач на въздушни целини, а не за атакуване на кораби. Фелгенгауер също смята, че \"Кинжал\" не е способна самостоятелно да \"види\" отдалечена движеща се цел и да я порази. Базата в Девеселу, за сметка на това, е фиксирана цел, координатите ѝ са заложени в бордовия компютър още преди излитането, а МиГ-31 е взет просто заради скоростта. Когато и в Полша бъде разгърната за бойно дежурство противоракетната система SM-3 Aegis Ashore, и там ще се появи \"Кинжал\", допълва той.", "date": "2018.03.11", "title": "Русия показа видео, за което твърди, че е тест на хиперзвуков \"Кинжал\""}
