{"url": "https://www.dnevnik.bg/sport/2019/11/04/3987068_tehnologiia_na_haosa_i_oburkvaneto_nakude_shte_poemat/", "text": "Спорни моменти, неяснота, забавяне на играта и повече от същото... Единадесетият кръг във Висшата лига донесе и нови премеждия за системата за видеоповторения (VAR). За пореден път технологията събра погледите, като последваха мнения дали използването й в Англия води до повече въпросителни, отколкото да предлага решения за \"ясни и очевидни грешки\". През уикенда системата имаше главна роля в мачовете \"Астън вила\" - \"Ливърпул\" и \"Евертън\" - \"Тотнъм\", като те породиха предимно вълна реакции за преосмисляне на начина, по който работи технологията. В мача на \"Ливърпул\" нападателят Роберто Фирмино вкара топката във вратата в момент, в който отборът му изоставаше в резултата, но видеоповторението показа, че бразилецът е бил зад защитата с... предмишницата. Това принуди съдията да отмени гола заради засада и вероятно много хора са останали в размисли след отсъждането.      В другия мач Хьон Мин Сон от \"Тотнъм\" фаулира напредващия Андре Гомеш. При сблъсъка със земята португалецът счупи крака си, като Сон беше изгонен заради тежката контузия, която реферът видя, повлия се от инцидента и отмени първоначалното си решение за жълт картон на южнокорееца. \"Технологията е предназначена да помага на съдиите, а не да създава повече объркване\", заяви мениджърът на \"Тотнъм\" Маурисио Почетино, който остана недоволен от изгонването на Сон и забавянето на играта заради разглеждане на игра с ръка на Деле Али в наказателното поле. От своя страна бившият съдия Майк Холси вярва, че прилагането на системата трябва бъде променено, като се последва примера на другите големи европейски първенства. \"В сегашния си формат системата не работи. Всеки е объркан по начина, по който се прилага във Висшата лига. Ако погледнем другите първенства в света и Европа, ще видим, че те следват протокола на Международния борд на футболните асоциации, а ние не го правим\", казва Холси. Той допълни, че е необходимо единствено главните съди да имат финалната дума, като получат възможност да преразгледат ситуацията на монитор на стадиона. В момента решението на реферите във Висшата лига се основава на базата на информацията от видеоасистентите.      Мениджърът на \"Челси\" Франк Лампард подкрепи мнението на Холси. В мача на сините срещу \"Уотфорд\" също беше използвана технологията, след което беше отсъдена дузпа в полза на \"стършелите\" в края. \"Знам, че ситуациите са спорни, но един съдия може да смята, че има дузпа, а друг - не и се намираме в опасно положение. Скоро ще започнем да хвърляме монета всяка седмица, за да видим какви решения да приложим\", заяви Лампард. Действително технологията създава все повече хаос във Висшата лига, като  грешките се увеличават.  Необходими са бързи мерки в движение, като  ръководството на лигата вече се заело да преразгледа начина, по който се използват видеоповторенията.", "date": "2019.11.04", "title": "Технология на хаоса и объркването: накъде ще поемат видеоповторенията в Англия"}
{"url": "https://www.dnevnik.bg/photos/2019/11/04/3986938_fotogaleriia_svetovnite_snimki_na_denia_-_4_noemvri/", "text": "Унгарката Тимеа Бабош и французойката Кристина Младенович позират за снимка след победата им на финалът за двойки в тенис турнира WTA, Китай.", "date": "2019.11.04", "title": "Фотогалерия: Световните снимки на деня - 4 ноември 2019 г."}
{"url": "https://www.dnevnik.bg/bulgaria/2019/11/04/3987071_produljavame_da_pravim_neshtata_po_nashiia_nachin/", "text": "Днес започва едно ново приключение за мен и за нашия екип. В него аз и вие продължаваме да правим всичко по нашия начин\", обяви шоуменът и  лидер на партията \"Няма такава държава\" Слави Трифонов  в първото издание на \"Вечерното шоу на Слави Трифонов\"  в новата си телевизия \"7/8 TV\" . Негов гост беше Иво Сиромахов, а в ефира шоуменът изпълни обещанието си и започна да раздава чрез томбола подаръците, които е получил през годините в предишното си предаване по Би Ти Ви. \"\"Шоуто на Слави\" не беше само мое и на моя екип, но и ваше\", каза той. Трифонов и Сиромахов неведнъж се пошегуваха с местоположението на студиото на новата телевизия - квартал \"Левски Г\", а предаването завърши с тегленето на печелившия на мерцедеса, с който са превозвани гостите на \"Шоуто на Слави\". Два часа и половина по-рано неуспелият кмет за София, подкрепен от БСП, Мая Манолова беше първият гост на \"7/8 TV\" в \"Студио Хъ\", обявено в програмата като \"коментарно-публицистично предаване\". Негов водещ е Тошко Йорданов - сценарист на \"Шоуто на Слави\" и заместник-председател на   партията на шоумена \"Няма такава държава\". Йорданов откри предаването, поставяйки въпроса за манипулациите по време на изборите и предимствата на електронното гласуване, показвайки \"сгрешени\" бюлетини и \"зачекнати гласове\" в протоколи. Той покани първия си гост Мая Манолова, която също носеше протоколи, за които твърдеше, че са били манипулирани. \"Когато правихме референдум, беше същата простотия\", коментира Йорданов. Манолова каза, че властта купува гласове \"безсрамно и безнаказано\", а Йорданов изтъкна, че купуването на гласове \"не е отсега\" и припомни на бившия омбудсман времето, в което тя беше депутат от БСП. \"Просто сега си от другата страна на палачинката\", подчерта той. Манолова отговори, че криминализирането на купуването на гласове е нейно предложение. \"Аз загубих тези избори, но гражданите ги спечелиха\", заяви бившият омбудсман. Тя завърши участието си с думите, че ще продължи да се бори за промяната на \"този модел на управление, но от граждански позиции\". Други гости в \"Студио Хъ\" бяха журналистът Валери Найденов (който е сред създателите на \"24 часа\" и негов главен редактор), който говори за предимствата на мажоритарната избирателна система, и социологът Кънчо Стойчев, който заяви, че няма смисъл да се говори дали гласуването трябва да е мажоритарно, или миноритарно, когато то е нечестно. Относно купуването на гласове той коментира, че вече \"се купуват цели структури\". \"Вече не пазаруваме гласове в бакалници, а в супермаркети\", допълни той. Специален гост в първото издание на \"Вечерта на актьорите\" беше Криско, а на \"Шоуто на сценаристите\" - Милко Калайджиев, който шеговито предложи да стане партиен кандидат на \"Няма такава държава\".", "date": "2019.11.04", "title": "Продължаваме да правим нещата по нашия начин, заяви Трифонов в началото на \"7/8TV\""}
{"url": "https://www.dnevnik.bg/sport/2019/11/04/3987092_pritesneni_ot_predizborniia_restart_za_stadiona_fenove/", "text": "Недоволни от липсата на развитие около обявеното подновяване на строителните дейности на стадион \"Христо Ботев\", организираните привърженици на \"Ботев\" (Пловдив) свикват среща. Те призоваха всички желаещи запалянковци на отбора да се явят пред стадиона в неделя в 11.00 часа. От изявлението им се усеща притеснение, че  шумното обявяване на \"рестарт\" на изграждането на съоръжението  в края на август може да е било само предизборен ход. Тогава на събитието присъстваха министър-председателят Бойко Борисов, министърът на финансите Владислав Горанов, министърът на спорта Красен Кралев, кандидатът на ГЕРБ за кмет на Пловдив Здравко Димитров, който вече е избран, и др. \"Представителите на политическия елит бяха особено весели и засмени, гордо изправени пред събралите се хора, осъзнаващи перфектната предизборна кампания, която си правят, поредното прерязване на лентичка на обект, без да е ясно кога и как ще бъде завършен. Трупащи дивиденти на гърба на хилядите жълто-черни привърженици и тяхното най-скъпо място - ст. \"Христо Ботев\". Време е за равносметка\", пишат привържениците.      Те отчитат, че повече от два месеца по-късно \"строителни дейности по стадиона се изразяват в малцина работници, които се броят на пръстите на една ръка, два крана, които не са помръднали от момента на поставянето им и... и това е\". \"След равносметката е време за действия\", продължават те. \"Каним и всички гореизброени (присъствалите на предното събитие), вярваме, че след така важните им избори вече имат свободно време, за да дойдат и да видят какво по-точно откриха\", добавят запалянковците. Собственикът на \"Ботев\"  Георги Самуилов, който е собственик на \"Инса ойл\" , заяви в края на август, че изпълнява обещанието си да продължи строежа на \"Христо Ботев\". \"Това е исторически ден, който всички ще запомним. \"Ботев\" ще изгради този стадион, той ще получи четвърта категория от УЕФА. Това означава, че държавата подпомага тези проекти\", каза той, без да посочва подробности.", "date": "2019.11.04", "title": "Притеснени от предизборния \"рестарт\" за стадиона, фенове на \"Ботев\" свикват среща"}
{"url": "https://www.dnevnik.bg/sport/2019/11/04/3986590_fotogaleriia_shampionskiiat_praznik_za_titla_6_na/", "text": "Люис Хамилтън е световен шампион във Формула 1 за шести път в своята кариера, след като спечели титлата два кръга преди края на сезона. Британецът завърши втори в   зад своя съотборник в \"Мерцедес\" Валтери Ботас.", "date": "2019.11.04", "title": "Фотогалерия: Шампионският празник за титла №6 на Люис Хамилтън"}
{"url": "https://www.dnevnik.bg/sviat/2019/11/04/3986591_zamursiavaneto_na_vuzduha_v_delhi_e_dostignalo/", "text": "Замърсяването на въздуха в Делхи достигна \"нетърпими равнища\", каза главният министър на индийската столица Арвинд Кеджривал, цитиран от Би Би Си. В много райони от града качеството на въздуха се влоши вчера до опасни нива с риск да причини дихателни заболявания.  Властите в Делхи призоваха хората да си останат по домовете, да не отварят прозорците и да носят предпазни маски. Училищата останаха затворени, над 30 полета бяха отклонени, а строителните дейности спрени на фона на гъстия смог, обгърнал индийската столица. Нивото във въздуха на опасните т.нар. фини прахови частици е далеч над допустимите норми и превишава около седем пъти това в китайската столица Пекин. Служител на индийското министерство на здравеопазването каза, че в някои случаи замърсяването просто е по-голямо от максималното, което могат да отчетат измервателните станции В петък в училищата в Делхи бяха раздадени пет милиона предпазни маски. Тогава местните власти обявиха извънредна ситуацията със замърсяването на въздуха в града, който бе наречен от собствения си главен министър  \"газова камера\" , припомня Би Би Си. По данни на Световната здравна организация една трета от смъртните случаи в резултат на удар, рак на белите дробове и сърдечни болести се дължат на мръсен въздух. Вчера младежи излязоха на протест в Делхи и поискаха да бъдат предприети мерки. Главният министър на индийската столица призова централното правителство да предостави помощ и да се заеме с проблема със замърсяването на въздуха.       Малко вероятно е обаче тези негови изявления да се понравят на властите, коментира регионалният редактор на Би Би Си за Южна Азия Джил Макгивъринг. Тя отбеляза, че индийските политици си прехвърлят взаимно вината за замърсяването. Докато демонстранти поискаха мерки за борба с проблема в дългосрочен план, някои членове на правителството предизвикаха полемика в социалните мрежи с лекомислени съвети към хората как да останат здрави.  Така например министърът на здравеопазването и семейното благосъстояние Харш Вардхан призова местните жители да ядат моркови, за да не получат \"нощна слепота\", и да се предпазят от \"други свързани със замърсяването вреди за здравето\". Министърът на околната среда Пракаш Джавадекар пък посъветва хората \"да започват деня си с музика\", добавяйки линк към \"блестяща тематична композиция\".  Основен фактор за силното замърсяване в Делхи по това време на годината е горенето на стърнища от земеделци в съседни индийски щати, отбелязва Би Би Си. Това създава смъртоносен коктейл от фини прахови частици, въглероден диоксид, нитрогенен диоксид и серен диоксид. Ситуацията се влоши още повече от фойерверките, изстреляни по време на големия хиндуистки празник Дивали преди седмица. За смога допринасят също автомобилните газове, промишлеността и строителството. Индийците се надяват, че очакваният по-късно тази седмица дъжд ще отмие замърсителите. До четвъртък обаче няма да вали. /БТА", "date": "2019.11.04", "title": "Замърсяването на въздуха в Делхи е достигнало \"нетърпими равнища\""}
{"url": "https://www.dnevnik.bg/politika/2019/11/04/3986574_rezultatut_ne_podkrepiam_nikogo_po-visok_ot_razlikata/", "text": "В София, Шумен и в Ловеч процентът на избралите \"Не подкрепям никого\" е по-голям от разликата между претендентите, явили се на балотажа за кмет на двата областни града. В Перник избралите третата опция в бюлетината са почти колкото хората, благодарение на чиито гласове първите печелят кметски мандат. Това показват данните при напълно обработени протоколи от секционните избирателни комисии. В София с \"Не подкрепям никого\" са гласували 4.89% от гласоподаватели, или 20 493 души, а разликата между Йорданка Фандъкова (49.98%, или 209 542 гласа) и Мая Манолова (45.13%, или 189 176 гласа) е почти същата - 4.85 процентни пункта, или 20 366 души. В Шумен разликата между спечелилия нов мандат Любомир Христов от ГЕРБ (48.57%, или 12 538 гласа) и опонента му Венцислав Венков от БСП (48.27%, или 12 461 гласа) е 0.30 процентни пункта, или 77 гласа, а третата опция в бюлетината - да не подкрепят никого, са избрали 3.15% от гласувалите, или 814 души. В Ловеч Корнелия Маринова от ГЕРБ (48.45%, или 8395 гласа) печели изборите с 2%, или 347 гласа, преднина пред Радина Банкова от БСП (46.85%, или 8048 гласа), а с \"Не подкрепям никого\" са гласували 5.10%, или 883 души. В Перник разликата между избрания кмет Станислав Владимиров от БСП (50.27%, или 18 652 гласа) и Вяра Церовска от ГЕРБ (47.68%, или 17 694 гласа) е 2.59%, или 958 гласа, а с \"Не подкрепям никого\" са гласували 2.05%, или 761 души. В останалите областни градове броят на гласувалите с \"Не подкрепям никого\" не е съизмерим с разликата между кандидатите. Тази опция в Пловдив са избрали 4.58% от избирателите, във Варна - 3.22%, а в Русе - 2.85%. В Благоевград с \"Не подкрепям никого\" са гласували 2.41% от хората, във Видин - 2.24%, в Добрич - 1.49%, в Пазарджик - 2.84%, в Плевен - 2.16%, в Разград - 3.20%, в Силистра - 2.25%, в Сливен - 2.55%, в Смолян - 2.75%, в Търговище - 1.32%, а в Ямбол - 2.81%.", "date": "2019.11.04", "title": "Резултатът \"Не подкрепям никого\": По-висок от разликата между претендентите за София, Шумен и Ловеч"}
{"url": "https://www.dnevnik.bg/sviat/2019/11/04/3986596_bivsh_sujuznik_na_trump_tvurdial_che_ukraina_stoi_zad/", "text": "Президентът на САЩ Доналд Тръмп настоявал за бързо публикуване на имейли на американските демократи, които са били хакнати по време на кандидатпрезидентската кампания през 2016 г. А високопоставен сътрудник на Тръмп е прокарал идеята, че по-скоро Украйна, а не Русия, стои зад тази хакерска атака. Всичко това излиза наяве от публикувани от министерството на правосъдието на САЩ документи, свързани с разследването на специалния прокурор Робърт Мълър за руската намеса в изборите през 2016 г., предаде \"Ройтерс\". Публикуваните документи наброяват 500 страници. Публикацията стана възможна след съдебна битка със Си Ен Ен и новинарския сайт \"Бъзфийд\". Сред документите има резюмета от интервюта във ФБР с Рик Гейтс, който беше заместник-ръководител на предизборната кампания на Тръмп, с бившия ръководител на кампанията му Пол Манафорт ( осъден на шест години затвор ), с бившия адвокат на кампанията на Тръмп Майкъл Коен и със Стив Банън, бившия президентски съветник. От документите става ясно, че на 10 април 2018 г. Гейтс разказал на разследващите, че Манафорт по време на предизборната кампания през 2016 г. вярвал, че хакерската атака срещу Националния комитет на американската Демократическа партия вероятно е била извършена от украинците, а не от руснаците. Съюзници на Тръмп защитиха тази теория, за да подкопаят изводите от разследването на Мълър за руската намеса в изборите, но после теорията беше дискредитирана. В телефонния разговор на Доналд Тръмп с украинския президент Володимир Зеленски от 25 юли, който стана причина за  разследването за импийчмънт на президента , Тръмп е поискал от украинския си колега да разследва евентуална украинска намеса в хакерската атака през 2016 г. по време на предизборната кампания. От публикуваните документи става ясно, че по време на разпитите Гейтс е намекнал, че Националният комитет на американската Републиканска партия е знаел повече неща, отколкото си признавал, за хакването на имейлите на демократите. Гейтс е казал, че Националният комитет на републиканците е имал информация за датата, на която тези хакнати имейли щели да бъдат публикувани на сайта на \"Уикилийкс\".      Документите също така показват, че по време на предизборната кампания Тръмп е бил фрустриран, че \"Уикилийкс\" се бавел с публикуването на имейлите на демократите, които били хакнати и за които предизборният екип на Тръмп имал информация, че са се озовали в ръцете на сайта. Разпространените документи показват, че Гейтс е разказал и че Тръмп е бил фрустриран, че неговата противничка от Демократическата партия Хилари Клинтън не е направила обществено достояние някои имейли по време на разследването на Държавния департамент за нейното използване на личен сървър, докато тя е била държавен секретар. През юли 2017 г. Тръмп открито поиска от Русия да му помогне в намирането на тези непредставени от Клинтън имейли, но после заяви, че просто се е шегувал. Самоличността на разобличителя Междувременно президентът Тръмп призова да бъде разкрита самоличността на разобличителя, който стана причина за разследването срещу него за импийчмънт, започнато от контролираната от демократите Камара на представителите, предаде \"Ройтерс\". Тръмп се аргументира, че въпросният човек е предоставил фалшива информация. Без да представи доказателства. Президентът на САЩ намекна, че разобличителят може да е виновен за измама. \"Разобличителят трябва да бъде разкрит, защото разобличителят даде фалшива информация. Той измисли история\", каза Тръмп пред репортери в Белия дом. Адвокатът на разобличителя междувременно съобщи, че клиентът му е готов да отговори директно на въпросите на републиканците от комисията по разузнаването в Камарата на представителите, която води разследването за импийчмънт срещу президента. Целта е да бъдат парирани опитите на Републиканската партия начело с Тръмп да бъде разкрита самоличността на въпросния човек, който е представител на американската разузнавателна общност. Разобличителят подаде сигнал, че в телефонен разговор през юли президентът на САЩ е поискал от украинския си колега Володимир Зеленски страната му да разследва Джо Байдън, чийто син Хънтър е работил за украинска газова компания. Бившият американски вицепрезидент е потенциален съперник от демократите на Тръмп на президентските избори в Съединените щати догодина. /БТА", "date": "2019.11.04", "title": "Бивш съюзник на Тръмп твърдял, че Украйна стои зад хакерската атака срещу демократите"}
{"url": "https://www.dnevnik.bg/na_put/2019/11/04/3986122_severna_makedoniia_popadna_v_top_3_na_nai-_dobrite/", "text": "Северна Македония попадна в топ 3 на препоръчваните дестинации за 2020 г. в класацията на авторитетното издателство за книги за пътувания \"Лонли планет\" (Lonely Planet). В класацията Best in Travel 2020, каквато издателството обявява всяка година през ноември за следващата година, Северна Македония е поставена на трето място благодарение и на \"ребрандирането\" с новото си име. Страната, чиито граждани се отказаха от името Македония и приеха добавката \"Северна\", за да ускорят присъединяването към ЕС, се препоръчва заради древните традиции, запазената природа, гастрономията, защитеното от ЮНЕСКО Охридско езеро и наскоро обявения нов пешеходен маршрут High Scardus през Шар планина. Скардус е латинското наименование на планинския масив. С обща дължина  495 км маршрутът обхваща граничните райони на Северна Македония, Косово и Албания.  България също е включвана в престижната класация. Покрай избора си за европейска столица на културата през 2014 г. Пловдив беше препоръчан за посещение в класацията на най-интересните градове. Листата за догодина се води от Бутан - наречен частица от хималайския рай. Страната се препоръчва заради уважението и грижата за културните и природните си ценности, устойчивостта на туризма, ограничаван и чрез специални такси за дневен престой. Ето и целия списък: 1. Бутан 2. Англия 3. Северна Македония 4. Аруба 5.Свазиленд 6. Коста Рика 7. Холандия 8. Либерия 9. Мароко 10. Уругвай.", "date": "2019.11.04", "title": "Северна Македония попадна в топ 3 на най- добрите дестинации за 2020 г."}
{"url": "https://www.dnevnik.bg/politika/2019/11/04/3986599_goranov_gerb_zapochna_da_raboti_za_kmetovete_a_ne/", "text": "На тези местни избори в сравнение с предишните ГЕРБ увеличава кметовете си от 130 на 140, на първия тур сме първа политическа сила на повечето места в областните центрове с изключение на Пазарджик. Случва се това, което премиерът Бойко Борисов коментираше преди години, че партията ще работи за кметовете, анализира в сутрешния блок на Би Ти Ви министърът на финансите Владислав Горанов, който е и член на предизборния щаб на партията. Оказа се истина, че хората подкрепиха повече ГЕРБ, отколкото нашите кандидати за съжаление, тъй като някои от тях не се оказаха на нивото, на което се опитахме да поддържаме партията, посочи Горанов. Даде пример за това с досегашния кмет на Благоевград Атанас Камбитов, който загуби настоящите избори, макар че направил много в материално отношение за града. Очевидно не можеш да купиш хората само с материални придобивки, вероятно е натрупал напрежение в местния бизнес, допълни той. Посочи, че след евроизборите били анализирани кандидатите на ГЕРБ за Благоевград и Банско (където кандидатът на ГЕРБ и два мандата кмет Георги Икономов загуби още на първи тур - бел. авт.) и било преценено, че по-малките движения са по-разумното нещо. В отговор на въпрос дали пък загубите в някои градове не се дължат на липсата на Цветан Цветанов обяви, че ролята му се преекспонира. На Мая Манолова София щеше да й е тясна, защото нейните амбиции са по-големи, тя смяташе оттук да превзема държавата, коментира Горанов. Допълни, че голяма част от опита й в политика е свързан с изричане на неистини и манипулации. Нарече либерални анархисти хората, които на пръви тур гласували за десни кандидати, а на балотажа в София се пренасочили към Манолова. За БСП посочи, че на повечето места не проявили смелост да издигнат свои кандидати, а реакцията на ДПС определи като странна. Снощи лидерът на движението  Мустафа Карадайъ обяви , че \"държавният апарат беше превърнат в машина за печелене на избори, и то в най-уродливата ѝ форма - чрез заплахи, натиск и репресии\".  Ако визира, че секциите са охранявани от полицията, това е факт, не знам каква друга държавна машина визира, ДПС направиха нелош резултат, посочи Горанов. По повод думите на Карадайъ, че ДПС е разширило географията си, финансовият министър посочи, че ДПС трябва да говори за разширяване на геометрията и не е добре да говори за разширяване на географията. Карадайъ е завършил математика, може би ще разбере какво му казвам, допълни Горанов.", "date": "2019.11.04", "title": "Горанов: ГЕРБ започна да работи за кметовете, а не обратното"}
{"url": "https://www.dnevnik.bg/sviat/2019/11/04/3986606_za_pruv_put_za_kmet_na_kishinev_beshe_izbran_socialist/", "text": "Кандидатът на социалистите Йон Чебан бе избран за кмет на молдовската столица Кишинев, предаде ТАСС, цитирана от БТА. При обработени 99 процента от изборните протоколи от произведения вчера балотаж на местните избори Чебан получава 52.5 процента от гласовете, а съперникът му от проевропейския блок \"Акум\" (\"Сега\"), вицепремиерът и министър на вътрешните работи Андрей Нъстасе - 47.4 процента. Молдовската левица за първи път печели избори за кмет на Кишинев. Досега тя винаги имаше кандидат на втория тур, но губеше заради мобилизирането на проевропейските избиратели, които бяха плашени от нейните опоненти с \"руската заплаха\". Президентът на Молдова Игор Додон, който е неформален лидер на социалистическата партия, поздрави Чебан за победата. Проруски настроеният Додон предложи на проевропейския блок \"Акум\" коалиция в общинския съвет на Кишинев и други градове, както и да укрепят съюза си в парламента. През юни социалистите и \"Акум\" съставиха коалиционно правителство. На последните кметски избори в Кишинев, проведени през юни миналата година,  Нъстасе победи  Чебан, но резултатът  бе анулиран  от молдовски съд, което предизвика  критики от страна на ЕС .", "date": "2019.11.04", "title": "За пръв път за кмет на Кишинев беше избран социалист"}
{"url": "https://www.dnevnik.bg/ot_vas/galeriiotvas/2019/11/04/3986615_chitatelska_fotogaleriia_tibetskoto_izkustvo_v_hisaria/", "text": "До края на годината в Археологическия музей на Хисаря гостува изложба, представяща тибетското изкуство. Тя е собственост на димитровградския музей и е дарена от китайското посолство в София през 2010 г. Досега е представяна в музеите в Димитровград, Стара Загора, Сливен, Търговище, Павликени, Разград, Гоце Делчев, Велинград, Шумен, Свиленград, Морското казино в Бургас и др. През 2017 г. част от предметите гостуват в Националната галерия \"Квадрат 500\" като част от изложбата \"Образи на просветлението – будистко изкуство от Хималаите\".", "date": "2019.11.04", "title": "Читателска фотогалерия: Тибетското изкуство в Хисаря"}
{"url": "https://www.dnevnik.bg/politika/2019/11/04/3986524_iniciativniiat_komitet_izdignal_manolova_shte_iska/", "text": "След приключване на преброяването ще искаме касиране на изборите за кмет на София\", заяви днес председателят на Инициативния комитет, издигнал Мая Манолова като граждански кандидат за кмет на София, Никола Вапцаров, предаде пресцентъра на бившия омбудсман. Според предварителните данни тя губи с малка разлика балотажа, проведен днес. На пресконференция Манолова обяви, че  ще се бори за промяна на модела в България . В изявление пред медиите в нощта след балотажа тя каза, че ще обяви начина и формата, под които ще го направи, след като види окончателните резултати. \"Пожелах да има открити и честни избори, така както досега ние водехме кампанията. За съжаление обаче, ГЕРБ, в лицето на председателя на ОИК Полина Витанова, реши отново да всее съмнения в честността на изборния процес\", обясни Вапцаров. По думите му той е пожелал да влезе в зала \"Арена Армеец\", където в момента се броят гласовете от втория тур на изборите в София. Никола Вапцаров е поискал да влезе като председател на Инициативния комитет и като представляващ, който упълномощава всички останали представители. \"Беше ми отказан категорично достъп, като госпожа Витанова заяви, че съм представляващ, а не представител и трябва да упълномощя себе си\", обясни председателят на Инициативния комитет на Манолова. Според него, това съчетано с десетките сигнали за купуване на гласове и манипулиран вот, както и драстичната разлика на екзит половете с данните на паралелното преброяване, дава основание да се смята, че ГЕРБ манипулират изборния процес. По-рано днес на пресконференция лидерът на ДПС  Мустафа Карадайъ обяви , че е имало още много други изборни нарушения, които \"поставят въпроса за легитимността на изборите\".", "date": "2019.11.04", "title": "Инициативният комитет, издигнал Манолова, ще иска касиране на изборите"}
{"url": "https://www.dnevnik.bg/politika/2019/11/04/3986522_ljubomir_hristov_pecheli_izborite_v_shumen_sus_77/", "text": "Балотажът в Шумен се оказа един от най-оспорваните на втория тур на местните избори, като в крайна сметка нов мандат печели досегашният кмет Любомир Христов от ГЕРБ. При 100% обработени протоколи той печели 48.57% от вота на гласоподавателите. Кандидатът на БСП Венцислав Венков остава с 48.27 на сто, като изостава от опонента си само със 77 гласа. Малко над 3% не са подкрепили нито един от кандидатите.", "date": "2019.11.04", "title": "Любомир Христов печели изборите в Шумен със 77 гласа разлика"}
{"url": "https://www.dnevnik.bg/politika/2019/11/04/3986526_nikolai_melemov_pecheli_treti_mandat_kato_kmet_na/", "text": "Кметът на Смолян Николай Мелемов (ГЕРБ) си осигури трети мандат, спечелвайки втория тур на местните избори с 56.73%. Това показват окончателните данни на Общинската избирателна комисия. За опонента му Стефан Сабрутев (БСП) са гласували 40.52%. Други 2.75% от гласувалите са отбелязали в бюлетината опцията \"Не подкрепям никого\".", "date": "2019.11.04", "title": "Николай Мелемов печели трети мандат като кмет на Смолян"}
{"url": "https://www.dnevnik.bg/politika/2019/11/04/3986537_gerb_i_demokratichna_bulgariia_shte_imat_nai-mnogo/", "text": "ГЕРБ и \"Демократична България\" ще имат най-много районни кметове в София. Това показват данните на Общинската избирателна комисия (ОИК) в столицата при напълно обработени протоколи от секционните комисии. Балотажи в неделя имаше в 22 от 24-те софийски района. Управляващата партия спечели на втория тур в София кметските места в 11 района - Като се прибави победата на Рангел Марков от първия тур в Банкя, партията ще има общо 12 района. \"Демократична България\" успя да се наложи срещу претендентите на ГЕРБ и СДС, повечето от които досегашни кметове в 8 района -  Най-убедително е представянето на Константин Павлов в \"Лозенец\", който влезе в балотажа с втори резултат, но го завърши с преднина от 4 500 гласа пред опонента си от ГЕРБ. БСП ще има един кмет - д-р Делян Георгиев в \"Изгрев\". Двама независими кандидати спечелиха доверието на съгражданите си в столицата - те ще са начело на районите \"Младост\" и \"Панчарево\". Преди седмица в \"Кремиковци\" районен кмет стана независимата Лилия Донкова. Резултатите по райони: Район  : Битката в този район беше най-оспорвана и завърши с преднина от 114 гласа. Победител е Ивайло Цеков от коалицията ГЕРБ-СДС, получил подкрепата на 46.13% от избирателите. Борис Цветков от БСП остава втори с 45.56%. Район  : Ева Митова от ГЕРБ с 53.07% побеждава убедително на Веселин Жечев от БСП със 37.82%. Район : За кандидата на \"Демократична България\" Константин Павлов са гласували 56.85%, докато за опонента му от ГЕРБ Любомир Дреков- 34.60 на сто. Район  : В този район за пореден път независим кандидат печели изборите. Стефан Стефанов е получил доверието на 55.55% от имащите право на глас, докато за Мария Илиева от ГЕРБ са гласували 38.67%. Район  : Теодор Петков (ГЕРБ-СДС) печели с 50.47 от гласовете, докато Христо Вълчанов от \"Демократична България\" е с 40.84%. Район  : Даниела Райчева от коалицията ГЕРБ-СДС завършва първа с 55.97% от гласовете, като оставя зад себе си Владислав Владимиров от местната коалиция Движение \"България на гражданите\" (ДБГ, ЗНС, НДСВ), предпочетен от 39.60% от гласувалите. Район  : Тук резултатите са близки, като Иван Чакъров от ГЕРБ-СДС с 47.47% изпреварва независимия Георги Миланов, който е с 44.23%. Район  : Балотажът между Савина Савова от ГЕРБ и Васил Кънев от \"Демократична България\" също завършва с близки резултати и победа с малко на Савова - 46.81% от гласовете, срещу 43.60% за съперника ѝ. Район  : Кандидатът на \"Демократична България\" Николай Александров е първи с 50.92% пред представителя на ГЕРБ Петър Митев с 39.17%. Район  : Тодор Кръстев (ГЕРБ-СДС) печели с 53.24% срещу кандидата на БСП Янко Янков, който е с 36.60%. Район  : Милко Младенов от ГЕРБ изпреварва с почти 7% Мая Александрова от БСП: 49.51% срещу 42.73%. Район  : Победата е за Иван Божилов от ГЕРБ 50.22% срещу Георги Томов от БСП с 41.36%. Район  : Димитър Димов от ГЕРБ с 51.63% изпреварва Стоян Цветков от БСП с 39.09%. Район  : Росина Станиславова от \"Демократична България\" побеждава убедително с 50.34% досегашния кмет Христо Апостолов (ГЕРБ-СДС), който взима 39.33%. Район  : На втория тур досегашният кмет Наталия Стоянова (ГЕРБ) губи от Георги Илиев от \"Демократична България\". Резултатите са 40.13% срещу 51.62%. Район  : Независимият кандидат Николай Гюров печели убедително с 62.57% срещу Димитър Сичанов от ГЕРБ, който е с 33.18%. Район  : Ангел Стефанов от \"Демократична България\" е с 55.62%, докато опонентът му Христина Семерджиева (ГЕРБ-СДС), получава 36.65% на сто от гласовете. Район  : Димитър Божилов от \"Демократична България\" събира 54.10% от вота, като оставя зад себе си Николай Терзиев от ГЕРБ с 35.41%. Район  : Районният кмет тук е единственият от БСП. Лекарят Делян Георгиев е първи с 51.32% от гласовете, а кандидатът на ГЕРБ Цветомир Жеков получава доверието на 39.76 на сто от гласувалите. Район : Младен Младенов от ГЕРБ е първи 48.42% от гласовете срещу 42.78% на Владимир Петров от БСП. Разликата е 800 гласа. Район  : Трайчо Трайков от \"Демократична България\" печели с 54.21%. Любомир Ковачев от ГЕРБ събира 34.57%. Район  : Досегашният районен кмет Димитър Дилчев (ГЕРБ) губи изборите, след като за него са гласували 40.24%, докато за Петко Горанов от \"Демократична България\" гласа са си дали 50.77 на сто.", "date": "2019.11.04", "title": "\"Демократична България\" ще има кметове в 8 столични района, ГЕРБ - в 12"}
{"url": "https://www.dnevnik.bg/politika/2019/11/04/3986534_koi_sa_novite_kmetove_v_oblastnite_gradove/", "text": "Управляващата партия ГЕРБ спечели балотажа в девет областни града, сред които трите най-големи в България – София, Пловдив и Варна. Като се вземат предвид резултатите от първия тур преди седмица формацията на премиера Бойко Борисов завършва местния вот през 2019 г. с кметове в общо 17 областни центъра, като в два - Кюстендил и Монтана, тя е част от широки коалиции, подкрепящи настоящите кметове за спечелването на поредния им мандат. В шест града досегашните кметове от ГЕРБ спечелиха отново поста още на първия тур с внушително мнозинство. Въпреки успехите обаче данните и от двата тура сочат отлив на гласове за управляващите. БСП, която на предишните местни избори нямаше нито един кмет на областен център, прави крачка напред като завършва вота с четирима победители в областни центрове. Кандидати, издигнати или подкрепени от левицата печелят втория тур в Русе, Разград, Перник и Благоевград. В три областни града – Плевен, Видин и Добрич, избраните кметове са от коалиции от десни партии. ДПС има успехи в по-малки населени места, но от големите запазва влияние единствено в Кърджали, който спечели преди седмица на първия тур. В два града - Пазарджик и Ямбол, печелят кандидати, които не се ползват с подкрепата на никоя от големите парламентарни партии. В Пазарджик Тодор Попов спечели четвърти пореден мандат, издигнат от коалиция \"Новото време\", в която влизат ВМРО, \"Новото време\", \"Обединени земеделци\" и \"Съюз на свободните демократи\". Той победи номинирания от БСП Благо Солов, а претендентът на ГЕРБ в града отпадна още на първия тур. В Ямбол, където Бойко Борисов не допусна досегашния кмет да се яви отново от името на ГЕРБ, победител стана Валентин Ревански от името на партията \"Пряка демокрация\" Ето и резултатите от втория тур, оповестени от общинските избирателни комисии при 100% обработени протоколи на секционните комисии.      Йорданка Фандъкова остава кмет на   49.98 на сто от гласовете. За издигнатата от инициативен комитет и подкрепена от БСП Мая Манолова са гласували 45.13%. Екипът на Манолова  обяви, че ще иска касиране  на вота. В   досегашният кмет Атанас Камбитов от ГЕРБ загуби с 40.98% балотажа от подкрепения от БСП Румен Томов, за когото са гласували 56.61%. Във  Иван Портних от ГЕРБ остава начело на града за трети мандат с гласовете на 60.79% от съгражданите си. Опонентът му Костадин Костадинов от националистическата партия \"Възраждане\" получи подкрепа от 35.99% Новият кмет на  е Цветан Ценков от местната коалиция СДС. Той получава 58.27% от гласовете срещу 39.49 на сто за опонента му Огнян Ценков от ГЕРБ. В   поста си запазва досегашния кмет Йордан Йорданов от местната коалиция ДБГ (ДБГ, НДСВ, ССД, ГН). За него са гласували 66.54% срещу 31.97 на сто за опонента му Надежда Петкова от ГЕРБ-СДС. В  печели Станислав Владимиров от БСП срещу досегашния кмет Вяра Церовска. Резултатът е съответно 50.27% срещу 47.68%. Георг Спартански печели нов мандат в   с 50.60% срещу 47.24% за кандидата на ГЕРБ Мирослав Петров. В   резултатът е в полза на Здравко Димитров от ГЕРБ, който печели балотажа с 57.32%. Славчо Атанасов от местната коалиция НФСБ (ВМРО-БНД) получава подкрепа от 38.10%. В   със 48.45% от гласовете втори мандат печели кметът Корнелия Маринова (ГЕРБ). За опонента ѝ от БСП Радина Банковаса гласували 46.45%. Кметът на   Тодор Попов (местната коалиция \"Новото време\") печели четвърти мандат с 56.11%. За Благо Солов от местната коалиция \"БСП за България\" са гласували 41.05 на сто от упражнилите правото си на глас. Денчо Бояджиев от БСП е новият кмет на  . За него са гласували 54.32%, срещу 42.48% за досегашния кмет Валентин Василев (ГЕРБ). В  Пенчо Милков от местната коалиция БСП за България печели с 60.53% срещу 36.63 на сто за Диана Иванова от ГЕРБ. Кметът на   Стефан Радев (ГЕРБ) си осигурява втори мандат с подкрепа от 64.75% срещу 32.71% за Кольо Милев от БСП. В   кметът Николай Мелемов (ГЕРБ) печели трети мандат с 56.73%, а за Стефан Сабрутев (БСП) са гласували 40.52%. В   досегашният кмет Юлиян Найденов (ГЕРБ) печели 52.4% от гласовете. За Момчил Неков от местната коалиция БСП са гласували 45.47%. В   кметът Дарин Димитров от ГЕРБ печели убедително втори мандат с 69.1% срещу кандидата на ДПС Хамди Илиязов, за когото са гласували 29.27 на сто от упражнилите избирателното си право. В   настоящият кмет Любомир Христов (ГЕРБ) победи с разлика от 77 гласа. Христов получи подкрепа от 48.57% от гласувалите срещу 48.27% за Венцислав Венков от БСП. В   кметският пост печели Валентин Ревански (местната коалиция Пряка демокрация) с 61.92% от гласовете срещу 35.27% за Катя Георгиева от БСП.", "date": "2019.11.04", "title": "Кои са новите кметове в областните градове"}
{"url": "https://www.dnevnik.bg/bulgaria/2019/11/02/3985622_sudiite_i_prokurorite_shte_se_pensionirat_samo_kogato/", "text": "Да отпадне възможността съдиите, прокурорите и следователите да се пенсионират само въз основа на това, че са натрупали 35 г. стаж в системата без изискване за възраст. Това е записано в проект за промени в Кодекса за социално осигуряване в рамките на проектобюджета на Държавното обществено осигуряване за 2020 г. Причината е, че за всички останали граждани има изискване пенсионирането за става едва при настъпване на осигурителния риск \"старост\" (и при услови, че лицето има определения от закона осигурителен стаж), но не и преди това. Представителите на съдебната власт остават единственото съсловие с възможност да се пенсионират без да им се поставя условие за достигане на определена възраст. За военните и полицаите изискването за минимална възраст за пенсия беше въведено от 1 януари 2016 г. с двугодишен гратисен период. За съдиите, прокурорите и следователите с 35 г. общ юридически стаж, от който две трети - в системата на съдебната власт, възможността за предсрочно пенсиониране според сегашните текстове, приети през 2018 г., е до 31 декември 2020 г. Сега вносителят - Министерският съвет, предлага тази привилегия да отпадне, за да няма предпоставки за неравнопоставенот между отделните групи осигурени. . Предложението за отмяна е мотивирано и с ежегодните препоръки на Съвета на Европейския съюз за ограничаване на възможностите за ранно пенсиониране. Във връзка с това с пенсионната реформа през 2015 г. в КСО е въведена възраст за пенсиониране за всички лица без изключение, се напомня в мотивите.  В общия случай работещите в най-масовата трета категория труд догодина ще се пенсионират по-късно, отколкото през тази - при условие, че са навършили 64 г и 3 м. възраст с 38 г. и 10 м. стаж за мъжете и съответно 61 г. и 6 м. възраст и 35 г. и 10 м стаж за жените. За работещите в силовите ведомства (полицаи, военни, служители в затворите, съдебната охрана, разузнаването, ДАНС, НСО и др.) изискването за навършени години се увеличава с 2 месеца до 53 г. и 6 м., а за стаж в системата остава непроменено. Засегнатите от изменението представители на съдебната власт ще могат да се възползват от привилегията, ако подадат заявления за пенсиониране преди влизането на изменението в сила. Специален текст предвижда постъпилите дотогава заявления да се разглеждат по досегашния ред. Предстои предложението на Министерския съвет да бъде обсъдено в Народното събрание. Ако бъде прието, то ще влезе в сила от 1 януари 2020 г.", "date": "2019.11.04", "title": "Съдиите и прокурорите ще се пенсионират само когато остареят"}
{"url": "https://www.dnevnik.bg/analizi/2019/11/04/3982867_triiset_godini_po-kusno_nevidimiiat_uspeh/", "text": "                         Най-накрая и в. \"Гардиън\" призна очевидното и на рождения ми ден публикува статия под заглавие \"Това е златният век\": изключителното 30-годишно възраждане на Източна Европа. Авторът Шон Уолкър, както и вестникът, не могат да бъдат упрекнати в \"неолиберални\" пристрастия. Още по-малко в непознаване на тази част от Европа. Уолкър е повече от 10 години кореспондент в Москва и през 2016 г. публикува книгата \"Дългият махмурлук: новата Русия на Путин и призраците на миналото\". Мисля, че трябва да бъде прочетена от всички приятели на Путин и неговите проекти в България. Основният извод на Уолкър е следният: \"30 години след мрачните есенни дни на 1989 г. редица показатели показват, че преходът от комунизъм към капитализъм е забележителен успех\". Ако някой смята, че тези изводи са натягане на статистиката или не се отнасят за България, може да прегледа появилия се, както обикновено по това време на годината, доклад на \"Креди Суис\" за глобалното богатство. В него за България се обобщава, че след 2000 г. ръстът на общото богатство на страната е малко над девет пъти, а това на хората със среден обществен статус, т.е. медианен статус (при него стойностите на богатството са честотно разпределени така, че да има еднаква вероятност да паднат над или под средната стойност) – над десет пъти. При различна методика, същата динамика на богатството се наблюдаваше и от колегите от \"Индъстри Уоч\". Успехът на България и другите страни е толкова огромен, че трудно подлежи на обозрение. Но историята, според която по някакъв начин някои аспекти от живота преди 1989 г. са били по-добри, е абсолютно погрешна. Картината е същата и в по-дългосрочна перспектива: благополучието на нашите страни, включително България, е на най-високо равнище от около 150 години насам. Но 2000 г. е много важна не защото оттогава са обзорите на \"Креди Суис\". Това е първата година след края на прехода, свършил във всички страни, присъединили се по-късно, през 2004-2007 г., към ЕС. Преходът е придвижване от едно към друго място във времето и пространството. В смисъл на геополитическа ориентация той свършва през 1998-1999 година, когато тези страни започват преговори за присъединяване към ЕС. Иван Костов е абсолютно прав да прекъсне своите свидетелства именно тогава. След 1999 г. страната се придвижва по траектория, зададена от реформите на 1997 и 1998 г. На тях се дължи благосъстоянието. Общественото недоволство от \"прехода\" произтича почти напълно от наследството от режима преди 1989 г. и политическите пристрастия на нашето съвремие. В политически смисъл преходът свършва с утвърждаването на многопартийната избирателна система, т.е. с вторите общи избори на 13 октомври 1991 г. След това смяната на управляващите партии става вече по гарантирано мирен начин и вследствие на свободното волеизявление на избирателите. Такова волеизявление в България не е имало 55 години преди 1989 г. и изборите през 1991 г. доказват, че връщането назад е почти невероятно. Икономиката не е всичко и не обяснява всичко. Но тя дава относително ясен ориентир какво е придвижването и кога то приключва. Икономическите критерии на прехода са ясно общозначими и могат да бъдат проверени документално и статистически. През 2000 г. беше дадена тяхната може би най-ясна формулировка - от унгарския икономист Януш Корнаи. е политическата власт да бъде с положително отношение към пазара и частната собственост. Наченки на такова благоразположение има още преди 1989 г. Особеното на реформаторите от БКП беше, че те имаха положително отношение към частната и държавната собственост, контролирана именно от тях. Окончателната промяна в това направление беше дадена с декриминализирането на частната собственост и частното предприемачество, за които през 1991 г. бяха дадени конституционни гаранции. Това не попречи след това партиите на власт да възпроизвеждат отношението на БКП към собствеността.  са твърдите (или относително твърдите) бюджетни ограничения на властта. Те всъщност изискват правителствата да разпределят толкова ресурс, колкото могат да съберат от данъкоплатците. За първи път тези ограничения бяха въведени през март 1991 г. Резултатът беше забележителен: за около половин година страната постигна практически същите стопански успехи като Полша и Унгария. Тази философия на публичните финанси бе с променлив успех удържана до януари 1995 г. След опита да бъдат отменени, твърдите бюджетни ограничения бяха възстановени през март – юли 1997 г. Оттогава досега те в общи линии се спазват. Това не пречи мнозина да искат те да бъдат отменени. Но, както каза Лешек Балцерович по повод 25-тата годишнина на 1989 г., е преобладаващо положение на частната собственост в икономиката. Неговото формиране отнема повече време. Първоначално, от 1991 до 1995 г. това е нововъзникващият бизнес. Той компенсира производството на загуби в държавния сектор, икономиката излиза на положителни показатели в края на 1994 г. През 1995 г. тази тенденция е спряна и възстановена едва в средата на 1997 г. Приватизацията и реституцията завършват в общи линии през 1998 – 2001 г. Приватизацията обаче е спряна през 2004 г. И в момента държавният сектор действа като изкушение за политиците. Една от последиците за това изкушение е казусът \"КТБ\", но дори неговото въздействие е ограничено отрицателно за фиска и икономиката, те се справят с него. Това не пречи политическите партии да искат повече \"КТБ-та\". По-скоро изглежда като поддаваща се схема за изземване на доход.  е преобладаваща пазарна координация в икономиката. Цените бяха практически либерализирани два пъти. През март 1991 г. и през март – юни 1997 г. (а и след това). Тя е свързана с конкуренцията, понижава цените и повишава качеството на стоките и услугите. Точно този феномен се доказва от статистиката, спомената в началото на тази статия. На заможните обществени слоеве не им пука толкова: те се справят при всякаква държавна намеса в цените и доходите, и донякъде дори ги желаят. Преобладаващата пазарна координация не пречи да се налага политическа координация във важни сегменти на обществения живот и икономика: енергетиката, пенсионното дело, здравеопазването и образованието. Този контрол също е изгоден преди всичко на политиците. е контрол на купувачите над пазарното формиране на цените. Както стана дума, той беше постигнат между 1991 и 1995 г. Недостигът на стоки и услуги стана временно явление, докато преди 1990 г. беше хроничен. Недостиг възникна и в периода 1995 – началото на 1997 г. Безработицата след 2001 г. също навлезе в режим на естествено регулиране от търсенето. Това не пречи този механизъм непрекъснато да бъде нарушаван с политически грешни похвати, обикновено подкрепяни с ентусиазъм от избирателите.  е може би най-безспорният, понеже почти никой не го разбира. Преходът в икономически смисъл приключва, когато бизнес циклите станат типични и общи за България и Европа (и света). Това е факт от отдавна, но се доказва напълно през 2008-2009 г. Следващата рецесия също ще го потвърди. Непрекъснатото релативизиране на разбирането за \"преход\" играе важна роля в поддръжката на опитите за възстановяване на начините на управление на обществото и икономиката отпреди 1989 г.", "date": "2019.11.04", "title": "Трийсет години по-късно: Невидимият успех"}
{"url": "https://www.dnevnik.bg/sport/2019/11/04/3985690_trudnite_izpitaniia_koito_otvoriha_vratata_pred_grigor/", "text": "Загуба  от 405-ия в света Кевин Кинг  и исторически  триумф срещу рекордьора по титли от Големия шлем Роджър Федерер  в четвъртфиналите на US Open. Тези мачове описват рамките на палитрата от резултати, игри и емоции в един от най-предизвикателните сезони в кариерата на Григор Димитров. Българският тенисист се изправи пред големи изпитания, основното от които беше първата тежка контузия в състезателния му път. Успоредно с нея дойдоха  раздялата с треньора Дани Валверду , натрупването на загуби и ранни отпадания, но и първият полуфинал на US Open. Точката беше поставена със  силното представяне на мастърса в Париж , което следва да послужи за добра отправна точка към 2020 г. \"Това беше сезон, в който израснах извън корта. Изпитвам смесени чувства и ми е трудно да намеря подходящите думи за това, през което преминах през годината\",  написа Димитров в \"Инстаграм\" . През следващия сезон българският тенисист ще трябва да насочи усилията си към това да постигне постоянство, за да може възможно най-често да е на ниво около това, което показа в Ню Йорк и Париж. Болезненият път Без съмнение акцентът в изминалата състезателна година за Димитров е контузията в дясното му рамо. Той успя да играе в първите турнири за годината, но след  отпадането от Франсис Тиафо в осминафиналите на Australian Open  много време беше извън корта. Той не игра 62 дни - най-дългото отсъствие в кариерата му. \"Честно казано, съм близо да се разплача\", заяви Димитров в края на март след завръщането си в мастърса в Маями и посочи, че това е бил най-тежкият му период като тенисист. Контузията се оказа удар, за който българинът не беше готов, като след завръщането си страдаше и физически, и психически. През годината той записа серия от загуби и ранни отпадания, имаше и няколко загуби в оспорвани мачове, в които изглеждаше близо до победата. Това доведе до допълнително напрежение и се стигна до раздялата с Валверду и  влизането на Радек Щепанек в екипа му . \"Всичко започна през декември, когато се появиха проблемите с рамото, след това просто минаха турнирите в Австралия, които не бяха най-добрите за мен. Взех си почивка няколко седмици, но това беше тежък период, тъй като това е първа контузия за мен\", разказа Димитров в началото на септември. Израстването Отсъствието от игра и последвалите слаби резултати го изпратиха далеч назад в ранглистата, като това допълнително утежни задачата му. В два поредни турнира - мастърсите в Монреал и Синсинати, той трябваше да започне с мачове срещу Стан Вавринка, като отстъпи и в двете срещи след оспорвана игра. Така Димитров отиде на US Open - последния от турнирите от Големия шлем за сезона, без очаквания. По това време беше загубил седем от последните си осем мача. В Ню Йорк българинът имаше късмет и успоредно с това с добра игра се възползва от открилата се възможност, за да стигне до най-предното си класиране в турнира. Точката беше поставена с незабравимата първа победа срещу Федерер. Последва нов спад, за да се стигне до мастърса в Париж, където Димитров показа осезаемо подобрение. \"Това беше много странна година за мен. Имах първата си контузия, трябваше да се справя с неща, пред каквито не се бях изправял досега\", каза той след успеха срещу Юго Убер в първия си мач. Той продължи уверено, а  срещу петия в света Доминик Тийм изигра един от най-силните си мачове за сезона . \"Не приемам нищо за даденост, особено след годината, която имах. Оценявам нещата, благодарен съм. Вече приемам загубите по различен начин и това ми помага да се изправям по-бързо\", заяви Димитров в Париж. Във френската столица той отправи ясно послание най-вече към себе си. Играта и поведението му напомниха за най-добрите му дни. Достигането до полуфинала го върна в топ 20, което съвпада с изходната позиция от миналата Нова година. Разликата е, че в момента той се чувства добре физически и че има прилив на положителна енергия от последните си мачове. Два ключови фактора, които заедно с уроците от 2019 г., могат да послужат за стабилна основа за следващите предизвикателства пред Димитров.", "date": "2019.11.04", "title": "Трудните изпитания, които отвориха вратата пред Григор Димитров"}
{"url": "https://www.dnevnik.bg/politika/2019/11/04/3986421_kakvo_obeshtava_fandukova_i_kakvo_premulchava_za/", "text": "В предизборната си програма Йорданка Фандъкова дава своите конкретни решения за справяне с основните проблеми на столицата, които обещава да изпълни през следващия кметски мандат до ноември 2023 г. Фандъкова обещава да назначи заместник кмет с ресор \"Строителство\", който да отговаря за планирането и изграждането на всички публични проекти - \"експерт с доказан авторитет в областта\". Срещу презастрояването тя предлага да се увеличат отстоянията при строеж на нови сгради в реализираните жилищни комплекси. Тази мярка трябва да защити междублоковите пространства. Фандъкова иска да наложи краен срок за реституционните процедури до декември 2020 г. Така тя смята да спре придобиването на имоти чрез фиктивни реституционни претенции. В програмата си тя обещава да създаде програма за изкупуване на частни терени, отредени за озеленяване. Отделно ще наложи забрана за промяна на предназначението на имоти, отредени за образование. Така ще се запазят терените, предвидени в устройствените планове за детски градини и училища. Задължителна приемна за граждани веднъж седмично при всеки нов инфраструктурeн обект, обещава Фандъкова. Тя ще предприеме действия за облекчаване на процедурата за отчуждаване на частни имоти, когато се изграждат улици в новите квартали. За справяне с феномена \"ремонт на ремонта\", който се прояви в повечето скъпоструващи проекти за обновяване на центъра на София, тя предлага законодателни промени за повишаване на отговорността на проектанти, строителни фирми и надзорници при некачествено изпълнение на поръчката, За повече прозрачност в процедурите за обществените поръчки Фандъкова предлага те да се провеждат по електронен път чрез единна електронна платформа. Тя сочи и конкретна дата за начало – 1 ноември 2019 г., което значи, че вече би трябвало да се прилага. \"Осигуряваме места за всички деца в детските градини с нови 50 групи. Строим нови ясли за децата от 10 месеца до 3-годишна възраст. Изграждаме училища и детски градини в новите квартали на София\" - това са основни направления в раздел \"Млада София\" в програмата на Фандъкова. Новите квартали са \"Манастирски ливади\"-запад и изток, Студентски град, вилна зона \"Симеоново\" и \"Витоша ВЕЦ Симеоново\". Предвижда строителство в \"Красно село\", \"Овча купел\", \"Слатина\", \"Сухата река\", \"Левски\" и \"Горна баня\". Фандъкова обещава към ваучерите за въглища и дърва за социално слаби, да добави и за пелети и газ. Ще увеличи честотата на миене на улиците и ще постави 2000 филтъра на комини на къщи, където се отопляват на въглища и дърва. Ще продължи програмата за безплатна замяна на стари печки с инсталации за отопление с пелети и газ. Капацитетът на тази програма е да помогне на 20 000 софийски домакинства. При замърсен въздух ще продължи издаването на еднодневен \"зелен билет\" за цялата градска мрежа с цена 1 лев. Ще доизгради т.нар.Вътрешен ринг, който заобикаля центъра на града и така ще отклонява транзитно преминаващите автомобили. Тя обеща нова Система за е-таксуване, която ще бъде внедрена до 2021 г. Чрез нея таксуването ще е според реално изминатото разстояние или време. Карти и билети ще могат да се зареждат и купуват през интернет и чрез телефон. През 2020 г. стартира системата за доведащ транспорт . \"Бърза и удобна връзка на кварталите с метрото чрез мрежа от довеждащ траспорт със 100% електробуси\", е записано в програмата й. Започва с \"Люлин\", \"Овча купел\", \"Горна баня\", \"Малинова долина\", \"Манастирски ливади\", \"Хаджи Димитър\", \"Витоша ВЕЦ Симеоново\". Ще пусне 10 линии изцяло обслужвани с електробуси. Те ще са от кв.\"Слатина\" до Симеоновски лифт – нова линия N123. От Спортната палата до летището – линии 84 и 184, както и линии 260, 74, 73 и 6, които ще са оборудвани с електробуси до 2022 г. Фандъкова заявява да построи нови 13 км метро. До края на 2019 г. ще бъде завършен участък от Третия лъч на метрото – от \"Подуяне\" до \"Красно село\", който е 8 км. През първата половина на 2020 г. ще е готов и участъкът в район \"Овча купел\" с дължина 4 км. За периода 2020-2025 г. е планиран стартът на 3 км метро от кв.\"Хаджи Димитър\" до кв.\"Левски\", което е част от Третия метродиаметър. Още 6 км ще се издълбаят като отклонение на третия лъч при Военна академия в посока кв. \"Гео Милев\", \"Слатина\", зала \"Арена Армеец\" и с последна спирка на бул. \"Цариградско шосе\", близо до \"Технопарка\". С още 2.1 км ще бъде удължен втория диаметър от станция \"Бизнес парк\" до Симеоновския лифт. От метростанция \"Люлин\" ще има продължение до Околовръстния път. Ново специализирано звено по пътна безопасност ще бъде сформирано в Столичната община. То ще е с кординиращи функции и ще работи заедно с Консултативния експертен съвет по безопасността на движението. Фандъкова обещава до 2021 г. да възстанови кабинковия лифт Княжево-Копитото. \"Със или без съдействието на собственика (частното \"Витоша ски\" АД). Тя ще предприеме действия за задвижване на Драгалевския седалков лифт, пише в програмата й за новия кетски мандат. Ще увеличи и излетните автобусни линии до Витоша, както и обновяване на хижите, общинска собственост. Няма конкретни решения за най-задлъжнялото общинско дружество - , с 800 милиона лева дълг. Само държавната \"Булгаргаз\" чака над 500 милиона лева, а се търсят нови инвестиции за технологично модернизиране на отоплителното дружество. Не се споменава нищо за  . Това общинско дружество управлява синята и зелена зона за паркиране и с парите от нея трябва непрекъснато да се изграждат нови общински паркинги - не само в центъра, а и в кварталите. Няма нито дума за по пряко (СОС). Това може да стане с промени в правилника за дейността на СОС като се даде по-голяма възможност на представители на граждански организации да се включват в заседанията на ресорните общински комисии. , за които бяха единодушни всички кандидати за кмет, за да спре реално презастрояването и заграбването на зелени площи, в програмата на Фандъкова са отбелязани с едно изречение: \"Приемане на Визия за развитие на София с хоризонт 2050 г., чиито цели да залегнат при изработване на промените в Общия устройствен план на София\". Толкова.", "date": "2019.11.04", "title": "Какво обещава Фандъкова и какво премълчава за новия си мандат"}
{"url": "https://www.dnevnik.bg/sviat/2019/11/04/3986024_katalunia_shte_e_vajna_za_reshenieto_na_ispancite_pred/", "text": "Испанският премиер Педро Санчес ще може да реши да протегне ръката си наляво или надясно на изборите тази седмица. Това посочи последното проучване на Центъра за социологически изследвания (CIS) в Мадрид дни преди изборите в неделя, на които испанците ще избират парламент за втори път от април насам. Когато изборите бяха насрочени след месеци неуспех за съставяне на правителство, те създадоха впечатлението, че испанците ще се върнат до урните, но резултатът няма да е различен от сегашния. До вота се стигна, след като преговори между социалистите на Педро Санчес и крайнолявата \"Подемос\" имаше спорове как ще се подели властта. Влизането на \"Подемос\" и на либералната, антинационалтическа \"Граждани\" в парламента разби модела на управление на конервативната Народна партия и Испанската социалистическа работническа и направи много трудни печеленето на мнозинство и съставянето на правителство. Покрай продължаващия 7 години конфликт между политическите елити в Барселона и Мадрид обаче плановете се промениха. Организирането на демонстрации сред сепаратистите заради присъдите срещу тях за опита им за отцепване на Каталуня от Испания въвлече страната в разговор, който трябваше поне временно да е отшумял - поне до следващата политическа криза. Той провокира дебат какъв подход е нужен към движението, което задейства т. нар. \"процес\" в началото на десетелието - кампания, според която Каталуня трябва да има право сама да реши дали да е независима държава. В нея до момента е имало два референдума, а единият завърши дори с ограничаване на автономията на областта. Премиерът Педро Санчес рискува много с тези избори. Той се надява да има поне един депутат повече от 123-те след последните избори на 28 април, които не му дадоха възможност да състави правителство, и така да оправдае решението за урните. Тогавашният вот пък бе предизвикан от провала на бюджета в парламента заради отказа от подкрепа на националистически партии. Испанската социалистическа работническа партия (PSOE) на Санчес може да получи между 133 и 150 места според анкетата на CIS, повече от очакваното увеличение от едно място. Втора се очаква да стане Народната партия на Пабло Касадо с между 74 и 81 места в Конгреса. Възможно е завръщане на лявата \"Подемос\" като трета политическа сила с между 37 и 45 места (повече от 42-те през април), а \"Граждани\" може да са губещата партия - от 57 през април до между 27 и 35 места. Според същата анкета се очаква и избирателите да накажат и крайнодясната \"Вокс\", която може да вземе между 14 и 21 места. Само преди половин година \"Вокс\" влезе в парламента с около 10% от гласовете и 24 места.", "date": "2019.11.04", "title": "Каталуня ще е важна за решението на испанците пред урните тази неделя"}
{"url": "https://www.dnevnik.bg/sport/2019/11/04/3986577_keniici_specheliha_maratona_na_nju_iork/", "text": "В триумф за бегачите от Кения се превърна маратонът на Ню Йорк. При дамите категорична победа взе Джослин Джепкосгей, която дебютира в маратоните. Световната рекордьорка на 10, 15, 20 км и в полумаратона нямаше никакви проблеми в класическата дистанция. Джепкосгей финишира за 2.22:38 часа и детронира четирикратната победителка Мери Кейтани, която остана втора с 2.23:32 часа. Етиопката Рути Ага зае третото място с 2.25:51 часа. Постижението на Джепкосгей е второто най-бързо в историята на състезанието.  \"Щастлива съм да спечеля състезанието\", каза Джепкосгей.  Победител в маратона на Ню Йорк при мъжете стана също представител на Кения -  Жофри Камворор , който даде време от 2.08:13 часа. Това е втора негова победа в това състезание след успеха през 2017 г., преди 12 месеца той беше трети. Втори само на 13 секунди се нареди друг кениец Алберт Корир, а трети завърши Гирма Бекеле Гебре от Етиопия с още две секунди назад. \"Бях много мотивиран да спечеля, защото Елиуд Кипчоге дойде тук да ме гледа. Той е истинско вдъхновение за всички и се радвам, че не го разочаровах\", каза след финала шампионът.", "date": "2019.11.04", "title": "Кенийци спечелиха маратона на Ню Йорк"}
{"url": "https://www.dnevnik.bg/biznes/companii/2019/10/05/3985073_razumna_investiciia_s_dulgosrochen_efekt/", "text": "Независимо от всички дискусии около пазара, недвижимите имоти си остават една от достатъчно перспективните възможности за дългосрочна инвестиция. Без значение дали търсите своя нов дом или просто искате да вложите средства в собственост, добре е да проучите различни възможности. OKOL Lake Park  е нов мащабен комплекс от типа ‘Golf & Residential Community’, който ще включва международно голф игрище, петзвезден хотел, паркови и жилищни зони със семейни и ваканционни имоти. Разположен е в района на язовир Искър, само на 30 км от София и се отличава със зрелищни панорами към язовира и околните планини.      Основният замисъл на проекта е създаването на място, което предлага всички удобства и възможности за модерен живот, работа и отдих в по-голяма близост до природата. Великолепната екстериорна среда на всеки от имотите е съчетана с модерен минималистичен интериорен дизайн, предлагащ нови стандарти в дълготрайната експлоатация и поддръжка. Ето и повече подробности за видовете имоти, които могат да се окажат следващата инвестиция с очаквано добри ползи.        Студиата и лофтовете са разположени в централната част на голф игрището на  OKOL Lake Park . Те представляват еднопространствени жилищни единици за почивка, работа и творчество – идеален имот за романтичен уикенд сред природата или зареждаща тренировка. са 4 типа – с квадратури между 60 и 90 кв.м.  са 2 типа – с квадратури между 125 и 145 кв.м. Редовите къщи са разположени в южната част на голф игрището. Представляват двуетажни семейни къщи с функционални и оптимизирани разпределения. Всяка къща има преден двор с цветя и заден двор, който прелива в рафа на голф игрището.  са 4 типа – с две, три и четири спални и са с квадратури между 125 и 210 кв.м.      Самостоятелните къщи са разположени в северната част на голф игрището. Представляват ексклузивни имоти с разширена функционална програма и най-висок клас оборудване и обзавеждане. Дворът на всяка къща също прелива в рафа на голф игрището.  са 3 типа – едноетажни, двуетажни и триетажни и са с квадратури между 250 и 500 кв.м. Брандираните къщи са лайфстайл продукт с инвестиционен елемент, проектирани и обзаведени според стандарта за качество Pullman. Те се управляват и обслужват като част от 5 звездния хотел Pullman. Инвестирането в тях осигурява допълнителна доходност на собствениците си благодарение на включването им в рентал програмата на Accor. Собствениците на брандираните къщи ползват ексклузивен пакет съоръжения, удобства и услуги в хотела, както и редица допълнителни привилегии като статут Accor Privileged Partners, в мрежата от над 4 900 хотела по света.  са 4 типа - с две и три спални и квадратури между 170 и 190 кв.м. В допълнение на всички тези имоти инвеститорът \"Маркан Холдинг\" предлага възможност за закупуване на място в  OKOL Lake Park  и проектирането на къща по индивидуален проект. Парцелите от този клас са разположени на премиум локация с панорама към езерото, а къщите ще бъдат проектирани и построени от инвеститора по индивидуалното задание на всеки клиент, но в рамките на архитектурната концепция на проекта.", "date": "2019.11.04", "title": "Разумна инвестиция с дългосрочен ефект"}
{"url": "https://www.dnevnik.bg/analizi/2019/11/04/3986284_nedeistvitelni_glasove_ili_opravdaneie_da_se_premahnat/", "text": "Уважаеми читателю, вчера беше ден за гласуване. И аз като отговорен гражданин взех един душ и гласувах. Душът е важен! Не върви някак хем да решаваш с гласа си кой да е кмет, хем да понамирисваш като някои консултанти по избори, както разбрахме тия дни от едно високо място. Сега сядам да пиша с намерение да ви разкрия една голяма тайна. Вие може и да я знаете, но засега е тайна.  След тези избори се готви отново промяна в избирателната система. Дали ще поискат да ни върнат в кошарата на твърдите партийни листи (без право на пренареждане) или направо ще ни метнат в някоя от мажоритарните системи, още не съм разузнал. Като разбера ще ви кажа под секрет. Подготовката за махане на преференциите вече започна. Главният магьосник на Информационно обслужване любезно ни информира, че недействителните гласове били много. Особено много били те на избора за общински съветници – цели 15%, което никак не било европейско. И, понеже живеем в материален свят, тези 15% си имат причина. Та, видите ли, причина били стресираните избиратели. Ти да видиш! Влиза значи избирателят в секцията и помни само номера на партията си. Взема бюлетината, отива зад чаршафите в т. нар. тъмна стаичка и туря едно хиксче в кръгчето с номер, който няма нищо общо с номера на партията му, дето уж е запаметил в главата си. И после, за да не развали хубавата работа, която е свършил, пуща гласа си в урната. И доволен отива да пие една бира или каквото там обича. Да ви кажа, много се ядосвам, че умни хора продължават да говорят глупости за недействителните гласове. Сега сериозно. И малко история за тия, които помнят по-кратко, а не като слоновете. С тези избори, уважаеми читатели, завъртаме втория цикъл на гласуване с преференции - два евроизбора (2014 и 2019), два парламентарни (2014 и 2017) и два местни избора (2015 и 2019). Бюлетината, с която гласуваме, беше предложена и свирепо дискутирана при приемането на сегашния изборен кодекс. Тя не е българско изобретение и в оригинала нямаше никакви кръгчета, а пак квадратчета, за да се мъчат партиите да ограмотяват избирателите си. И така да разясняват и рекламират възможността за пренареждане на листите с гласуване и за конкретни лица от партийната листа. На българска почва, обаче, бюлетината беше модифицирана с кръгчета, за да не се обърка баба Гицка от Гинци. Баба Гицка е събирателен образ. Може да е баба Айше, дядо Петър или дядо Мехмед. Квадратчетата в оригинала бяха заменени с кръгчета за по-удобно на горните избиратели. Това развърза ръцете на партиите, освободи ги от нуждата да обясняват разликата между два вида квадратчета и им даде вълшебния инструмент за забрана на преференцията. По-тарикатите в малките населени места почнаха да контролират избирателите като ги караха да попълват по 2 или 3 преференции в различни комбинации – хем ги плашеха, че така ще знаят дали са си заслужили парите, хем преференцията ставаше недействителна и гласът отиваше само за партията. Хитро, а?  Още на първите избори с тая бюлетина ДПС издаде фетва да не се гласува с преференции, щото е лошо за единството на партията, предизборният щаб на БСП тоже издаде подобен декрет против братоубийствената преференция. И логично дойде феноменът 15/15 – партиите набиваха номера си в главите на избирателите и те го зачеркваха и на двете места. След много чесане по главите умните мъже измислиха решение. Вместо по-качествена разяснителна кампания, сложиха в кръгчетата за преференция трицифрени числа от 101 и нагоре до колкото са мандатите за запълване. На тези избори в София са до 161. Броят на съветниците е 61. Както стана дума по-горе, тези избори са шестите, които се провеждат с този дизайн на бюлетината. Сега да видим колко са били недействителните гласове (НДГ) за всеки от тях. Евроизбори 2014 г. (първите по тоя кодекс) НДГ са само 5.19% при 35% активност. На парламентарните 2014 г НДГ са 6.23% при 51% активност. След тези 6.23% независими наблюдатели поискаха одит на секциите с много НДГ с отваряне на чувалите и броене. И то след като са минали всички съдебни срокове. С научна цел, така да се каже. Имаше методика предложена от член на ЦИК. Да, ама не! Партиите в ЦИК заеха кръгова отбрана. Дойдоха местните избори 2015 г. На страницата на ЦИК няма сумарни данни за недействителните гласове в цялата страна. Според публикации в медиите, НДГ в избора за общински съветници са 14.09%. За София, обаче, те са само 3,86%. Интелигентни избиратели – малко НДГ. И, забележете, на всеки следващ избор за колективни органи броят на гласувалите с преференция рязко нараства и още на парламентарните избори 2014 е 35.16%. На местните избори 2015 г. за съветници с преференция гласуват 47%. През 2017 г. на предишните парламентарни избори НДГ са 4.58%. Цели 43% от гласувалите са използвали преференцията и 38 кандидати са станали депутати благодарение на възможността за разместване на листите. На евроизборите тази година (2019) недействителните гласове с 3.83%. Според ЦИК на последните евроизбори с преференция са гласували над 36%. Наблюдатели твърдят, че много от преференциите от машинното гласуване са се затрили някъде. И да си дойдем на думата. На изборите са общински съвети от миналата седмица НДГ са цели 15.01 % според публикации в медиите. На сайта на ЦИК сумарни данни за страната няма. Тъй като в протоколите от секциите няма брой на празните бюлетини (без маркиран избор на партия) на отделен ред, няма и брой на гласовете с маркирана само преференция без партия, то Няма никакви данни – нито в протоколите, нито в доклади на наблюдатели, които да потвърждават хипотезата, че НДГ са резултат от попълнени преференции, а немаркирани партии. За да се правят такива твърдения трябва да има значителен брой доказани и обобщени наблюдения. Откровено казано тезата за обърканите избиратели, които не знаели какво е номер на партия в квадратче и какво е номер на преференция в кръг ми идва в повече. Излиза, че в  Шри Ланка, например,  живеят гениални избиратели с три доброволни преференции и подреждане на кандидатите в листите по жребий. Там 2015 г. имат 4.43 НДГ при, забележете, 77.66% избирателна активност. Не ни карайте да се смеем, уважаеми коментатори - избирателите били маркирали преференцията и от страх да не си развалят гласа не отбелязали партията си. Ще ми докарате сърдечен удар да се гътна от смях. Значи за кмет гласували като европейци, а за партиите, които обичат, гласували като макаци и шимпанзета? Значи в София  НДГ са 5.16%, а тези които съвсем съзнателно са гласували с опцията \"не подкрепям никого/всички са маскари\" са 5.82%. Това е повод за размисъл. И то в София, където медиите се интересуват какво става в общината по повод кой къде вдига нов билдинг и бастисва зелени площи или взема евентуално рушвет. И съответно избирателите поназнайват какво е общински съвет. В родната на автора община Бяла, Русенско недействителните гласове за общински съвет са 19.99%, но за кмет на общината са само 5.16, което е точно колкото в София. Само че гласовете \"не подкрепям никого (всички са маскари)\" за общинския съвет са само 2.08%. Значи не са неграмотни хората, а има друга причина, за да се крият зад НДГ и предполагаемо празни бюлетини. Като почнем да се срещаме по кръгли и квадратни маси,   На първо място Секционните избирателни комисии /СИК/ ще знаят, че работата им ще бъде оценявана не само, ако някой  жали протокола в съда. Второ - ще се види дали СИК са лоялни на закона или правят манипулации по искане на партиите, които са ги пратили в комисиите. Трето - може да се създаде \"черен списък\" на неграмотници в СИК, четвърто - ще има обратна връзка за ефективността на разяснителната кампания и тя ще може да се фокусира на тесните места (общности с ниско образование и др.). Големият брой недействителни гласове за общинските съвети по всяка вероятност идва именно от празните бюлетини. Сплашени хора са отишли вътре и не са гласували за партия. Силната персонификация на властта в медиите кара хората да мислят, че само кметът е важен, а не общинският съвет.  Да сте чули медия да ви разказва за работата на общинския съвет в община Трекляно, например? Или Завет? Там няма море, няма ски, няма СПА и не е интересно какво прави колективната управа. Дали пък партиите изобщо имат интерес да се знае какво става в общинските съвети е въпрос в понижена трудност. Има и по-лоши хипотези - умишлено инвалидиране на гласове, неотчитане на гласове. И понеже само съдът може да нареди отваряне на чувалите и ново броене, СИК се чувстват безнаказани. Да сте чули за наказани членове на СИК? Аз не съм. Даже и в малкото случаи, когато съдът е броил наново гласове. И тъй като цялата изборна администрация е партийно номинирана, може да се предполага, че и самите партиите нямат интерес да сезират съда, за да не лъснат едни или други нарушения. Нали помните ли как бившият кмет на втория по големина град учеше другите да правят недействителни гласове. И това в Пловдив! Представете си какво става в Горно Нанадолнище по тъмно. Между другото така и не можах да намеря справка колко са съдебните дела срещу резултатите на СИК, при колко от тях е наредено повторно броене и какво е постановил съдът. Дори в доклада на предишния състав на ЦИК за изборите в периода 2015 – 2018 г, глава 13, стр. от 54 до 56 няма такава статистика. Има, обаче текст: \"При открито производство при оспорване съдът е назначавал съдебни експертизи или е извършвал непосредствен оглед на бюлетините в присъствието на страните по делото. В резултат в много случаи съдът е приемал определени бюлетини, обявени от СИК за недействителни, за действителни (например бюлетини с неоткъсната перфорация и с номер от кочана, знакът V или Х е излязъл малко от квадратчето, без да навлиза в друго и т. н.) и обратно приети за действителни от СИК и обявени от съда за недействителни (например знакът V или Х засяга полето на две квадратчета или в квадратчето освен знака V или Х има драсканици).\" Край на цитата. Колко много са случаите докладът на казва. И какво излиза – съдът отваря и брои само понякога и само на тези протоколи, в които е имало множество поправки и зачертавания, които са породили съмнения в тяхната истинност и автентичност, и то само при изричното им оспорване по реда на ГПК и АПК. Ако протоколът е без грешки, контролите излизат и има някакви подписи всичко е ОК. Взаимното дебнене между представителите на партиите в СИК и присъствието на уж-застъпници в секциите и коридорите не гарантира, че брилянтният протокол отразява волята на избирателите. Да не говорим, че част от застъпниците и представителите на партии са там само за да вземат копие от протокола, което в масовия случай служи да докажат, че са заслужили някой лев. Това ме подсеща, че може би копирането на десетки копия на протоколите и раздаването им на всеки, който си е поискал, трябва да се преразгледа. То удължава процеса на приключване и е неоправдан разход. Представете си, че на тези избори всеки присъствал трябваше да получи копия на три протокола с общо 30-тина страници. Или за петима застъпници и наблюдатели само в една секция общо 150 страници. За 10 секции три топчета хартия. Далеч по-разумно би било протоколите да се сканират от СИК с таблети и да се качват на сайта на ЦИК в реално време. И който иска копие, да си го сваля от там.  Та така, уважаеми читатели. Ясно е, че след тези избори ще се завърти нов цикъл кръгли и квадратни маси. Ще се отвори Изборният кодекс. И може би някои неща ще станат по-добри. Нека мислим отсега и да направим така, че не партиите да са окупирали изборния процес, а държавата да провежда изборите, а партиите да са равно отдалечени от процедурата на овластяване. И да видим кой пръв ще предложи да се върнем в кошарата на твърдите партийни листи.", "date": "2019.11.04", "title": "Недействителни гласове или оправдание да се премахнат преференциите"}
{"url": "https://www.dnevnik.bg/politika/2019/11/04/3985931_deniat_sled_balotaja_obvineniia_mejdu_gerb_i_levicata/", "text": "                         Инициативният комитет, издигнал Мая Манолова за кмет на София, обяви в писмо до медиите, че ще иска касиране на изборите. От софийския предизборен щаб нарекоха твърденията на Манолова за нарушения и манипулации \"поредните лъжи\" и абсурдни твърдения, целящи да се намери оправдание за загубата. БСП пък обяви, че ще иска повторно преброяване за бюлетините и вероятно касиране на вота в Шумен и Ловеч. \"Дневник\" проследи на живо коментарите и анализите. ", "date": "2019.11.04", "title": "Денят след балотажа: Обвинения между ГЕРБ и левицата (хронология)"}
{"url": "https://www.dnevnik.bg/sviat/2019/11/04/3986588_nai-loshoto_predstoi_predupredi_bolsonaro_za/", "text": "Бразилският президента Жаир Болсонаро предупреди, че ситуацията с мистериозния петролен разлив, който замърси над 200 плажа в североизточната част на страната през последните три месеца, тепърва ще се влошава, предаде \"Франс прес\". Петролът, който достигна до брега и бе събран, е само малко количество от онзи, който е бил разлян. \"Най-лошото предстои\", каза Болсонаро и прогнозира \"много по-голяма катастрофа\". Бразилският президент определи петролния разлив като \"криминален акт\". \"Всички индикации\" сочат, че петролът е бил излят от гръцкия танкер \"Бубулина\", каза той. Бразилските власти вече обявиха в петък след анализ на сателитни данни, че именно този кораб е отговорен за екологичната катастрофа. Гръцката компания \"Делта танкерс\" (Delta Tankers) отрече нейният танкер да е разлял петрола. След засичането на разлива от бразилските власти на 29 юли той вече засегна около 2 хил. километра от крайбрежието на страната, включително райони с уникална природа. /БТА", "date": "2019.11.04", "title": "\"Най-лошото предстои\", предупреди Болсонаро за петролния разлив в Бразилия"}
{"url": "https://www.dnevnik.bg/evropa/2019/11/04/3986646_ispaniia_vurvi_kum_bezizhodica_krainodesnite_moje_da/", "text": "Парламентарните избори в Испания  на 10 ноември  може да не сложат край на политическата блокада в страната. Според проучване, чиито данни публикува вчера в. \"Ел Паис\", социалистът Педро Санчес се очаква да спечели, но без да получи абсолютно мнозинство, а крайнодясната партия \"Вокс\" почти да удвои броя на своите депутати, предаде \"Франс прес\". Социалистите на Санчес ще са победители в тези четвърти избори от четири години насам със 121 депутатски места, но ще изгубят две места в сравнение с предишните избори от 28 април, сочи анкетата на центъра \"деБе\", осъществена в края на октомври след  насилието в Каталуня , последвало  присъдите срещу местни сепаратистки лидери . Съответно Санчес ще остане все така далеч от абсолютното мнозинство, за което са необходими 176 гласа, дори ако бъде подкрепен от другите леви формации - радикалната левица \"Подемос\", която ще свие присъствието си в парламента от 42 на 31 места, и основаната през септември т. г. \"Мас Паис\" с очаквания за 5 места. Вдясно Народната партия видимо ще увеличи резултата си с 91 места срещу 66 през април, а \"Вокс\" след априлското си нахлуване в парламента почти ще удвои местата си, получавайки 42 срещу 24 преди половин година, и така ще стане трета сила в долната камара. Но тези две партии, както и либералната \"Сиудаданос\", която ще изгуби сега най-много депутати с 14 места срещу 57 през април, също няма да съберат абсолютно мнозинство дори заедно. Според проучването 24 на сто от избирателите смятат, че ще се стигне до нови избори поради невъзможност за съставяне на правителство, а 52.2 процента прогнозират предсрочни избори след формиране на слаб кабинет, неспособен да осъществи мандата си докрай. Анкетата показва, че абсолютно мнозинство - над 176 кресла в парламента, може да бъде спечелено от широка коалиция между социалистите и Народната партия, но Санчес категорично отхвърли подобен сценарий, уточнява АФП. /БТА", "date": "2019.11.04", "title": "Испания върви към безизходица, крайнодесните може да са трета сила в парламента"}
{"url": "https://www.dnevnik.bg/intervju/2019/11/04/3986649_mnogo_hora_predpochitat_nepriemliv_kandidat_samo_i/", "text": "                         - ГЕРБ пак спечели купата \"първа партия\", която Борисов сам си измисли и си я харесва. В една пропорционална демокрация като нашата не е толкова важно коя е първата партия, а колко имат останалите и какви мнозинства са възможни. След местните избори възможностите за алтернативни мнозинства нарастват, защото при ГЕРБ има отлив на подкрепа за сметка на други. Нещо повече, изборният резултат в доста градове показва, че анти-ГЕРБ мнозинства или ад хок групирания на избиратели далеч не са немислими. БСП спечели четири областни града, но все още остава извън центъра на политическото пространство. Това се дължи на политиката на Корнелия Нинова, която \"тика\" партията в патриотични ниши. Неслучайно избирателите й във Варна се идентифицираха с Костадинов. Не е случайно, че присъствието на БСП в общинските съвети на основните големи градове е скромно. ДПС си спечели своето: нито повече, нито по-малко. \"Демократична България\" (ДБ) спечели половин София и получи дял от гласовете, сходен на Реформаторския блок в столицата. Това показва, че отсъствието от коалицията на партии като СДС не е оказало влияние. В страната обаче картината е друга – там ДБ е с по-слаби позиции и има потенциал да консолидира по-успешно десния вот. \"Патриотите\" спечелиха морална победа, като се явиха на балотаж в Пловдив и имаха и кандидати в София и на много други места. ВМРО успя да измести АТАКА и НФСБ и става предпочитан партньор на ГЕРБ. - Изборите в София и Варна показват, че много хора предпочитат да гласуват за неприемливи за тях кандидати, само и само да отстранят ГЕРБ от власт. Това е трупане на напрежение и ако Борисов самодоволно не го отчете, ще сгреши. Близостта на резултата на Мая Манолова и Йорданка Фандъкова показва, че ГЕРБ и коалиционните му партньори не са получили карт бланш на тези избори за провеждането на спорни политики: изборът на Иван Гешев за главен прокурор, АЕЦ \"Белене\", раздаването на студения резерв на приятели, обзавеждането на пристанищата им с държавни средства и т.н. Това са политиките, които са склонни да накарат хората да пресекат \"червените линии\" и да гласуват за анти-ГЕРБ мнозинства. - ГЕРБ ще управлява с ВМРО, a АТАКА ще е \"студен резерв\". При НФСБ нещата са по-сложни – Валери Симеонов е горд човек и едва ли ще издържи дълго в сянката на Каракачанов. Но да видим. - Обичайното – те са регионална партия и спечелиха регионите си. - Мълчанието на Корнелия Нинова и т.нар. независим кандидат помогна на БСП в София. Изглежда, сходен е бил моделът в Благоевград. Тъй като Нинова тласна БСП в по-крайни позиции, това им беше нужна стратегия за печелене на центристки вот. Крайният резултат показва частичен успех – пробиви в четири областни града и добър резултат на кандидата в София. - Затвърди резултата от европейските избори и доказа, че е парламентарно значима партия. Демонстрира силата си в София, като спечели осем района, но не успя напълно да се възползва от ерозията на ГЕРБ в столицата. Има и много работа за вършене в страната. - Да. Борис Бонев обаче трябва да излезе и с политически послания, за да разберем по-добре позиционирането му. Единственото по-общо политическо послание в кампанията му беше подкрепата му за протестите срещу Гешев. Електоратът му е сходен с този на ДБ, макар че е по-либерален и по-млад. Формацията му би изглеждала като потенциален съюзник на ДБ, но за да се наложи на политическата сцена като отделен субект, ще са необходими доста усилия отвъд конкретните градоустройствени въпроси на София. - Необходимо е връщането на режим на финансиране на партиите с държавна субсидия. Ако сегашното състояние на нещата – финансиране от неограничени корпоративни дарения - продължи, кампаниите ще зависят от корпоративни интереси и купеният вот от сенчести бизнеси ще се увеличава. Проправителственият уклон на БНТ е видим и той се покрива с редакционната политика на уж независимата НОВА. Би Ти Ви засега създават баланс и плурализъм: ако те, да не чува дяволът, метаморфозират в проправителствена посока, медийната картина у нас ще стане подобна на руската. С особен жълтокафяв нюанс, вкарван от медиите около ДПС. - Незавършен. Добър резултат за нея, който ще й даде основание да пробва политически проект. В София много гласуваха за нея просто като инструмент, с който да смутят статуквото. Тези гласове трудно ще се трансформират в позитивна и трайна подкрепа за отделен политически проект. Но получаването им на балотажа ще донесе самочувствие на Манолова да експериментира.", "date": "2019.11.04", "title": "Много хора предпочетоха неприемлив кандидат само и само да отстранят ГЕРБ"}
{"url": "https://www.dnevnik.bg/citat_na_deniia/2019/11/04/3986648_citat_na_denia_ako_vkljuchim_energiiata_na_manolova/", "text": "                         Това обяви министърът на финансите Владислав Горанов по Би Ти Ви днес. Според изборните резултати разликата в подкрепата между Йорданка Фандъкова (49.98%, или 209 542 гласа) и Мая Манолова (45.13%, или 189 176 гласа) е същата 4.85%, или 20 366 души. \"Това не го казвам иронично или с нещо лошо. Проблемът е накъде се насочва тази енергия и дали си честен с избирателите, защото голяма част от опита й в политиката е свързан с изричане на манипулации\", каза още Горанов. Според него би било социален експеримент, ако Манолова, която не е управлявала нищо, управлява столицата. \"София щеше да и е тясна. За нея може би е по-добре, че не успя, защото нейните възможности и амбиции са по- големи от столичния град. Тя си мислеше от тук да превзема държавата. Добре е, че ще има допълнително време да се подготви за бъдещите си политически проекти\", каза още министърът на финансите.", "date": "2019.11.04", "title": "Цитат на деня: Ако включим енергията на Манолова, трябва да спрем АЕЦ \"Козлодуй\""}
{"url": "https://www.dnevnik.bg/politika/2019/11/04/3986610_kaloian_pargov_maia_manolova_e_nai-dobroto_koeto_bsp/", "text": "Мая Манолова направи впечатляващ резултат, за който принос имат усилията на много хора, а БСП е една основните партии, които стояха зад нея. Мая Манолова е най-доброто, което може БСП да предложи в момента, показаха анализите ни още през лятото. Това коментира пред БНТ тази сутрин лидерът на БСП в София Калоян Паргов. По повод  обявеното снощи намерение на инициативния комитет,  издигнал Манолова, да поиска касиране на изборите Паргов посочи, че ще се изчакат окончателните резултати, защото разликата с Фандъкова е 5 процентни пункта и за пореден път \"станахме свидетели на една манипулация\". \"Виждаме, че дистанцията доста се скъси, станахме свидетели за пореден път на една манипулация, която не е хубаво, може би, да казвам пред други медии за други медии, но всичко това, което се тиражираше цял ден - и при първия, и при втория тур, очевидно, че е важно за избирателите и ги кара да взимат едно или друго решение.\" БСП връща позиции, промяната е възможна и започна да се случва, посочи още Паргов. Според него е показателно това, че много избиратели, които на първия тур са дали гласа си в София за Ангел Джамбазки, Борис Бонев и др., на втория са гласували за Мая Манолова и то означава разместване на пластовете. На въпрос дали лидерът на БСП Корнелия Нинова трябва да си подаде оставката, както призова снощи от Варна председателят на Градския съвет на партията в града Борислав Гуцанов заради резултата, Паргов посочи, че БСП ще си направи анализите и предстои да влезе в цикъл отчети и избори. Всеки ще се бори за доверието и партията ще прецени, обяви той.", "date": "2019.11.04", "title": "Калоян Паргов: Мая Манолова е най-доброто, което БСП може да предложи"}
{"url": "https://www.dnevnik.bg/photos/2019/11/04/3985853_fotogaleriia_matju_makkonuhi_na_50/", "text": "Американският актьор, сценарист, продуцент и носител на редица отличия като \"Оскар\" Матю Дейвид Макконъхи днес навършва 50 години. На снимката: Макконъхи получава звезда на Алеята на славата в Холивуд през ноември 2014 г.", "date": "2019.11.04", "title": "Фотогалерия: Матю Макконъхи на 50"}
{"url": "https://www.dnevnik.bg/politika/2019/11/04/3986676_donchev_za_kritikite_na_radev_za_izborniia_proces/", "text": "Вицепремиерът Томислав Дончев, който отговаряше за организацията на изборния процес, се обяви за ремонт на Изборния кодекс преди следващите избори (парламентарни избори през 2021 г. - бел. авт.). Той не каза в каква посока трябва да бъде той, но обяви, че е необходима широка експертна дискусия по темата. Коментарът на Дончев бе в отговор на критиките на президента Румен Радев, че огромният брой недействителни бюлетини на първия тур и сигналите за купуване на гласове компрометират изборния процес. Критики отправи и лидерът на ДПС Мустафа Карадайъ. \"Подобен репертоар има след всички избори. Който не е доволен от резултата, му е крив изборният процес\", заяви Дончев пред \"Нова телевизия\". Той каза още, че не управляващите, а независимите избирателни комисии (ЦИК, ОИК и СИК - бел авт.), в които има представители на всички партии, правят изборите. Попитан за твърденията на Мая Манолова, че има купуване на гласове, той каза: \"Какво друго да каже.\" Според Дончев \"номерът с инициативните комитети\" бил \"удивителен\", защото не било ясно кой носи политическата отговорност. \"Тази политическа флексабилност трябва да има граници\", каза още той. Президентът Румен Радев обяви, че ще инициира среща между партиите и Централната избирателна комисия, на която да бъде обсъдено \"отстъплението от честността на изборния процес. БСП и ДПС вече направиха заявка, че искат промени в Изборния кодекс.", "date": "2019.11.04", "title": "Дончев за критиките на Радев за изборния процес: Репертоар на недоволните от резултата"}
{"url": "https://www.dnevnik.bg/evropa/2019/11/04/3986690_vietnam_arestuva_osem_dushi_vuv_vruzka_s_otkritite_39/", "text": "Полицията във Виетнам арестува осем души във връзка с откритите 39  тела на виетнамци  в камион с българска регистрация близо до Лондон миналия месец, съобщиха местни медии, цитирани от \"Ройтерс\" и БТА. Миналата седмица британската полиция обвини двама души в убийство за смъртта на имигрантите, чиито тела бяха намерени на 23 октомври. \"Въз основа на това, което научим от заподозрените, ще започнем разследвания, за да се борим и премахнем тези  мрежи, които вкарват незаконно хора  във Великобритания\", заяви за виетнамската държавна агенция шефът на полицията на провинция Нге Ан, откъдето идват повечето жертви. Той уточни, че полицията разглежда трагедията като контрабанден инцидент, а не като трафик на хора. Вчера делегация от виетнамски дипломати и полицаи замина за Великобритания, където ще се срещнат с британските си колеги днес, съобщи сайтът на виетнамското правителство. Макар че камионът има българска регистрация, той е регистриран в страната през 2017 г., но оттогава не се е движил в нея. Той е собственост на дружество на ирландска гражданка.", "date": "2019.11.04", "title": "Виетнам арестува осем души във връзка с откритите 39 тела в камион край Лондон"}
{"url": "https://www.dnevnik.bg/sport/2019/11/04/3986698_sled_tochno_godina_nadal_se_zavrushta_nachelo_v/", "text": "След едногодишна пауза Рафаел Надал отново е №1 в световната ранглиста в мъжкия тенис. За последно испанецът оглавяваше класацията на АТП преди точно 12 месеца (4 ноември 2018 г.), когато започна своята 196-а седмица като водач. \"Много съм щастлив от моя сезон, началото беше тежко, но след това намерих моя ритъм и играх на високо ниво, за да съм в сегашната си позиция. Много съм горд\", каза Надал, който спечели четири титли дотук – мастърсите в Рим и Канада, \"Ролан Гарос\" и US Open. Той започва своя осми период като №1 в света и изравнява по този показател Иван Лендъл. Пред Надал са единствено Джими Конърс (9), Пийт Сампрас (11) и Джон Макенроу (14). При последното обновяване на ранглистата досегашният №1 Новак Джокович губи 1600 точки и по този начин сдава лидерството. Надал вече е с 9585 точки, докато сърбинът, който  триумфира с пета титла на \"Мастърс\" турнира в Париж  има 8945 точки. Трети остава Роджър Федерер (6190), следван от Даниил Медведев (5705) и Доминик Тийм (5025). С едно място се изкачва Стефанос Циципас, който вече е шести и разменя позиции с Александър Зверев. Осми в ранглистата е Матео Беретини, следван от Роберто Баутиста Агут и Гаел Монфис, който се завръща в топ 10. Французинът прави скок с три позиции. Най-голям прогрес бележи Денис Шаповалов, който игра финал в Париж и се изкачва с 13 места до №15. Григор Димитров  вече е №20 след силното си представяне в края на сезона. Българинът печели седем позиции и има 1747 точки. Битката за №1 в края на сезона Въпреки изкачването си на върха Надал не е сигурен, че ще завърши годината като №1. В годишната ранглиста той има 9585 точки при 8945 за Джокович. Тепърва предстои финалния \"Мастърс\" в Лондон, който може да обърне класирането. Участието на испанеца в английската столица все още не е сигурно, заради контузията, която го спря за финала в Париж. Надал ще се подложи на преглед с ядрено-магнитен резонанс, за да разбере колко сериозна е травмата му. Испанецът, който е и вторият най-възрастен №1 в историята, може да завърши за пети път годината като водач в ранглистата след 2008, 2010, 2013 и 2017 г. Дори и Надал да не участва на финалния \"Мастърс\", това няма да донесе автоматично първото място на Джокович. Сърбинът ще трябва да спечели поне две победи в групата си и да стигне до финала на турнира, за да оглави годишната ранглиста. В случай обаче, че Надал спечели поне два мача, то сърбинът ще трябва да спечели турнира, за да бъде №1.  ", "date": "2019.11.04", "title": "След точно година Надал се завръща начело в световната ранглиста"}
{"url": "https://www.dnevnik.bg/biznes/2019/11/04/3986714_raste_broiat_na_izdadenite_razreshitelni_za_stroej_no/", "text": "През третото тримесечие на годината намалява броят на строителните разрешителни, които издават общините за жилищни сгради. Спрямо същия период на 2018 г. спадът е 1.7%. При книжата за административни сгради има свиване. През периода юли - август местните администрации са издали разрешителни за строеж на 1630 жилищни сгради с 9018 жилища в тях и 1 110 322 кв.м разгъната застроена площ (РЗП), на 23 административни сгради/офиси с 58 419 кв.м РЗП, както и на 1188 други сгради с 694 726 кв.м РЗП, показват данните на Националния статистически институт (НСИ). В сравнение с третото тримесечие на 2018 г. издадените разрешителни за строеж на нови жилищни сгради намаляват с 1.7%, а броят жилищата в тях - с 4.3%. Разгънатата им застроена площ намалява с 5.4%. Броят на издадените разрешителни за строеж на административни сгради и тяхната РЗП регистрират спад съответно с 37.8 и 72.5%. Издадените разрешителните за строеж на други сгради са по-малко с 1.6%, а разгънатата им застроена площ - с 1.8%. В сравнение с второто тримесечие на годината издадените разрешителни за строеж на жилищни сгради се увеличават с 2.5%, броят на жилищата в тях - с 6.6%, а общата им застроена площ - с 3%. Издадените разрешителни за строеж на административни сгради намаляват с 25.8%, а тяхната РЗП - с 6%. При издадените разрешителни за строеж на други сгради е регистрирано нарастване с 1.7%, а при общата им застроена площ - с 18%. Най-голям брой разрешителни за строеж на нови жилищни сгради са издадени в областите София (столица) - 263, Варна - 203, Пловдив - 187, София - 132, и Благоевград - 111. Най-много жилища предстои да бъдат започнати в областите София (столица) - 3839, Варна - 1385, Пловдив - 859, Бургас - 646, и Кърджали - 521. През третото тримесечие е започнал строежът на 1156 жилищни сгради със 7021 жилища в тях и с 908 670 кв.м обща застроена площ, на 13 административни сгради/офиси с 12 301 кв.м РЗП, както и на 666 други сгради с 390 746 кв.м РЗП. Спрямо предходното тримесечие започнатите жилищни сгради намаляват с 3.9%, но жилищата в тях се увеличават с 24.3%, както и разгънатата им застроена площ - с 25.2%. Броят на започнатите административни сгради и тяхната обща застроена площ регистрират спад съответно с 45.8 и 58.9%. Започнатите други видове сгради са повече със 7.1%, докато тяхната РЗП е по-малко с 14.7%. В сравнение с третото тримесечие на предходната година започнатите нови жилищни сгради се увеличават с 11.4%, жилищата в тях - с 18.6%, а разгънатата им застроена площ - с 36.2%. Броят на започнатите административни сгради намалява с 55.2%, а тяхната РЗП - с 84.9%. Започнатите други видове сгради са повече с 4.4%, докато общата им застроена площ е по-малко с 12.9%. Строителство на най-голям брой нови сгради е започнало в областите: Пловдив - 200 жилищни и 67 други сгради; София (столица) - 198 жилищни, 3 административни и 28 други сгради; Варна - 138 жилищни и 37 други сгради; София - 83 жилищни и 51 други сгради; Стара Загора - 58 жилищни и 61 други сгради.", "date": "2019.11.04", "title": "Расте броят на издадените разрешителни за строеж, но не и за жилищни сгради"}
{"url": "https://www.dnevnik.bg/sviat/2019/11/04/3986770_shefut_na_makdonalds_se_ottegli_zaradi_vruzka_sus/", "text": "Президентът и главен изпълнителен директор на веригата ресторанти за бързо хранене \"Макдоналдс\" (McDonald's) Стив Истърбрук се оттегли от поста заради връзка със служителка на американската компания, предадоха световните агенции. Съветът на директорите на Макдоналдс заяви, че 52-годишният Истърбрук е нарушил правилата на компанията и е показал лоша преценка. \"Това беше грешка. Предвид ценностите на компанията съм съгласен с мнението на съвета на директорите, че за мен дойде време да продължа напред\", написа Истърбрук в електронно писмо до служителите на \"Макдоналдс\". Правилата на компанията забраняват на мениджърите да имат връзки с подчинени. За нов президент и главен изпълнителен директор на \"Макдоналдс\" бе избран Крис Кемпчински. 51-годишният Кемпчински досега оглавяваше подразделението на компанията в САЩ, което има около 14 хил. ресторанта за бързо хранене. Американската корпорация е един от гигантите в бранша. \"Макдоналдс\" има общо над 38 хил.заведения в повече от 100 държави по света.  Стив Истърбрук, британски бизнесмен, застана начело на американската компания през март 2015 г., припомня ДПА. \"Франс прес\" отбелязва, че под неговото ръководство \"Макдоналдс\" е удвоила своята пазарна капитализация и всяка година е увеличавала чистата си печалба. Истърбрук обаче не успя да обърне тенденцията на постепенен спад на продажбите. Подобно на други големи вериги за бързо хранене \"Макдоналдс\" е изправена пред промяна на навиците на потребителите, които се стремят към по-здравословно хранене, отбелязва \"Франс прес\". /БТА", "date": "2019.11.04", "title": "Шефът на \"Макдоналдс\" се оттегли заради връзка със служителка"}
{"url": "https://www.dnevnik.bg/bulgaria/2019/11/04/3986730_kak_da_upravliavame_po-vuzrasten_slujitel/", "text": "Все по-често в офисите, производствените предприятия и държавните институции на ръководни позиции застават млади хора. Нерядко обаче на тях им се налага да управляват по-възрастни служители, близки до възрастта на собствените им родители. Това често е стресиращо за младия мениджър, който освен че няма много професионален, няма и много житейски опит. От друга страна, по-възрастният служител може да се почувства пренебрегнат, обиден, гневен и дори умишлено да саботира работата на по-младия си колега. Затова, ако и вие самият сте в ролята на \"младия шеф\", ето няколко съвета, които може да ви бъдат от полза. Не демонстрирайте по-високия си статус. Обичайно в една организация хората са наясно с йерархията, те са я приели и я зачитат, така че такава демонстрация е напълно излишна. Вместо да упражнявате дадената ви от организацията власт през формалния статус, правете това през авторитета, който сам си изграждате. Запомнете, че рангът не предоставя привилегия, нито дава сила, той налага отговорност. Покажете респект към опита на дългогодишния служител - и професионален, и житейски. В този тип конфигурация балансът лично - професионално отношение е донякъде нарушен. И е проява на ниска емоционална интелигентност да се пренебрегва разликата във възрастта и да се правите, че тя не съществува. В този ред на мисли още в началото е важно да имате личен разговор на четири очи с по-възрастния колега и да определите правилата, които ще спазвате във взаимоотношенията си. Задавайте въпроси и търсете съвет. Че каква по-добра възможност за един неопитен мениджър да научи всички тайни на работата директно от първоизточника? Питайте по-възрастния си подчинен за всичко, така не само ще скъсите пътя си до същината на вашата професия, но и ще засвидетелствате интереса и възхищението си от опита на колегата. Цялото това общуване с по-възрастен колега и предизвикателствата, пред които то изправя по-младия ръководител, ще помогне на втория да повиши собствените си професионални и мениджърски умения. Ще го научи, често през допусканите грешки, да се справя в разнообразни ситуации. Междувременно разгледайте актуалните обяви за работа на  Karieri.bg . търси: Експерт, околна среда търси: Web Designer Junior Information Risk Management (IRM) Specialist Accounting and Tax Compliance professional търси: A Full - Time Teacher In Physics A Full - Time Intern In Mathematics", "date": "2019.11.04", "title": "Как да управляваме по-възрастен служител"}
{"url": "https://www.dnevnik.bg/bulgaria/2019/11/04/3986687_kratki_novini_trima_dushi_postradaha_sled_kato_shofyor/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Велосипедист загина след сблъсък с камион на пътя Е-79 Велосипедист е загинал при катастрофа на главния път Е-79 при разклона за видинското село Гайтанци, предаде Би Ти Ви. Около 20 часа снощи (3 ноември) 45-годишният мъж е бил блъснат от камион с турска регистрация и е починал на място. Пробата за алкохол на водача е отрицателна. Това е пореден инцидент със загинал колоездач от последните дни. Миналата седмица 42-годишен велосипедист почина, след като беше блъснат от автомобил близо до столичния стадион \"Локомотив\", а шофьорът избяга и към момента не е открит. Този и още един смъртен случа провокираха протест на велосипедисти пред Министерския съвет с искане държавата да вземе мерки, за да осигури безопасността им във и извън градовете. Четирима души пострадаха, след като шофьор блъсна спирка във Варна Четирима души пострадаха, след като млад шофьор загуби контрол над автомобила си и се блъсна в автобусна спирка във Варна, съобщава Нова телевизия. Произшествието е станало след 7.30 на бул. Владислав Варненчик. Пострадали са две момичета на 14 години, мъж на 27 и жена, чиято възраст не се съобщава. По информация на варненската полиция едното момиче е в кома, а другото е със счупена подбедрица, без опасност за живота. Най-тежко пострадал е младият мъж, който е с травми на главата и два счупени крака. Пострадалата жена е с комоцио Пробата за алкохол на 21-годишния шофьор е отрицателна, съобщава Би Ти Ви. По-късно полицията съобщи, че шофьорът е заспал след нощна смята, имал книжка от 3 г. и досега няма други нарушения. ", "date": "2019.11.04", "title": "Кратки новини: Велосипедист загина след сблъсък с камион на пътя Е-79"}
{"url": "https://www.dnevnik.bg/analizi/2019/11/04/3986774_beshe_hubavo_predstavlenie/", "text": "Демократична България изглежда, че трябва да благодари на БСП. Защото в районите, където има кметове, на първи тур кандидатите й изоставаха с между 3 и 11%. (А БСП призоваха за масова подкрепа за тях). Мая Манолова пък трябва да благодари на Слави Трифонов. Който не я подкрепи. Всички заедно трябва да благодарим на художествено-творческата интелигенция. Беше хубаво представление.", "date": "2019.11.04", "title": "Беше хубаво представление"}
{"url": "https://www.dnevnik.bg/video/svobodna_evropa/2019/11/04/3986785_probivut_pod_bul_car_boris_iii_predimstva_i_problemi/", "text": "Новото кръстовище на две нива до пазара \"Красно село\" работи от понеделник. Наред с многото предимства обаче, се открояват и нови проблеми. Кои са причините?", "date": "2019.11.04", "title": "Пробивът под бул. \"Цар Борис III\": предимства и проблеми"}
{"url": "https://www.dnevnik.bg/intervju/2019/11/04/3986788_vsichki_koito_iskaha_promiana_no_ne_ia_poluchiha/", "text": "                         - Всички, които искаха промяна, но не я получиха, загубиха. Иначе, както обикновено, повечето формации се обявяват за победители.  - ГЕРБ остава първа политическа сила. Хегемонията обаче се пропуква. Губи 5 областни града: Русе, Благоевград, Перник, Разград и Видин. Добрич и Плевен отново са в ръцете на опозицията. Това обаче не е \"нормализация\" (по израза на г-н Борисов). Каква нормализация при контрола върху медиите, в полза на управляващите, при предрешения избор на главен прокурор? Въпреки скандалите ГЕРБ отново води в състезанието. Истинската нормализация би означавала ГЕРБ да загуби. И задълго да седне на резервната скамейка. - На сцената изгрява нова звезда на представител на популистката радикална левица – това е г-н Костадинов ( \"Възраждане\" ). Възможно е поради слабия си резултат г-н Симеонов да тръгне по стъпките на г-н Сидеров. Тоест да премине в \"атака\" срещу кабинета. Г-н Сидеров отново успя да създаде и използва скандали в своя полза. Позицията на общински съветник в столицата, с бюджет от 1.6 млрд. лв., е дори \"по-сладка\" и \"завидна\" от тази на депутат. - ДПС предпочита \"тихичко да си преде\" на сянка, в ъгъла – на много места има успехи. Така без да се навира в очите на \"публиката\", реализира целите си, акумулира властови ресурси. - Добър резултат в сравнение с тоталния колапс през 2015 г. Формулата с подкрепени независими кандидати дава известен успех – пример е Благоевград. В София бяха на косъм от кметския стол; тук проблемът е, че г-жа Манолова трудно минава за независима – има сериозна партийна биография, за разлика например от президента Радев. - Отново бе решаваща за изхода от изборите в София. Избирателите й се разделиха на две – половината подкрепиха г-жа Манолова, другите – Фандъкова. С други думи, вотът на избиратели на ДБ за статуквото го закрепи. Разликата между Фандъкова и Манолова е само около 20 хил. гласа. От ДБ могат да се поздравят с кметове на 8 ключови района в столицата; ГЕРБ има 12. Но кандидатът на ДБ за кмет на столицата г-н Игнатов не успя да обере протестния вот. - Да, такива проекти имат бъдеще. \"Спаси София\" е голямата изненада на тези избори. Резултатът на г-н Бонев бе жестоко подценен от повечето социологически агенции, в някои случаи с повече от 13 (!) пъти. Вотът за г-н Бонев показва разчупване на партийния монопол. - Кампания с две лица. Едното – усмихнато, вежливо, основно в тв студията (с изключение на скандала в \"Референдум\", разбира се). Другото лице – сгърчено в грозна гримаса: гадният удар на ПИК срещу Борислав Игнатов, частичното медийно затъмнение в интерес на статуквото, търговията с гласове и т.н. - БСП, която подкрепи г-жа Манолова, беше на крачка от исторически пробив в София. Има заявки от г-жа Манолова за собствен проект. Експериментът продължава.", "date": "2019.11.04", "title": "Всички, които искаха промяна, но не я получиха, загубиха изборите"}
{"url": "https://www.dnevnik.bg/bulgaria/2019/11/04/3986824_vunshnoto_ministerstvo_privika_frenskiia_poslanik/", "text": "По указание на вицепремиера и министър на външните работи Екатерина Захариева заместникът ѝ Петко Дойков извика на разговор в Министерството на външните работи (МВнР) посланика на Франция в страната Флоранс Робин. Повод е  изказването на френския президент Еманюел Макрон , че \"предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали\". По-късно  б ългарският посланик в Париж бе натоварен  да предаде протестна нота заради изказването, а френското списание  \"Поан\"  съобщи, че Макрон се обадил лично на премиера Бойко Борисов, за да разсее напрежението. В разговора с посланик Робин Петко Дойков е изразил недоумение от изказването на френския президент и е подчертал, че няма никакви сериозни основания за подобни твърдения. Отношенията между България и Франция – на приятели, партньори и съюзници, са отлични, българската общност е много добре интегрирана във Франция, а в последно време България не е получавала сигнали от френска страна за сериозни нарушения, се казва в съобщение на МВнР. Френският дипломат е изразила съжаление и е посочила, че думите на Макрон са извадени от контекста и са погрешно разбрани. \"Те в никакъв случай не се отнасят до българското правителство, българските граждани или българските работници, които са добре приети и са доказали своя професионализъм\", е казала тя. \"Отстранихме недоразуменията и аз действително съжалявам за това огромно недоразумение\", заяви след срещата Флоранс Робин пред БНТ. Пред зам.-министър Дойков тя е препотвърдила отличните двустранни отношения и е изразила надежда, че те ще продължават да се задълбочават, посочват още от МВнР.", "date": "2019.11.04", "title": "Външното министерство привика френския посланик заради изказването на Макрон"}
{"url": "https://www.dnevnik.bg/sport/2019/11/04/3986818_fotogaleriia_vulnuvashtiiat_maraton_v_nju_iork/", "text": "Повече от 50 000 души от над 125 държави се впуснаха в маратона в Ню Йорк.", "date": "2019.11.04", "title": "Фотогалерия: Вълнуващият маратон в Ню Йорк"}
{"url": "https://www.dnevnik.bg/politika/2019/11/04/3986845_gerb_pecheli_izborite_za_kmet_vuv_vsichki_raioni_na/", "text": "Във всички райони на Пловдив ще управлява кмет от ГЕРБ. Това показват данните при 100% обработени протоколи в ОИК. След като  на първия тур беше избран само един от шестте районни кметове на Пловдив  - Константин Димитров в \"Тракия\", на балотажа управляващата партия затвърди успеха си в града. В район \"Северен\" Стоян Алексиев печели доверието на 63.57% от гласоподавателите. За Атанас Баташки от БСП вота са си дали 28.4 на сто. В район \"Западен\" Димитър Колев е победител, като за него са гласували 62.1%. С двойно по-малко гласове е Десислава Йорданова от БСП. В район \"Централен\" Георги Стаменов е избран за кмет с гласовете на 54.93% от избирателите. Георги Титюков от Коалиция \"Кауза Пловдив\" пък получава 36.95 на сто. В район \"Източен\" Иван Стоянов печели с 60.84%, като остава далеч зад себе си Илия Матаков от Земеделски съюз \"Александър Стамболийски\", за когото са гласували 30.82% от избирателите. Най-уопорван беше балотажът в район \"Южен\", където с малко над 300 гласа разлика победител е Костадин Язов. За него вота са си дали 47.77%, докато за Борислав Инчев от коалицията между НФСБ и ВМРО са гласували 46.11 на сто.", "date": "2019.11.04", "title": "ГЕРБ печели изборите за кмет във всички райони на Пловдив"}
{"url": "https://www.dnevnik.bg/politika/2019/11/04/3986852_gerb_specheli_ubeditelno_kmetskite_izbori_vuv_vsichki/", "text": "Най-лесната победа на ГЕРБ на балотажите на местните избори вчера беше във Варна, където Иван Портних беше преизбран с близо 61% от гласовете. Същото толкова убедително партията печели и управлението на петте района в града, показват данните от протоколите на общинската избирателна комисия. Това не е изненада, предвид \"мръсните вътрешнопартийни войни\" в БСП,  както ги определи кандидатът за кмет  от левицата Анелия Клисарова, която дори не стигна до балотаж. В район   избраха Николай Костадинов от ГЕРБ още на първия тур, като той получи 56.49 на сто от гласовете. Вчера най-убедително беше спечелен кметският пост в  , като издигнатият от ГЕРБ Ивайло Маринов получи 66.46%. Мартин Златев от \"БСП за България\" има 29.45 на сто. \"Не подкрепям\" никого са отбелязали 4.10% от отишлите до урните. В район  Христо Христов от ГЕРБ получава почти 61% от гласовете, а за Мария Тодорова от БСП за България остават 30.52 на сто. Тук не подкрепям никого са отбелязали 8.50%. В район   прави впечатление сериозният процент отбелязвания на полето \"Не подкрепям никого\" - почти 12%. В него Георги Недев от ГЕРБ печели с 60.40%, а Иван Иванов от \"БСП за България\" има подкрепата на почти 28 на сто от отишлите до урните. Петя Проданова от ГЕРБ ще е новият кмет на район \" в следващите четири години, като на балотажа тя получи 57.32%, а за Огнян Кънчев от \"БСП за България\" останаха 31.41 на сто от гласовете. И тук \"Не подкрепям никого\" събира сериозна подкрепа - 11.27%.", "date": "2019.11.04", "title": "ГЕРБ спечели убедително кметските избори във всички райони на Варна"}
{"url": "https://www.dnevnik.bg/sviat/2019/11/04/3986651_noviiat_poslanik_na_sasht_vsiaka_durjava_triabva_da/", "text": "Всяка страна трябва да подкрепя добрата разследваща журналистика - това бе посланието на новия посланик на САЩ Херо Мустафа на една от първите ѝ публични прояви, откакто зае поста си в София. Баща ми беше журналист. Докато бях малка в Северна Дакота, баща ми пишеше, а аз разбирах колко е ценно истинското честно репортерстване, разследващата журналистика, разказа тя. Понякога е трудно – защото искате да напишете нещо, но върху вас има натиск. И натискът идва по много начини – понякога пряко, понякога непряко. Добрата разследваща журналистика е нещо, което всяка държава трябва да подкрепя. Обмисляйки приоритетите си, преди да дойда в България, реших да организирам мислите си в тези три думи – свързаност, сътрудничество и корупция. За корупцията знаете. \"Сътрудничество\" означава да се върши повече в региона, защото вие се намирате в много важен стратегически район и е важно да си сътрудничите със съседите си от всички страни, обясни тя по време на конференцията \"Журналистика в търсене на решения\" на  Асоциацията на европейските журналисти (АЕЖ)  и организирана в партньорство с Фондация \"Фридрих Науман\". Мустафа отбеляза още, че под \"свързаност\" има предвид свързаност на България със САЩ по всички канали, включително и през неправителствени организации и медиите. Въпросните три C (заради изписването на английски на connectivity, collaboration, corruption) бяха представени от Мустафа и на  изслушването ѝ в Сената,  когато Вашингтон потвърди назначението ѝ. За няколкото седмици, в които съм тук, срещнах много хора, отдадени на това да правят добри неща за страната – предприемачи, избрали да останат и да изградят бизнеса си, млади държавни служители, които вярват, че за корупцията няма място в съвременното управление, и журналисти, които вярват, че независимите медии са критично важни за едно демократично общество, каза тя. \"Като американци ние сме известни с оптимизма си. С екипа ми сме големи оптимисти по отношение на България и заради това създадохме медийната кампания \"Силата е в теб\", припомни още посланик Мустафа. Повече за кампанията  четете тук . Коя е Херо Мустафа Мюсюлманка и бивш бежанец, тя е един от дипломатите на САЩ с необичайна история - родена е през 1973 г. в семейство на кюрди (фамилното им име е Мистафа) в Ербил, Ирак, и прекарва две години в бежански лагер. Семейството на кюрдски политически активист емигрира в Америка през 1976 г., бягайки от репресиите на Саддам Хюсеин. В САЩ техен покровител става лутеранска църква. Възпитаник на университетите \"Джорджтаун\" (бакалавър по международни отношения и национална сигурност) и \"Принстън\" (магистър по международни отношения), тя говори 9 езика, включително арабски, кюрдски, турски, руски, гръцки, португалски, хинди и фарси. Повече за нея  четете тук.", "date": "2019.11.04", "title": "Новият посланик на САЩ: Всяка държава трябва да подкрепя добрата разследваща журналистика"}
{"url": "https://www.dnevnik.bg/evropa/2019/11/04/3986847_mrachna_atmosfera_obgrushta_30-ata_godishnina_ot/", "text": "Усетили полъх, напомнящ за студената война сред засилващи се националистически нагласи, Германия и Европа отбелязват тази седмица 30-ата годишнина от падането на Берлинската стена в тежка атмосфера, далеч от надеждите, които бе породило срутването на Желязната завеса.  В унисон с повелята на времето Германия е подготвила минимална политическа програма за честванията, чиято кулминация се очаква в събота. Преди 10 години - за двайсетгодишнината от падането на стената на 9 ноември 1989 г., лидери от цялата планета, включително от четирите съюзнически сили във Втората световна война, пристигнаха тук, за да повалят една стена-макет пред Бранденбургската врата в Берлин. Целта бе да се покаже, че  времената на зидовете и оградите  окончателно са минали в историята. В събота няма да има големи жестове - времената налагат сериозност. Още повече че  политическият климат  в Германия е поляризиран повече от всякога заради  изборните успехи на антимигрантската крайна десница , по-специално в бившата комунистическа Източна Германия. Те са нагледно свидетелство за политическата пропаст, разделяща и след 30 години двете части на страната. Едноседмична поредица изложби и концерти започна от понеделник в Берлин, за да се отбележи събитието на самото място - арена на революцията от 1989 г., която помете режима. Централна Европа Канцлерът Ангела Меркел ще говори в събота сутринта в \"параклиса на помирението\", издигнат край някогашната Берлинска стена. Наред с ръководителите на Полша, Чехия, Словакия и Унгария тя ще изтъкне \"приноса на държавите от Централна Европа за мирната революция\" от 1989 г. Надвечер ще я смени държавният глава Франк-Валтер Щайнмайер, който ще произнесе реч пред Бранденбургската врата; после ще има голям концерт. \"Германското единство е подарък за Германия от Европа в края на едно столетие, когато германците са причинили непредставими страдания на този континент\", посочи германският министър на външните работи Хайко Маас. За събитието смята да пристигне и американският му колега Майк Помпео. През 1989 г. той е служил като войник на междугерманската граница.  При все това \"повеят на промяната\", преобладавал преди 30 или дори преди 5-10 години, днес \"вече е недоловим\", обяснява заместник-кметът на Берлин по културата Клаус Ледерер. Градът ще почете годишнината, но \"ние сме си мечтатели\", добавя служителят - политик от германската радикална левица, и споменава няколко имена: \"Тръмп, Болсонаро, Брекзит\".  Падането на стената и на желязната завеса, разделяли следвоенна Европа, вдъхна тогава надежди за епоха на разведряване и единство, за разоръжаване и повсеместно разпространение на либералнодемократичния модел. Но днес, изглежда, вятърът се е обърнал. Нова студена война? Границите се завърнаха. Европейският съюз обвинява страни, освободени преди 30 години от комунистическия похлупак - като Унгария и Полша, че днес поставят отново под въпрос правовата държава. Националистическата съблазън се прокрадва навсякъде в обществените нагласи.  А в геополитически план \"студената война се завръща\", но \"по-различна\" този път, предупреди миналата година генералният секретар на ООН Антониу Гутериш, тъй като \"механизмите и предпазните перила, ограничавали някога рисковете от ескалация, изглежда, вече не съществуват\".  САЩ например се оттеглиха от договора за разоръжаване ДРСМО (предвиждащ ликвидиране на ракетите със среден и малък обсег - бел. прев.), подписан по време на студената война, отваряйки път за нова оръжейна надпревара, насочена срещу Русия, забиваща жалони навсякъде, откъдето се изтеглят САЩ - примерно в Близкия изток, но най-вече в Китай. Съответно американският Държавен департамент заяви по повод визитата на Помпео, че ще се обсъжда \"нуждата от засилена намеса поради нарастващата заплаха от страна на Русия и Китай\". Последният съветски президент Михаил Горбачов, все още популярен в Германия, защото подготви почвата за падането на стената, съвсем не е оптимистично настроен 30 години по-късно. \"Световната политика се носи по извънредно опасно нанадолнище\", предупреждава той в последната си книга под формата на политическо завещание. /БТА", "date": "2019.11.04", "title": "Мрачна атмосфера обгръща 30-ата годишнина от падането на Берлинската стена"}
{"url": "https://www.dnevnik.bg/analizi/2019/11/04/3986846_niakolko_idei_za_sobsten_prinos_za_krasotata_i/", "text": "Моля вас, моите съграждани, явно обичащи София, да се опитате да дадете СВОЯ принос за красотата и чистотата на София. Ето и няколко идеи как да стане това: Изкъпете се! Облечете си новите цветни и красиви дрехи и изхвърлете тъмносините анцузи и черни аби!  Усмихнете се и кажете \"Добър ден\" на съседа си. Изметете пред къщи и не чакайте Данчето да дойде да ви изчисти пред домовете! Казвайте \"Благодаря\" поне по веднъж на ден, ако щете и само на Господ!  Боядисайте си олюпените входове и черчевета! Посадете дърво и сложете цветя на прозорците си. Помогнете на човек и на животно! Измийте си автомобила и го гасете, когато седи на място. Използвайте го при нужда и колкото може по-рядко. Опитайте се да не дразните околните със съществуването си. Бъдете добър и тих съсед. . Никога не си хвърляйте фаса на земята и през прозореца на колата, а още по-добре откажете цигарите. . Не плюйте и не храчете по улиците. По възможност не ходете по нужда в парковете, особено по голяма. Не спирайте, правейки втора линия, било то и на аварийни или с вдигнат капак. . Отстъпете място на инвалид, бременна жена или възрастен човек. Не купувайте храна в найлон или пластмаса. Избягвайте фирмите, използващи предимно химия или палмово масло. . Мислете така, че съседът/съгражданинът ви съществува и съобразяването с този факт е за общото благо! Останалото го очаквайте от кмета!  Изхвърляйте боклука си разделно.  Давайте сигнали при нередности, кметът трябва да знае, а ние да му помагаме да знае!", "date": "2019.11.04", "title": "Няколко идеи за собствен принос за града ни"}
{"url": "https://www.dnevnik.bg/bulgaria/2019/11/04/3986855_cacarov_pita_kak_sudiia_pusnal_obvineniia_v_shpionaj/", "text": "Главният прокурор Сотир Цацаров изпрати сигнал до Инспектората на Висшия съдебен съвет и главния съдебен инспектор Теодора Точкова с искане да се провери движението по делото срещу председателя на Национално движение \"Русофили\" Николай Малинов и да се установи защо специализираният съд е позволил на Малинов да напусне България, без да бъде поискано становище от прокуратурата. Бившият депутат от БСП и някогашен издател на в. \"Дума\" Николай Малинов  беше обвинен в шпионаж  в началото на месец септември, а съдът му определи мярка за неотклонение \"парична гаранция\" в размер на 50 000 лева. Цацаров е бил сезиран от наблюдаващия прокурор по делото Мария Макрелова, която посочва, че адвокатите на Малинов са поискали да бъде отменена наложената му на 10 септември забрана да напуска страната. Причината за искането е, че Малинов бил поканен на събитие, на което трябва да му бъде връчена правителствена награда. Събитието е насрочено за периода 1-5 ноември в Руската федерация и инициирано от Фонд \"Руский мир\" и Международния славянски съюз. От сигнала на Цацаров се разбира, че съдия Андон Миталов е дал разрешение Николай Малинов да напусне пределите на страната за посочения период, в който се провежда събитието. Според главния прокурор обаче магистратът се е произнесъл не по искането за цялостна отмяна на мярката, а е разрешил нещо, което не било поискано от защитата – позволил е на Малинов да напусне страната за конкретните дати. Освен това не било искано становището на прокуратурата. Наблюдаващият прокурор по делото е на мнение, че има нарушение на разпоредби от Наказателно-процесуалния кодекс. Еднократното разрешение за напускане на страна е направено ,,директно\", без да има произнасяне на прокурор под формата на отказ и без съдът да е сезиран с жалба срещу такъв отказ. Прави впечатление, че в мотивите на определението се сочи, че предмет на разглеждане е депозирано \"искане\", което обаче впоследствие се определя като ,,жалба\", се посочва в сигнала на Цацаров. Заради това главният прокурор настоява да бъде извършена проверка на това производство, както и дали е законосъобразно решението на съдията, а единственият компетентен орган е Инспекторатът на ВСС. Прокуратурата публикува част от материалите по делото срещу Малинов -  тук Освен обвинението срещу Малинов шпионският случай имаше още една последица - забрана  бившият разузнавач Леонид Решетников  и  \"православният олигарх\" Константин Малофеев  да влизат в страната в следващите 10 години. Повече за реакцията на Решетников четете  тук , за тази на Малофеев -  тук .", "date": "2019.11.04", "title": "Цацаров пита как съдия пуснал обвинения в шпионаж Николай Малинов да отиде в Русия"}
{"url": "https://www.dnevnik.bg/politika/2019/11/04/3986873_hristo_ivanov_demokratichna_bulgariia_mina_v/", "text": "След местните избори \"Демократична България\" мина в следващо агрегатно политическо състояние, а представянето на тях е добра основа за парламентарните избори, на които обединението да се яви като агент на промяната, каза днес по БНР съпредседателят на организацията Христо Иванов. Той не се съгласи с твърденията, че става дума за софийска партия, като отбеляза, участие в изборите в над 80 общини и вкарване на представители в общинските съвети в различни по мащаб населени места. На първия тур на местните избори в столицата  кандидатът на обединението Борислав Игнатов остана трети , а на балотажите вчера  8 от 10-те претенденти за районни кметове спечелиха . Христо Иванов смята, че \"Демократична България\" е успяла в национален план да превърне резултатите си от европейските избори в представителство в местната власт. В отговор на въпрос той посочи, че избирателите на обединението на балотажа са се разделили на три равни части по отношение на подкрепата за Йорданка Фандъкова, Мая Манолова и нито един от двамата кандидати. Съпредседателят на \"Демократична България\" посочи, че в София обединението има амбицията да показва способност не просто да дефинира проблеми, а да налага и да прокарва решения за тях. \"Планираме да бъдем активни в лансирането на приоритетите, лансирани в нашата кампания. Ще бъдем активни в поредица от теми – борбата с корупцията, реформирането на начина на управление на общински фирми и дружества, въвеждането на реална децентрализация\", допълни Христо Иванов. Той посочи още, че \"Демократична България\" остава в позиция на опозиция на модела на управление в България. \"Намираме се в особена ситуация, в която хората разбират, че не може да се продължава така, но не се оформя консенсус как да се случи тази промяна\", е мнението на Иванов. Той уточни, че за момента няма \"изкристализирал мандат за промяна\", но той ще продължи да се формира и на парламентарните избори ще има следваш шанс да се прояви. \"Това изисква сериозна работа от страна на политическите сили. Удовлетворени сме от постигнатото, но с ясното съзнание, че има още много работа - политическа, организационна, кадрова и управленска, за да можем убедително да се кандидатираме на парламентарните избори като агент на промяната\", посочи Христо Иванов.", "date": "2019.11.04", "title": "Христо Иванов: \"Демократична България\" мина в следващо агрегатно политическо състояние"}
{"url": "https://www.dnevnik.bg/sport/2019/11/04/3986883_avtorut_na_nai-vduhnoviavashtata_rech_v_sporta_shte/", "text": "Бившият състезател по американски футбол и актьор Джейми Уилямс ще изнесе лекция пред футболистите на \"Левски\" във вторник. Уилямс е автор на най-мотивиращата реч в спорта, станала основа на сценарий за холивудския филм на Оливър Стоун \"Всяка една неделя\". \"Участвалият във филма Уилямс ще изнесе лекция на футболистите, в която ще им поднесе редица от примери за изкуството да си лидер\", съобщиха от \"Левски\". Във филма речта е предадена от Ал Пачино на играчите преди финал на Супербоул. \"Когато бях малък, футболът беше моята религия. За мен и за моите приятели това беше ежедневната ни рутина. Това стана част от моето ДНК. Обичам да се състезавам. Но много обичам и да уча. Обичам историята\", казва Джейми Уилямс.", "date": "2019.11.04", "title": "Авторът на най-вдъхновяващата реч в спорта ще изнесе лекция на играчите на \"Левски\""}
{"url": "https://www.dnevnik.bg/video/deniat_s_veselin_dremdjiev/2019/11/04/3986894_vania_nusheva_ot_prozrachnost_bez_granici_mashtabut_na/", "text": "Необходими са всеобхватни мерки срещу купения вот и организационните нередности. Това каза в интервю за \"Денят с Веселин Дремджиев\" по TV+ и TV1 Ваня Нушева от \"Прозрачност без граници\" в коментар за нарушенията в деня на балотажа. Според нея има зависимост на бизнеса от политическите решения и разпределението на обществените поръчки показвало това.", "date": "2019.11.04", "title": "Ваня Нушева от \"Прозрачност без граници\": Необходими са всеобхватни мерки срещу купения вот"}
{"url": "https://www.dnevnik.bg/sport/2019/11/04/3986896_uefa_razsledva_mach_ot_bulgarskoto_purvenstvo/", "text": "Двубой от българското футболно първенство ще бъде разследван от УЕФА, съобщава  dsport.bg . Мачът е между \"Етър\" и \"Верея\" и е от миналия сезон. От пресслужбата на БФС заявиха пред \"Дневник\", че сигналът е стар. На 29 март 2019 г. \"Етър\" печели с 3:0. \"Верея\"  беше изваден от елита на българския футбол на 7 май  заради сигнали за уредени мачове, като сред тях е бил и този двубой с \"Етър\". Впоследствие  БФС обяви, че е получил похвали от УЕФА за бърза реакция срещу уредените мачове . На 15 октомври в разгара на скандалите в българския футбол след мача с Англия в офисите на БФС влязоха служители на Главната дирекция \"Борба с организираната престъпност\". Впоследствие шефът на футболните съдии  Йордан Сталев беше временно отстранен от поста . Официалната информация за разследването е оскъдна. В публикация във \"Фейсбук\" министърът на младежта и спорта Красен Кралев написа, че то е \"по член 321, алинея 6 от Наказателния кодекс, която се отнася за \"Престъпления против спорта\", по-конкретно \"корупционни престъпления\", което касае дейността на съдийската комисия към БФС и нейния председател Йордан Сталев\".", "date": "2019.11.04", "title": "УЕФА разследва мач от българското първенство"}
{"url": "https://www.dnevnik.bg/politika/2019/11/04/3986870_bsp_shte_iska_povtorno_prebroiavane_za_bjuletinite_i/", "text": "БСП вероятно ще иска повторно преброяване на бюлетините и евентуално касиране на кметските избори в Шумен и Ловеч. Партията ще подкрепи и инициативния комитет на Мая Манолова при евентуално искане за касиране на изборите в София. Решенията ще бъдат обсъждани от Изпълнителното бюро на БСП утре. В Шумен Венцислав Венков от БСП губи от опонента си от ГЕРБ Любомир Христов със 77 гласа, а в Ловеч разликата между спечелилата нов мандат Корнелия Маринова и кандидата на БСП Радина Банкова е 347 гласа (още четете  тук ). Макар Корнелия Нинова да обяви, че \"промяната започва\", след като БСП печели четири областни града - партийните кандидати Пенчо Милков, Станислав Владимиров и Денчо Бояджиев стават кметове на Русе, Перник и Разград, а подкрепеният от социалистите Румен Томов - на Благоевград, данните, които тя цитира, показват, че партията има 61 кмета на общини - почти толкова са отчетени и на изборите през 2015 г. (31 от БСП и 25 подкрепени от местните организации - бел. авт.). На миналите местни избори социалистите изгубиха всички областни градове. Според Нинова задачата е изпълнена - кметовете са удвоени, а общинските съветници - увеличени, т.е. БСП се е завърнала в местната власт, а ГЕРБ ерозира. \"Успех за проекта на Манолова\"  Лидерът на БСП събра новоизбраните кметове на пресконференция в партийната централа в 14 часа. В същия час подкрепеният от социалистите кандидат за кмет на София Мая Манолова даде пресконференция в БТА. \"Мая Манолова има своето право да даде отделно пресконференция и да отчете какво е успяла да постигне и какво не е успяла\", коментира Корнелия Нинова в отговор на въпрос на журналисти. Попитана за  намека на Манолова за нов политически проект , който тя направи в изборната нощ, лидерът на БСП каза: \"Уважавам решението й. Всеки има право да прави своя политически път, да използва енергията и подкрепата, която събира, по начин, по който намерят за добре. Ние не можем да й казваме какво да прави. Пожелавам успех на Мая каквото и да реши да прави, защото тя има качества и има хора, които я подкрепят.\" На въпрос дали Манолова има път обратно към БСП тя допълни: \"Решението е нейно.\" Корнелия Нинова не успя да каже дали БСП е успяла да мобилизира целия си електорат в София. Тя обаче обяви, че на първи тур за Манолова са гласували 70% от социалистите в столицата. Разликата между Йорданка Фандъкова и Мая Манолова е 20 366 гласа. \"Не съжалявам, че издигнахме кандидатурата на Мая Манолова. Резултатите показват, че тя олицетворява промяната в София и че тя е възможна. Ако направи нова партия, това е неин избор - на добър път. Не се притеснявам, че това ще е проблем за БСП\", каза още Нинова. \"Оставка? Чувство за хумор\" В отговор на заканата за искане на оставката на Корнелия Нинова от лидера на БСП във Варна Борислав Гуцанов, от който \"Позитано\" 20 се разграничава от лятото, тя каза, че в и тази кампания са се намерили хора с чувство за хумор. Преди кампанията централното ръководство наложи депутата Анелия Клисарова за кандидат за кмет на морския град, а тя не успя да стигне до балотажа. Според данните броят на общинските съветници на БСП във Варна се е увеличил от пет на осем. Резултатите на БСП предстои да бъдат анализирани от широкото ръководство на пленум в следващите седмици. Според отчета на Нинова след балотажа БСП има 61 кметове на общини, както и увеличен брой общински съветници (по неофициална информация 1005 - бел. авт.). Според анализа през 2015 г. издигнатите и подкрепени от БСП кметове на общини са 56, а общинските съветници - 910. След втория тур в неделя в седем области - Враца, Варна, Сливен, Хасково, Стара Загора, Силистра и Кърджали, социалистите нямат нито един кмет на община, а в други седем - само по един. Днес Корнелия Нинова каза, че кампанията е правена при нечовешки условия и е имало страх и купен и корпоративен вот, а МВР е обслужвало ГЕРБ. Тя каза, че планираната от президента Румен Радев среща за изборния процес е ползотворна, но закъсняла. БСП ще иска машинно гласуване и премахване на т.нар. мъртви души от изборните списъци.", "date": "2019.11.04", "title": "БСП ще иска повторно преброяване за бюлетините и вероятно касиране на вота в Шумен и Ловеч"}
{"url": "https://www.dnevnik.bg/sport/2019/11/04/3986916_dermendjiev_povika_golmaistora_na_lokomotiv_plovdiv_v/", "text": "Новият национален селекционер по футбол  Георги Дерменджиев  повика голмайсторът на \"Локомотив\" (Пловдив) Димитър Илиев в представителния отбор за последните два мача през годината. На 14 ноември България се изправя срещу Парагвай в приятелски мач, а три дни по-късно приема Чехия на \"Васил Левски\" в последна среща от европейските квалификации. Илиев, който е на 31 години, има два мача за младежкия национален отбор. Капитанът на \"Локомотив\" прави много силен сезон, като има девет гола в 13 срещи в Първа лига. Другите нови имена в състава са защитникът на \"Черно море\" Виктор Попов, който е роден през 2000 г., и вратарят на \"Славия\" Георги Георгиев. В отбора на България отново е повикан вратарят на \"Левски\" Николай Михайлов, който има само един мач през сезона. Другият футболист сред избраниците на Дерменджиев, който не играе редовно в отбора си, е Симеон Славчев, който има само два мача в последните два месеца.", "date": "2019.11.04", "title": "Дерменджиев повика голмайстора на \"Локомотив\" (Пловдив) в националния отбор"}
{"url": "https://www.dnevnik.bg/sviat/2019/11/04/3986945_ukraina_otloji_novo_iztegliane_na_voiski_ot_frontovata/", "text": "Украйна обяви, че отлага ново изтегляне на свои войски от фронтовата линия с проруските сепаратисти с мотива, че има нарушения на примирието, въпреки че това е едно от последните условия за провеждането на важна среща на върха с Москва за мир в Източна Украйна, предаде \"Франс прес\". \"Изтеглянето трябваше да започне днес, 4 ноември. Бяхме принудени да го отложим, докато не бъде спазено седемдневното примирие\", каза външният министър Вадим Пристайко. Това изтегляне е последното предварително условие за организирането на четиристранната среща на върха с Русия, Франция и Германия, уточни той. Едновременното изтегляне на украинските и сепаратистките сили от три сектора на фронтовата линия в Източна Украйна е поставено от Кремъл условие, за да може да се състои в Париж срещата на върха във формата \"нормандска четворка\", която е планирана за този месец. /БТА", "date": "2019.11.04", "title": "Украйна отложи ново изтегляне на войски от фронтовата линия с проруските сепаратисти"}
{"url": "https://www.dnevnik.bg/sport/2019/11/04/3986880_sezonut_na_grigor_dimitrov_v_chisla_grafika/", "text": "Григор Димитров приключи сезона със  силно представяне на мастърса в Париж , където стигна до полуфиналите, но загуби от Новак Джокович. Това позволи на българския тенисист  да натрупа увереност и да се завърне в топ 20 . \"Това беше сезон, в който израснах извън корта. Изпитвам смесени чувства и ми е трудно да намеря подходящите думи за това, през което преминах през годината\",  написа Димитров в \"Инстаграм\" . Годината беше предизвикателна за българина, като той се изправи пред първата си тежка контузия. Въпреки това Димитров даде знак, че има силите да се справи с изпитанията. Той завърши с положителен баланс на победите спрямо загубите и постигна третите си най-високи приходи от наградни фондове в рамките на един сезон.", "date": "2019.11.04", "title": "Сезонът на Григор Димитров в числа (графика)"}
{"url": "https://www.dnevnik.bg/razvlechenie/2019/11/04/3986952_deili_telegraf_se_otkaza_ot_iska_za_pristrastnost_na/", "text": "Дейли телеграф\" се отказа неочаквано от твърдението си, че съдията, отсъдил, че актьорът Джефри Ръш трябва да получи обезщетение на стойност 2,9 млн. долара след серия от клеветнически статии за носителя на \"Оскар\", е проявил предубеденост при решението си в делото. От медията обаче обявиха, че ще търсят преразглеждане на делото на други основания, съобщава \"Гардиън\". В понеделник компанията собственик на \"Дейли телеграф\" - \"Нешънуайд нюз\" трябваше да обжалва решението на федералния съдия Майкъл Уингни, че притежаваният от Рупърт Мърдок вестник е оклеветил актьора, твърдейки, че той се е държал непристойно със своя колежка по време на работата им по постановката \"Крал Лир\" през 2015 г. в Сидни. В  делото  бе отсъдено Ръш да получи 2,9 млн. долара, което включва 1,97 млн. долара за пропуснати минали и бъдещи ползи. Обезщетението  бе определено като най-голямото , давано на една-единствена личност в досегашната съдебна история на Австралия. \"Дейли телеграф\" имаше намерение да обжалва решението на съдията, твърдейки, че той е бил предубеден. Като доказателство изданието посочваше \"тона\", който Уигни използвал по време на делото, както и оценката му за това доколко свидетелите на страната на вестника за били правдоподобни. По-късно в понеделник обаче адвокатът на вестника Том Блакбърн обяви, че изданието се отказва от иска си, тъй като \"при дадените обстоятелства\" не вижда основания за предубеденост, както и че вестникът ще търси преразглеждане на делото, но на други основания. Адвокатът определи решението за обезщетение на стойност 2,9 млн. долара за \"необикновено и абсурдно\". Според него то е базирано се основава на \"неясни изводи от неточни доказателства\". Той допълва, че актьорът нито веднъж по време на тридневното дело, не е споменал, че не е получавал оферти за работа заради твърденията на вестника. \"Ето нещо, което той не каза, то е: \"Не мога да работя заради тези статии.\" Той просто не го каза\", твърди Блекбърн и допълва, че американският му агент не е дал подобни показания.", "date": "2019.11.04", "title": "\"Дейли телеграф\" ще продължи да обжалва рекордното обезщетение на Джефри Ръш"}
{"url": "https://www.dnevnik.bg/politika/2019/11/04/3986977_manolova_s_oshte_sumneniia_za_chestnostta_na_izborite/", "text": "До края на седмицата от щаба на Мая Манолова обявиха, че  ще поискат касиране на изборите , дори и собственото им паралелно преброяване на втория тур на местния вот в София да покаже преднина за кандидата на ГЕРБ Йорданка Фандъкова. На пресконференция днес щабът на Манолова обясни своята гледна точка за резултатите от балотажа. По-късно на пресконференция от ГЕРБ отговориха, че загубилата балотажа в София Манолова търси оправдание за загубата си, но е свободна да се обърне към съда с мотивирана жалба, а съдът ще прецени основателна ли е тя. Подпечатани и подписани празни протоколи Като основен мотив да се иска нов избор от щаба посочиха сигнали за непопълнени протоколи на секционни комисии, които обаче са били с нужните подписи и печати. В тях имало попълнен броят на общо гласувалите избиратели, но нямало данни за разпределение на гласовете между двамата кандидати – Йорданка Фандъкова и Мая Манолова. Впоследствие тези данни били въвеждани, неясно от кого, като за Манолова били попълвани многократно по-малко гласове от тези за Фандъкова. В същите тези протоколи имало и разлика между сканираните документи и електронните данни, посочени на сайта на общинската избирателна комисия. В щаба имали данни за поне осем такива протокола, но това създавало съмнения, че имало много повече такива случаи. По думите на председателя на предизборния щаб на Манолова - Никола Вапцаров, само това било достатъчно да се иска касиране на вота. От ГЕРБ - София, репликираха по-късно на пресконференция, че за цитираните секции данните се разминават от посочените от щаба на Манолова и според информацията в ЦИК, гласовете в тях за Манолова и Фандъкова са почти наравно. В щаба на Манолова обявиха обаче, че имали и много други данни за нарушения. Сред останалите дадени примери на днешната пресконференция, които според щаба създават предпоставки за опорочаване на вота, е и публикуването на данни от екзитполовете от няколко медии. Те сочели преднина на Фандъкова от над 10-12 процента дори в края на изборния ден. Въпреки множеството сигнали от хората на Манолова, данните били публикувани през целия ден и Централната избирателна комисия била безсилна да ги спре. Така се създала демотивация на хората да отидат да гласуват, тъй като си мислели, че изборът е предрешен. Създаде се медийна пропагандна машина, задействана, за да попречи на избирателите, коментира Вапцаров. \"Това беше една целенасочена, координирана и много ожесточена атака към нас и г-жа Мая Манолова и това опорочи вота\", заяви още той. Наети сътрудници незаконно имали достъп до протоколите От щаба коментираха още, че имат обосновани съмнения, че подаваните в общинската избирателна комисия протоколи са били манипулирани предварително. По закон тези протоколи трябва да пристигнат и да бъдат предавани на представител на общинската комисия в запечатан плик. Много от пликовете обаче били отваряни предварително, и то без присъствие на член на общинската комисия. Това било правено от наетите от общинската комисия технически сътрудници, преди хората да бъдат насочвани към компютрите, на които да бъдат въвеждани електронно данните от протоколите. Още преди изборите от общинската комисия казаха, че са наели такива сътрудници, които да помагат на членовете на секционни комисии, да проверяват протоколите им за грешки, да сверяват дали съвпадат контролните числа и да предупреждават за несъответствия. Така нямало да се стигне до забавяне и опашки при крайното предаване и въвеждането на данните в компютър. Днес от щаба на Манолова коментираха, че според тях немалка част от тези сътрудници всъщност са служители на общината, а и по закон те нямат право да работят и да имат достъп до протоколите. В същото време под претекст че помагат да няма греши и забавяния, те давали инструкции на секционните комисии да преправят данните, за да отстраняват неточности, а те го правели и се подписвали върху колекциите. За да не се установят тези нарушения, представителите и застъпниците на партиите и инициативните комитети не били допускани в близост до компютрите, за да могат да видят коректно ли се пренасят данните. Тези препятствия и съмнения също щели да са част от жалбата, с която ще се иска касиране на изборите. За пореден път от щаба дадоха примери за секции в София, където гласуват основно роми, в които Йорданка Фандъкова \"е абсолютният хегемон\". От ГЕРБ отговориха, че и тези данни не са верни, че Манолова качва подкрепа в тези секции в сравнение с първия тур, а по-добрият резултат на ГЕРБ се дължи на това, че в листите на управляващите и сред кандидатите им за районни кметове има много разпознаваеми и обичани хора от съответните махали. Защо липсват 100 000 избиратели От комитета на Манолова посочиха още, че имат съмнения за опорочаване на изборите и заради разминаване с над 100 000 избиратели между първия и втория тур на местните избори в София. Според данните, качени на сайта на Централната избирателна комисия, на първия тур в София е имало 1 165 955 избиратели, а на втория – 1 064 772 гласоподаватели общо. От щаба попитаха къде са изчезнали тези над 100 000 избиратели между първия и втория тур. От щаба не можаха да кажат колко гласа според тях са загубили заради изброените от тях проблеми и нарушения. Но в жалбата до съда щяла да даде и тази цифра на база на анализи, сигнали от наблюдателите и застъпниците, както и паралелното преброяване в щаба. Самата Манолова съобщи, че  исковата ѝ молба срещу премиера Бойко Борисов  е готова и ще бъде внесена в съда днес или утре. Бившият омбудсман и кандидат за кмет обяви, че ще съди министър-председателя за клевета заради негово изказване пред Би Ти Ви, че тя \"е била при циганите във Волуяк да прави уйдурма\", като спазарява роми да кажат на балотажа, че от ГЕРБ са им платили, за да гласуват за Йорданка Фандъкова. За бъдещето на Манолова в политиката Първоначално Манолова не пожела да отговори на въпрос за бъдещия си политически проект, за който загатна на пресконференцията си в нощта след балотажа. Впоследствие коментира, че изборите са дали изключително важен политически знак: \"Хората с различни политически убеждения изградиха мост, за да преборят едноличната власт\". \"Не изгаряйте този мост, костваше ми страшно много, той ще ви трябва в битката с едноличната власт\", призова още тя. На последващи няколко настоятелни въпроса дали това означава, че ще направи бъдеща партия, Манолова леко раздразнена заяви: \"Ако не сте разбрали, означава НЕ\". А в неформален разговор продължи, че това е знак на избирателите, който няма общо с нейните планове. ГЕРБ: Манолова и левицата търсят оправдания за загубата си \"Когато загубиш, обикновено търсиш оправдание извън себе си, без да направиш точен и ясен анализ за собственото си поведение по време на изборите, ситуацията в собствената ти кампания и партия. Губещият търси оправдания всякакви, но не и в собствените си политики и начина на водене на кампания.\" Така коментира вицепремиерът и член на изборния щаб на ГЕРБ Томислав Дончев твърденията на левицата и на издигнатата от инициативен комитет за кмет на София Мая Манолова за множество изборни нарушения на втория тур на кметските избори. В отговор на намеренията на щаба на Манолова да иска касиране на изборите, Дончев каза, че който има подобни намерения, е свободен да се обърне към българския съд. Той допълни, че прокуратурата и МВР работят по сигналите за купуване на гласове. \"По тази тема се надявам да се стигне до края – кой е купувал, кой е опитвал да купува, кой му е поръчал...Откъде е взел парите и как разчита впоследствие да си ги върне - ще се радвам да видя повече конкретика\", заяви вицепремиерът. От софийския предизборен щаб пък нарекоха твърденията на Манолова за нарушения и манипулации \"поредните лъжи\" и абсурдни твърдения, целящи да се намери оправдание за загубата. \"Нямам представа докъде ще стигнат опитите за оправдаване на резултатите, изобретателността на инициативния комитет учудва\", заяви и бившият председател на столичния общински съвет и спечелил нов мандат в съвета в София Елен Герджиков (ГЕРБ).", "date": "2019.11.04", "title": "Манолова с още съмнения за честността на изборите. ГЕРБ: Търси си оправдания"}
{"url": "https://www.dnevnik.bg/politika/2019/11/04/3986988_koi_glasuva_za_iordanka_fandukova_i_maia_manolova_na/", "text": "Какъв е профилът на балотажа на местните избори в София – данните от екзитпола на социологическата агенция \"Алфа Рисърч\" показват каква част от дадена демографска група е предпочела съответния кандидат за кмет. Сравнение при гласувалите за дадена листа за Столичния общински съвет на първия тур и съответно за един от двамата кандидат-кметове, достигнали до балотажа, показва, че повече от половината от избирателите на ВМРО (55.3%) са предпочели да пуснат бюлетина за Йорданка Фандъкова (ГЕРБ). Все пак над 37% от гласувалите за общинската листа на ВМРО са предпочели подкрепената от БСП Мая Манолова, независимо че партията на Красимир Каракачанов заяви подкрепата си за кандидата на ГЕРБ. За Фандъкова са гласували едва 9.9 на сто от подкрепилите независимия Борис Бонев и същевременно над 40% от тези, които не са гласували за общинска листа. За Мая Манолова са гласували над 76% от избралите листата за общински съвет на независимия Борис Бонев (\"Спаси София\"), както и над 60% от гласувалите за листи на формации, ненамерили представителство в бъдещия Столичен общински съвет. Двете кандидатки получават равен дял - по 38%, от избирателите на \"Демократична България\". Столичният кмет има превес, макар и малък, във всички демографски групи. По-отчетливо е предпочитанието към нея при най-възрастните (над 60 г.) и при хората със средно образование. По отношение на ромския вот данните на \"Алфа Рисърч\" показват подкрепа за Фандъкова от 52% от ромите, а за Манолова - от около 41%. Същевременно обаче близо 6% от ромите са гласували с \"Не подкрепям никого\". Темата стана особено актуална в последните дни на кампанията, след като Мая  Манолова сигнализира, че щабът на Фандъкова купува ромски гласове , а впоследствие премиерът  Борисов обвини Манолова , че е уговорила роми да кажат, че ГЕРБ им е плащала за подкрепа за Фандъкова на балотажа.", "date": "2019.11.04", "title": "Кой гласува за Йорданка Фандъкова и Мая Манолова на балотажа в София (графики)"}
{"url": "https://www.dnevnik.bg/evropa/2019/11/04/3986999_novoto_rumunsko_centristko_pravitelstvo_specheli_vot/", "text": "Центристкото правителство на малцинството на Румъния начело с Лудовик Орбан спечели вот на доверие в парламента, отключвайки процеса по номиниране на нов кандидат за еврокомисар на страната, предаде \"Ройтерс\". \"Мина с 240 гласа\", каза депутат пред репортери. Правителството на Орбан, което ще замени отиващия си кабинет на Виорика Дънчила, се нуждаеше от 233 гласа, за да спечели вота. Новата Европейска комисия трябваше да встъпи в длъжност на 1 ноември, но политическите промени в Букурещ попречиха на номинирането на нов кандидат за комисар, което отложи срока за началото на декември. Правителството на Дънчила  беше свалено с вот на недоверие  през октомври. В  проекта за програма  на управлението на лидера на Националлибералната партия се казва, че той ще се опита бързо да прокара ревизия и коригиране на \"токсични\" данъчни и правосъдни мерки, предприети от сваленото правителство през последните 3 години. В програмата Орбан посочва също, че разчита на бързо одобрение в парламента на бюджета за следващата година. Той обещава и овладяване на фискалния дефицит, който е под позволените от правилата на ЕС 3% от БВП. Новият кабинет ще е на власт до провеждането а парламентарни избори следващата година.", "date": "2019.11.04", "title": "Новото румънско центристко правителство спечели вот на доверие в парламента"}
{"url": "https://www.dnevnik.bg/politika/2019/11/04/3987009_demokratichna_bulgariia_zapochva_demontaj_na_modela/", "text": "Кметовете на осемте столични района на \"Демократична България\" получават тежко наследство след 10-годишна хегемония на ГЕРБ, обяви Христо Иванов, съпредседател на \"Демократична България\", на пресконференция след балотажа. Затова групата на обединението в общинския съвет ще се бори за реална децентрализация на районите и даване на повече правомощия на районните кметове. \"Не само на нашите! Само така ще се събори пирамидата и ще се демонтира моделът \"ГЕРБ\", каза Иванов и напомни, че това е залегнало в предизборната програма на ДБ. \"Премахването на този модел не се състои в това само да сменим хикс с игрек на кметския стол. Има системни усилия, които трябва да бъдат положени, за да се спре хегемонията на ГЕРБ. Това ще стане, когато се сменят системните условия за управление на града, включително обемът и разпределението на власт между върха на пирамидата и по-ниските нива. Прехвърлянето на пълномощия към районните кметове е начин, по който можем \"да уволним\" модела (ГЕРБ) в София\", разясни Иванов. Той нахвърля и главните направления за натиск и реформи в работата на новия Столичен общински съвет – начинът на управление на общинските дружества и управлението на общинските имоти. \"Демократична България\" има амбициозни намерения да се въведе дигитално управление, което не е просто повече компютри в работата на общината, а смяна на логиката на административните процеси. \"Ако го направим правилно, то ще се превърне в истинска административна революция\", закани се Иванов. За София новият мандат на Фандъкова и мнозинството в общинския съвет ще доведе до ефекта \"още от същото\", прогнозира Атанас Атанасов, съпредседател на \"Демократична България\". Сериозният проблем в управлението на столицата бил, че избраният кмет \"е зависим от шефа си, и то в най-важната дейност – управлението на общите ни пари и начинът, по който се печелят обществените поръчки в Столичната община\". \"Има много симптоми за купен вот, за корпоративен вот, който оказва влияние в различните общини\", каза Атанасов. Той не се конкретизира за този проблем в София и не спомена нищо за обвиненията на Мая Манолова в същата посока. Според него разпространяваните оценки след тези избори в София, а и в страната, че ГЕРБ е стабилизиращ фактор в политиката, са неверни. По-скоро \"ГЕРБ стабилизира корупционната среда\", дефинира изборните резултати Атанасов. Огромното количество невалидни бюлетини на тези местни избори – някъде надхвърлят 10% от всички бюлетини, подчерта Атанасов и призова да се направи анализ на причините за тези загубени гласове на избиратели.", "date": "2019.11.04", "title": "\"Демократична България\" започва демонтаж на модела \"ГЕРБ\" чрез районните кметове"}
{"url": "https://www.dnevnik.bg/analizi/2019/11/04/3986961_viarva_li_g-ja_fandukova_che_romskite_geta_sa_s_diasna/", "text": "                         Отдавна изборите в България не са обичайната, основополагащата, сакралната, бих казала, демократична процедура. Отдавна не са политика, а чиста търговия, пошла покупко-продажба, на всичко отгоре в комбинация с все по-нагъл, все по-неприкрит натиск на изпълнителната власт над всички, които по някакъв начин зависят от нея. От търговията с гласове са засегнати главно маргинализираните общности в ромските гета и в малките феодализирани населени места. Във втория случай обект на властовата преса и изнудване е все по-разрастващата се и отглеждана с нашите данъци държавна и общинска администрация. Парадоксално, но вчера председателят на ДПС Мустафа Карадайъ  описа израждащата се, все по-уродлива същност на българския изборен процес  – във Разбира се, трябва да се абстрахираме от това, че ДПС е първопроходец в откупуването на цели масиви ромски гласове. А и този точен анализ на вчерашните избори обслужва едни конкретни политически цели на ДПС – да изместят т.нар. патриоти от властовата конфигурация. Тъй като трайното им съуправление с ГЕРБ все повече не е по вкуса на движението. Много се забавлявах с твърдението на г-жа Фандъкова за свободната воля на хората, които са отишли да гласуват. Наистина ли тя не знае как общинските служители, отговарящи, да кажем, за търговските обекти в даден район, обикаляха по малките квартални заведения и обекти и даваха плакати на г-жа Фандъкова и на съответния кандидат на ГЕРБ за районен кмет? И нали се сещате, който откаже, какво го спохожда? Административен, страшен и не само административен тормоз. Наистина ли не знае как в общинските администрации са се пускали списъци, в които е трябвало служителите да се разписват, че задължително ще гласуват – разбирате за кого? Няма как да издам източника си къде, защото Аз не твърдя, а задавам въпроси. Наистина ли вярва г-жа Фандъкова, че тези 2914, ако не се лъжа, обитатели на столичния квартал \"Христо Ботев\" от общо около 3600 са гласували за кандидата на ГЕРБ за районен кмет, въпреки че той губи изборите в район \"Слатина\", и за нея, защото много харесват ГЕРБ и защото са с предимно дясна ориентация? Предполагам, че същата е ситуацията в квартал \"Факултета\". Г-жа Фандъкова е умна жена и едва ли живее с такива заблуди. Но, да, имаше вчера в София хора със свободна воля. Те обаче бяха много по-малко от редиците на гласувалите за ГЕРБ. Става дума и за леви, и за десни избиратели, които просто гласуваха срещу авторитаризма на партия ГЕРБ. София от десетилетия се смята за крепост на синята идея. Само че какво остана от синята идея? В България вече не става дума за идеология, както отбелязаха адвокат Михаил Екимджиев и бившият посланик Илиян Василев. Става дума за базови ценности на демокрацията, които категорично са потъпкани и унищожени при управлението на ГЕРБ. И затова трябва да има разум и обединение. Няма как автентичната десница да се върне към властта, да придобие онази тежест, която имаше, ако не бъде отстранен ГЕРБ от властта. А това само с гласовете на симпатизантите й няма как да стане. Трябва да стане с \"Демократична България\" сигурно са щастливи в тяхната централа, и с основание, но трябва да си дават сметка, че районните им кметове в София са избрани с леви гласове. Както и кметът на район \"Изгрев\" – д-р Делян Георгиев, е избран с десни гласове. Формулата е една – обединение. Ако гласовете за Борис Бонев, Мая Манолова и Борислав Игнатов бяха отишли при един човек на първия тур, Фандъкова щеше да бъде отвята още тогава. Ясно е, че преборването с авторитарната партия ГЕРБ може да стане само с обединение, след което ще се върнем към нормалната политическа координатна система ляво – дясно и ще се намесва идеологията. И аз не мога да разбера тези моя десни приятели, които отказаха да гласуват, защото Мая Манолова и Фандъкова били едно и също. Само че те с бездействието си помогнаха на едната и \"подариха\" още 4 години от живота на столичани на ремонти ала \"Граф Игнатиев\", още 4 години предрешени обществени поръчки, парите от които отиват в близки на властта фирми, и още четири години на все повече хора, прииждащи в София.", "date": "2019.11.04", "title": "Вярва ли г-жа Фандъкова, че ромските гета са с дясна ориентация?"}
{"url": "https://www.dnevnik.bg/politika/2019/11/04/3987033_koi_kak_glasuva_na_balotaja_v_ruse_grafiki/", "text": "Спечелилият втория тур на изборите за кмет на Плевен Георг Спартански (Инициативен комитет ДБ, СДС, БЗНС) е успял да привлече мнозинството от избиратели, които на първия тур са гласували за общинските листи на БСП, АБВ и Български демократичен център. Това сочат данните от екзитпол на социологическата агенция \"Алфа Рисърч\", показващи каква част от дадена демографска група е предпочела съответния кандидат за кмет. Кандидатът на ГЕРБ Мирослав Петров е мобилизирал 80% от гласувалите за общинската листа на партията на първия тур, но при гласоподавателите за останалите партийни листи не получава изявена подкрепа от конкретна група. Спартански е получил по-голямата част от вота на ромите и на определящите се като турци в областния град. Той е предпочитаният кандидат на мъжете и на най-младите гласоподаватели (18-30 г.).", "date": "2019.11.04", "title": "Кой как гласува на балотажа в Плевен (графики)"}
{"url": "https://www.dnevnik.bg/politika/2019/11/04/3987043_cik_e_dopusnala_tehnicheska_greshka_pri_dannite_za/", "text": "Централната избирателна комисия е допуснала техническа грешка, когато е публикувала данните за това колко са гласоподавателите на първия тур на изборите в София и Плевен. Комисията е публикувала на сайта си първите прогнозни данни за гласоподавателите, получени от районните администрации, а не окончателните официални данни, които са получени след корекции за истинския брой хора с избирателни права, предоставен от общинските избирателни комисии. Сега пропускът ще бъде коригиран, като той не е повлиял на крайния изборен резултат, тъй като избирателната активност не е от значение за местните избори. Това коментира за \"Дневник\" говорителят на ЦИК Таня Цанева. Тя потвърди и отговора, даден на \"Дневник\" по темата и от областната администрация в София, която предоставя на ЦИК информацията колко са хората с избирателни права за местните избори в столицата. Днес от сутринта в социалните мрежи се появи информация, че в София между първия и втория тур са изчезнали над 100 000 гласоподаватели. Според данните, качени на сайта на Централната избирателна комисия, на първия тур в София е имало 1 165 955 избиратели, а на втория – 1 064 772 гласоподаватели общо. Разминаването стана и един от аргументите на щаба на загубилата местните избори в София  Мая Манолова да говори за опорочаване на изборите  и за нуждата от касиране на вота. По-късно се оказа, че според данните на сайта на ЦИК в Плевен пък избирателният списък е набъбнал с около 20 000 души. \"Дневник\" се обърна към ЦИК и областната администрация, за да уточнят къде е разминаването. Според изборните правила областните администрации предоставят тези данни, които ЦИК трябва да качи на сайта си и на която база се изчислява избирателната активност. От областната администрация в София казаха, че в 13.37 ч. на 26 октомври (ден преди първия тур на изборите) са дали на ЦИК списък с избирателите, който всъщност е бил прогнозни данни, не е официална информация и е почивал на базите данни в районните администрации. Впоследствие в 7.31 ч. на следващия ден (точно в деня на изборите) от областната администрация изпратили новите данни, които вече са официални, коригирани от общинската избирателна комисия с информацията за това колко хора реално имат избирателни права в столицата. Списъците и цифрите, изпратени рано сутринта в деня на изборите на първия тур, съвпадали с тези за броя на избирателите на втория тур, казват от областната администрация. Оттам подчертават, че единствените официални данни са тези, които са получени след корекцията от общинската избирателна комисия в София и би трябвало да съвпадат и за двата тура. Говорителят на ЦИК Таня Цанева коментира пред \"Дневник\", че се е получило объркване и ЦИК е качила на сайта си първите прогнозни данни, които е получила първоначално. Не е успяла да ги коригира с изпратените им рано сутринта на изборния ден нови данни. Тя допълни, че действително разминаването се е получило, тъй като ЦИК са пуснали прогнозните данни, а не окончателните. Сега ще се направи корекция, като се преизчисли и избирателната активност на база реално попадналите в списъците 1 064 772 гласоподаватели. Цанева обясни, че подобна е и ситуацията от Плевен. Говорителят на ЦИК подчерта, че тази техническа грешка няма как да е оказала каквото и да е влияние върху изборните резултати. Отбеляза, че това се отнася само за изчисляването на избирателната активност, която няма отношение към реалното съотношение между кандидатите.", "date": "2019.11.04", "title": "ЦИК била допуснала техническа грешка при данните за гласоподавателите в София и Плевен"}
{"url": "https://www.dnevnik.bg/sport/2019/11/04/3987008_s_misul_za_choveshkite_prava_livurpul_se_otkaza/", "text": "В преследване на първа титла за сезона \"Ливърпул\" срещна проблем извън терена. Седмица преди световното клубно първенство червените отказали да бъдат настанени в петзвезден хотел в Катар, след като от клуба разбрали, че мястото погазва човешките права на труд, съобщава The Atletic. Грижа за настаняването на отборите в турнира има ФИФА, като според информацията организацията е предложила хотел \"Марса Малас Кемпински\", който е разположен на един от изкуствено изградените острови. От \"Ливърпул\" вече са уведомили властите и ще бъдат настанени в друг хотел във вътрешността на страната. В доклад на \"Гардиън\" от 2018 г. разкрива, че работниците по строежа на \"Марса Малас Кемпински\" са били мигранти и са получавали под средното заплащане в страната. Според него охраната на обекта работи на смени по 12 часа при температура от 45 градуса по Целзий, като всеки получава малко над 8 паунда на ден за труда си. Това е поредният удар по домакина на световното първенство по футбол през 2022 г. Изборът на Катар е забулен в разследвания, обвинения в корупция и погазване на човешките права. \"Ливърпул\" заслужи място на световното клубно първенство заради триумфа си в Шампионската лига. Мърсисайдци започват участието си в световното клубно първенство на 18 декември. Двубоят е в същата седмица с мача на червените за Купата на лигата, като по програма четвъртфиналите в надпреварата ще се изиграят на 17 и 18 декември. Заради съвпадането на двубоите мениджърът на \"Ливърпул\" Юрген Клоп заяви, че  отборът му ще се откаже доброволно от участие в купата, ако програмата не бъде променена .", "date": "2019.11.04", "title": "С мисъл за човешките права \"Ливърпул\" отказа петзвезден хотел в Катар"}
{"url": "https://www.dnevnik.bg/politika/2019/11/04/3987038_koi_glasuva_za_zdravko_dimitrov_i_slavcho_atanasov_na/", "text": "Какъв е профилът на балотажа на местните избори в Пловдив – данните от екзитпола на социологическата агенция \"Алфа Рисърч\" показват каква част от дадена демографска група е предпочела съответния кандидат за кмет. Сравнение при гласувалите за дадена листа за Общинския съвет в Пловдив на първия тур и съответно за един от двамата кандидат-кметове, достигнали до балотажа, показва, че половината от избирателите на различните местни формации са предпочели да пуснат бюлетина за Здравко Димитров (ГЕРБ). Освен това 45.9% от гласувалите за \"Демократична България\" са дали вота си за него. Половината от негласувалите за общински съветници също са подкрепили Димитров. Подкрепата от коалиционните партньори на ГЕРБ ВМРО и НФСБ пък е едва 7.3 на сто, а 14% от гласоподавателите на БСП са предпочели Димитров за нов кмет на Пловдив. Основната подкрепа за Славчо Атанасов от друга партия идва от БСП. Над 70% от гласувалите за левицата на първи тур са дали вота си за него на балотажа. 43.2% от пусналите глас за \"Демократична България\" са решили да подкрепят кандидата на ВМРО и НФСБ. От негласувалите преди седмица 40% са пуснали бюлетина за Атанасов. Новоизбраният пловдивски кмет има превес във всички демографски групи. По-отчетливо е предпочитанието към него при хората между 31 и 60 години с висше или полувисше образование. По отношение на ромския вот данните на \"Алфа Рисърч\" показват подкрепа за Димитров от 59.5%, а за Атанасов - 40%. Определящите са като турци масово са гласували за кандидата на ГЕРБ, като по този показател той печели 95%.", "date": "2019.11.04", "title": "Кой как гласува на балотажа в Пловдив (графики)"}
{"url": "https://www.dnevnik.bg/sviat/2019/11/04/3986801_zaplahata_ot_impiichmunt_na_donald_trump_zasenchva/", "text": "Вчера в една свръхполяризирана Америка започна обратното броене - една година до президентските избори през 2020 г., в които Доналд Тръмп залага на верните си привърженици, за да грабне втори мандат и да преодолее  разследването за импийчмънта му , което хвърля сянка над предизборната кампания. Демократите поеха по този опасен път с риск да засенчат дебатите в първичните им избори, в които участват рекордно висок брой претенденти и няма изявен фаворит. \"Никога досега не сме имали толкова висока подкрепа.\" Строго гледащият президент Тръмп, заобиколен от море от червени шапки, в петък отхвърли идеята, че процедурата за импийчмънт може да го лиши от втори мандат. Напротив, уверява той, тя му позволява да мотивира хората си, \"гневното мнозинство\", което вкупом осъжда този \"лов на вещици\". Президентът сам призна, че вече борбеният му тон допълнително се е изострил от началото на разследването. Вчера той сравни атмосферата на предизборните му митинги с мач по смесени бойни изкуства ММА, на който е присъствал предишния ден. Здравно осигуряване, притежание на оръжие, имиграция - година преди президентския вот някои кандидати в първичните избори на демократите се опитват да придвижат партията си наляво. Въпреки усилията им тези залози остават на заден план, в сянката на експлозивната процедура за импийчмънт. Миналата седмица сенатор Елизабет Уорън, която е сред фаворитите в първичните избори на демократите, видя как представянето на проекта й за универсално здравно осигуряване е засенчено от първото официално гласуване по импийчмънта в Конгреса. \"В краткосрочен план процедурата по импийчмънт ще доминира в новините от Вашингтон, в медийното отразяване и по-общо казано в изготвянето на политики\", смята преподавателят от университета \"Джордж Вашингтон\" Кристофър Артъртън. Няма очевиден съперник Шефката на демократите Нанси Пелоси дълго време се колебаеше да започне разследване срещу Доналд Тръмп в Камарата на представителите, където партията й има мнозинство, опасявайки се, че опозицията може да бъде санкционирана от тази разделяща и дори непопулярна процедура. Инициативата е още по-рискована поради факта, че президентът вероятно ще бъде \"оневинен\" в контролирания от републиканците Сенат. Демократите се боят, че той ще тръби точно преди изборите, че е бил признат за невинен. В крайна сметка Пелоси се реши на тази стъпка на 24 септември след разкрития за телефонен разговор, в който Доналд Тръмп е поискал от Киев \"да помисли\"  за разследване на бившия вицепрезидент демократ Джо Байдън , чийто син дълго време правеше бизнес в Украйна. Оттогава подкрепата за тази процедура, изглежда, расте - 53 процента от американците я подкрепят, а 44 процента са против според публикувано вчера допитване, което потвърждава пропастта между избирателите на демократите и на републиканците по този въпрос. Попадналият в този ураган Джо Байдън, който досега беше основният фаворит в надпреварата на демократите, изгуби преднината си главно в полза на Елизабет Уорън. Следват прогресистът сенатор Бърни Сандърс и умереният кмет Пит Бутиджидж. За пръв път публикувано в петък допитване поставя Джо Байдън на четвърто място в избирателните нагласи на демократите в Айова, първият щат, който ще гласува на тези първични избори. Той е изпреварен от младия Пит Бутиджидж, който беше неизвестен допреди година. \"Остава една година до най-важните избори в живота ни. Трябва да се уверим, че ще се сбогуваме с националния кошмар Доналд Тръмп\", туитна вчера Камала Харис, която е на пето място в тази анкета.  Бето се отказва Друг неизвестен фактор в тази кампания е графикът на процедурата по импийчмънт. Не се знае колко дълго ще трае това разследване, а първите гласувания в първичните избори на демократите са в началото на февруари. \"Когато надпреварата в първичните избори набере скорост, мисля, че тази кампания ще е водещата тема в новините\", уверява Артъртън. Дотогава има риск наблягането върху импийчмънта да навреди на получаващите по-ниска подкрепа сред 17-те кандидати за партийната номинация на демократите, които показват необичайно разнообразие: няколко жени, двама афроамериканци, един открито обявил се гей... Най-новият пример е тексасецът Бето О'Рорк, смятан известно време за възможна надежда на демократите, който се оттегли от надпреварата. Доналд Тръмп вероятно ще се опита да повтори печелившата си стратегия от 2016 г. - да завладее чрез твърдите си поддръжници няколко ключови щата, които да му донесат мнозинството гласове в Избирателната колегия, и да спечели непреките избори дори със загуба при абсолютния брой гласове. /БТА", "date": "2019.11.04", "title": "Заплахата от импийчмънт на Тръмп засенчва кампанията година преди изборите в САЩ"}
{"url": "https://www.dnevnik.bg/sport/2019/11/04/3986866_tiineidjurkata_amanda_anisimova_e_podpisala_rekorden/", "text": "Американската тенисистка Аманда Анисимова е подписала спонсорски договор с \"Найки\" с рекордни параметри. Сделката между 18-годишната тийнейджърка и американската компания за спортна екипировка може да бъде най-големият за спортист на такава възраст, съобщава New York Post. Договорът е за дългосрочно партньорство, но засега екипът на Анисимова, както и говорители на \"Найки\" отказват да коментират параметрите по него. Според източници на New York Post сумата, която Анисимова ще получи е в рамките на последния договор, който Мария Шарапова има с американската компания. Споразумението на рускинята, която има пет титли от Големия шлем, с \"Найки\" е за 70 милиона долара. Анисимова направи приключи своя първи сезон при професионалистките, като завърши годината с 24 победи и 15 загуби. Американката спечели титлата в Богота и спечели над 1 милион долара от наградни фондове, а най-запомнящият се момент за нея беше  достигането до полуфинал на \"Ролан Гарос\" . Родителите на Анисимова за руски емигранти, които се местят в САЩ. Тя е родена в Ню Джърси, но се мести във Флорида. Американката е представлявана от агента Макс Айзенбъд от IMG Tennis, който работи и с  Наоми Осака . По-рано през годината той уреди и на японката многомилионен договор с \"Найки\".", "date": "2019.11.04", "title": "Тийнейджърката Аманда Анисимова е подписала рекорден договор с \"Найки\""}
{"url": "https://www.dnevnik.bg/zelen/2019/11/04/3986839_poliarni_ledeni_ribi_i_gigantski_chervei_vlizat_v/", "text": "Полярни ледени риби и гигантски червей влизат в новата изложба на Националния природонаучния музей към Българската академия на науките (НПМ-БАН), която откри днес директорът на музея Николай Спасов. Под името \"Биоразнообразието на Антарктика\" тя е разположена в три нови витрини в зала \"Риби\" на музея. Експонатите Спасов благодари на изследователите от 27-ата българска антарктическа експедиция, приключила тази година, които са дарили своите образци за експозицията. Румяна Мечева също подари свои лични полярни екземпляри за новата експозиция - лишеи, глава на ледена риба, прешлен от тюлен и три черепа на антарктически птици. Научните проби са събрани от крайбрежната зона пред Българската полярна база на о. Ливингстън. Музейните експонати включват един от най-големите улавяни досега екземпляри на крокодилска ледена риба, 3 вида нототениеви риби ( ), 8 вида морски безгръбначни и два вида водорасли. Тихомир Стефанов от музея разясни, че ледените риби са различни от всички други гръбначни животни, защото в кръвта им няма хемоглобин. Кислородът се пренася с проста дифузия в кръвната плазма. Наличието на специални гликопротеини в кръвта им позволява да оцеляват при минусови температури, без тя да замръзне. Елиза Узунова от Биологическия факултет на Софийския университет \"Св. Климент Охридски\" допълни, че тези риби са се адаптирали към застудяването преди милиарди години и в момента са уникални за фауната на Земята. Освен че кръвта им е бяла, тяхната кожа също не е защитена от люспи, като така може да поема кислород директно от водата. Полярните безгръбначни в новата експозиция са представени от миди, охлюви, морски паяк, морска звезда и немертинов червей парборлазия. Любомир Кендеров от Софийския университет разказа, че парборлазията е много трудна за съхранение, защото при изваждане извън водата се защитава с усукване и извиване и повечето световни експозиции, които изобщо имат този рядък вид, го показват на посетителите под формата на усукано кълбо. С много трудности той и д-р Стефанов са успели да съхранят крехкия червей и да го покажат в експозицията като екземпляр в естествената му дължина. Кендеров разказа и за експонатите от крил, който е един от най-масовите видове в полярните морета и служи за основа на хранителната верига за почти всички организми – безгръбначни, риби, птици, бозайници. Той наподобява малки скариди, които плават във водата подобно на планктон и са най-разпространената храна за китовете. Крилът е и видът с най-голяма биомаса на планетата - всички индивиди имат маса между 500 и 8000 млн. тона, разясни Кендеров. Той подчерта, че освен с научното си значение изследванията на Антарктика имат важно приложение, защото част от полярната фауна дава възможности за ново развитие в медицината и разбиране на реалната динамика на климатичните промени. По думите му парборлазията, или червеят-панделка, който достига до 2 м дължина, има биологично активни вещества, сред които са доказани цитотиксични токсини, невропептиди, еритроцитолити. Част от тези вещества са обект на най-нови биохимични изследвания с голям потенциал за фармацията по отношения на лечението на заболявания на нервната система. Доц. Узунова разясни, че костният състав на ледените риби пък дава ресурси за изследвания на остеопорозата. Тя подчерта също, че уникалната фауна на полярните морета се е приспособила в предишни епохи към застудяването. Ледените риби живеят в минусови температури, но може би няма да могат да се приспособят към бързото темпо на настоящите климатични промени. При вода с температура над 6 градуса те не могат да усвояват кислород и се задушават. Ето защо може би тези редки безгръбначни са пред изчезване. Биологията в полярните експедиции Поддържането на българската антарктическа база от 1989 г. насам е основен ресурс за полярните изследвания. През 90-те години първите биолози са били изключение в пионерните експедиции, представени основно от геолози, разказа проф. Нешо Чипев. 27-та българска антарктическа експедиция се е провела от ноември 2018 до март 2019 под ръководството на Христо Пимпирев - директор на Националния център за полярни изследвания към Софийския университет. Морските организми са събрани под ръководството на Любомир Кендеров в изпълнение на проект, подкрепен от Фонда за финансиране на полярни научни изследвания 2018 г. с базова организация СУ \"Св. Кл. Охридски\". Пимпирев подчерта важността на средствата, които от 2016 г. Фондът за научни изследвания е започнал да отделя целево за полярни изследвания. Кендеров разказа за трудната работа по съхранение на ценните водни екземпляри, които трудно могат да бъдат пренесени в друга среда, така че да бъдат използвани за изследвания и образование. Учените обявиха, че след десет дни ще замине и следващата, 28-а, българска антарктическа експедиция, в която ще участват и биолози от НПМ и Софийския университет. Те се надяват след нея експозицията \"Биоразнообразието на Антарктика\" да бъде разширена с нови екземпляри.", "date": "2019.11.04", "title": "Полярни ледени риби и гигантски червей влизат в Националния природонаучен музей"}
{"url": "https://www.dnevnik.bg/politika/2019/11/04/3987074_makron_dulji_izvinenie_na_bulgarite_i_ukraincite/", "text": "Президентът на Франция Еманюел Макрон дължи извинение на българския и на украинския народ заради  изказването си  преди два дни, че \"предпочитам хора, идващи от Гвинея или от Кот Д'Ивоар, които са тук и вършат работа, отколкото българи или украинци с техните нелегални канали\". Това каза вицепремиерът и министър на отбраната Красимир Каракачанов в интервю за Би Ти Ви. По-късно  б ългарският посланик в Париж бе натоварен  да предаде протестна нота заради изказването, а френското списание  \"Поан\"  съобщи, че Макрон се обадил лично на премиера Бойко Борисов, за да разсее напрежението. По рано днес по указание на вицепремиера и министър на външните работи Екатерина Захариева заместникът ѝ Петко Дойков  извика на разговор  в Министерството на външните работи (МВнР) посланика на Франция в страната Флоранс Робин. Посланикът е казала на зам.-министърът на външните работи Петко Дойков, че думите на Макрон са били извадени от контекста и грешно интерпретирани. Според Каракачанов МВнР е постъпило правилно като е връчило протестна нота във френското външно министерство, а коментарът на френския президент, независимо от това как е бил преведен, е обиден за България. \"Въобще целият контекст е негативен спрямо българите и спрямо украинците. А беше ли разбран правилно, когато пакетът \"Мобилност\" ощети стотици български и европейски фирми? Аз смятам, че той дължи извинение на българския народ, но и на украинския. От една страна говорим за европейски ценности, а в момента, в който ти трябва да ги проявиш като държавник на голяма държава, българите са ти пак нещо виновни, българите пак са втора категория хора и дори заявяваш, че предпочиташ мигранти от Африка пред българи и украинци\", коментира Каракачанов. Той подчерта, че подкрепата на Франция е важна за България, но по-важно е достойнството на българския народ. Местните избори Според Каракачанов са нужни промени в изборното законодателство като например въвеждането на образователен ценз, така че да се пресече купеният вот. Друго решение според него е гласуването да бъде задължително или кандидатите и партиите да не се обозначават с номера в бюлетините. За кандидатурата на ВМРО за кмет на София – Ангел Джамбазки, и критиките, че той е универсален кандидат на партията за всеки вот, независимо какъв е той, Каракачанов коментира: \"Джамбазки имаше най-ясни идеи какво трябваше да се прави в града. Той не се яви на тези избори, както други кандидати, за да създава нов политически проект около себе си или да реанимира поовехнал партиен вот. Той беше максимално коректен в кампанията, лансираше идеите си, а не използваше кампанията, за да плюе кмета на София\".", "date": "2019.11.04", "title": "Макрон дължи извинение на българите и украинците, смята Каракачанов"}
{"url": "https://www.dnevnik.bg/sviat/2019/11/04/3987082_gruckata_policiia_nameri_41_migranti_v_kamion_s/", "text": "Гръцката полиция откри днес 41 мигранти, мъже и момчета, скрити в хладилен камион с българска регистрация, пътуващ по автомагистрала в Северна Гърция, след като най-вероятно е влязъл в страната от Турция, съобщи БТА, като цитира \"Ройтерс\" и \"Асошиейтед прес\". Мигрантите, повечето от Афганистан, са живи и невредими, съобщи полицейски представител, като добави, че хладилната система на камиона не е била включена. Освен афганистанците в камиона е имало и един иранец и един сириец, а шестима от тях били непълнолетни. Полицията съобщи, че осем мигранти от камиона са имали дихателни проблеми, но другите нямали оплаквания.  Камионът бил спрян близо до град Ксанти за рутинна проверка. Шофьорът, 40-годишен грузинец, бил арестуван, а мигрантите - отведени в близкото полицейско управление за идентификация.", "date": "2019.11.04", "title": "Гръцката полиция намери 41 мигранти в камион с българска регистрация"}
