{"url": "https://www.dnevnik.bg/sport/2018/02/16/3131264_borislav_mihailov_e_preizbran_za_prezident_na_bfs_s_92/", "text": "Борислав Михайлов очаквано беше преизбран за президент на Българския футболен съюз (БФС). Той получи четвърти пореден мандат начело на организацията, след като събра 91.8% от гласовете на  провелия се днес конгрес. Михайлов получи 463 от 504-те действителни гласа. За бившия нападател и треньор на националния отбор Любослав Пенев са гласували 36 клуба. Третият кандидат - бившият президент на \"Черноморец\" Ивайло Дражаев, събра пет гласа. Право на вот имаха 546 клуба, като 506 от тях се регистрираха в конгреса. Гласуването се проведе в четири изборни бюра, разположени в хотел \"Маринела\", като те съответстваха на четирите зонални съвета - София, Пловдив, Варна и Велико Търново. Само минута след като беше обявен за победител в изборите, Михайлов получи специална награда от спортния министър Красен Кралев - \"Венец на победителя\" за заслуги към спорта и по случай 55-ата му годишнина.  Михайлов предложи 14 души за членове на изпълнителния комитет - Йордан Лечков, Михаил Касабов, Атанас Фурнаджиев, Емил Костадинов, Камен Костадинов, Румян Вълков, Венцеслав Стефанов, Михаил Статев, Валентин Михов, Кирил Домусчиев, Спас Русев, Петър Величков, Панайот Рейзи, Димитър Георгиев. Единствените съществени промени в изпълкома, предложени от Михайлов, са включването на собственика на \"Левски\" Спас Русев и бившия президент на БФС Валентин Михов на мястото на собственика на \"ЦСКА - София\" Гриша Ганчев и  Наско Сираков, който сам реши да се оттегли. Предстои предложеният състав на изпълнителния комитет да бъде гласуван от делегатите. Това ще се случи в рамките на днешния конгрес. Още четири години  Михайлов получава още четири години на президентския пост, който заема от 2005 г. Тогава, подкрепен от съотборниците си от САЩ 94, той спечели изборите срещу Иван Славков-Батето. Оттогава бившият вратар няма реална конкуренция за поста. През 2009 г. Дражев беше единственият конкурент, но не беше допуснат до изборите. Така Михайлов остана единственият кандидат и спечели втория си мандат, след като получи 316 от 373-те гласа. Ситуацията се повтори и през 2014 г. Тогава дълго време се очакваше Христо Стоичков да се изправи срещу бившия си съотборник. Настоящото ръководство обаче забави с няколко месеца конгреса, а Стоичков получи предложение да работи за мексиканска телевизия и замина за Маями. Михайлов отново се оказа единственият кандидат, като събра 93.5% от гласове. Тогава бившият капитан на националния отбор обеща, че повече няма да се кандидатира за поста. \"Това ще ми бъде последният мандат, защото това не ми е самоцел. Винаги съм го казвал. Аз съм отговорен човек и съм се хванал да направя нещо за българския футбол заедно с моите колеги\", каза Михайлов, преди да получи предишния си мандат. В крайна сметка той се отметна от думите си. \"Ще продължим да работим за развитието на детско-юношеския футбол, ще инвестираме в спортна инфраструктура и ще подсигурим получаването на тренировъчни компенсации от клубовете\", каза Михайлов днес пред делегатите, преди да започне гласуването. Изборният ден Конгресът на БФС, който се проведе в хотел \"Маринела\", започна със скандал. Конкурентите на Михайлов -  Пенев и Дражев, не бяха допуснати да влязат в залата  за началото на събитието (10.30 ч.). Те получиха разрешение да влязат чак в 12.30 часа.  В тези два часа ще бъдат изготвени комисиите, които отговарят за провеждането на изборите. Пенев разкритикува действията на настоящото ръководство на БФС и ги определи като неправомерни. Той твърди, че като кандидат трябва да има представител в комисиите. \"Toва го говорим отдавна. След като съм кандидат, трябва да имам представител във всяка една комисия. Циркът започна. Не съм ядосан, спокоен съм\", каза Пенев пред медиите. Юристът в екипа му Радостин Василев заяви, че вчера е бил на среща с изпълнителния директор на БФС Борислав Попов. По думите на Василев Попов го е уверил, че ще могат да присъстват на конгреса от самото начало. В рамките на двата часа, в които Пенев и Дражев не бяха в залата, Михайлов беше засипан с похвали от всички страни. Подкрепата си за него изказаха вицепрезидентът на УЕФА и президент на Германския футболен съюз Райнхард Гриндел, както и спортният министър Красен Кралев, който призова делегатите да вземат \"мъдри решения\". Последваха изказвания в  подкрепа на Михайлов от \"Левски\" и \"Лудогорец\".  Изпълнителният директор на шампионите Ангел Петричев определи управлението на Михайлов като съзидателно и призова да \"запазим футболното ДНК\". Собственикът на \"Левски\" Спас Русев допълни похвалите и заяви, че евентуална промяна на президентския пост би означавала \"бламиране\" на българския футбол пред света. Нито един от присъстващите на конгреса не се изказа в подкрепа на другите двама кандидати. В 12.30 часа Пенев и Дражев бяха поканени да влязат в залата и да направят своите изказвания пред делегатите.  Пенев реши да напусне конгреса и го обяви за фарс. \"Дойдох да говоря за футбол, но си промених мнението, след като не ме допуснаха сутринта. Не мисля, че по този начин се правят избори. За мен това е, меко казано, фарс. Любо Пенев и екипът му не участват в уредени мачове. Напускам залата\", каза Пенев. След това той уточни пред медиите, че само напуска конгреса, но не оттегля кандидатурата си. Неговата дясна ръка в екипа му Николай Илиев допълни: \"Бъдете сигурни, че тези избори ще ги спечелим.\"  В същото време пред хотел \"Маринела\", където се провежда конгресът, събралите се поддръжници на Пенев започнаха да скандират \"Мафия\", \"Любо президент\" и \"Вън Перуката от БФС\". Бившият президент на \"Черноморец\" допълни, че няма нищо против Михайлов. \"Даже до днес мислех, ако спечеля, да го вкарам в екипа си. Но видях, че го е страх, а аз страхливци в екипа си не искам. Ако спечеля, на 30-ия ден 90% от обещанията ми ще са изпълнени\", допълни Дражев и призова Кралев да провери как се изразходват средствата от 1.25 милион лева, които държавата отпуска за развитие на детско-юношеския футбол. Малко след това започна гласуването, което продължи около три часа и приключи напълно според очакванията - с нов мандат за Михайлов.", "date": "2018.02.16", "title": "Борислав Михайлов e преизбран за президент на БФС с 92% от гласовете"}
{"url": "https://www.dnevnik.bg/video/2018/02/16/3131283_video_kak_pandite_praznuvat_kitaiskata_nova_godina/", "text": "Китайската Нова година настъпва днес – на 16 февруари и празненствата ще продължат близо две седмици. Към тържествата се присъединиха и няколко бебета панди, получили подаръци в традиционния за празника червен цвят, показва видеото.", "date": "2018.02.16", "title": "Видео: Как пандите празнуват китайската Нова година"}
{"url": "https://www.dnevnik.bg/photos/2018/02/16/3131145_fotogaleriia_kak_edin_fermer_pravi_vsichko_ruchno/", "text": "След Втората световна война в земеделието във Франция навлиза механизираната земеделска техника и революционизира отрасъла. Младият тогава фермер Жан-Бернар Хуон обаче обръща гръб на нововъведенията и решава да продължи да се занимава със земеделие по традиционния до тогава начин. Половин век по-късно във фермата си в община Риег сюр Блон в Южен Бретан белобрадият седемдесетгодишен фермер все още използва волове, за да оре земята си, решен да пази родовата традиция.", "date": "2018.02.16", "title": "Фотогалерия: Как един фермер прави всичко ръчно вече половин век"}
{"url": "https://www.dnevnik.bg/bulgaria/2018/02/16/3131307_ministerstvoto_na_finansite_niama_pretencii_po_deloto/", "text": "Министерството на финансите няма да предявява граждански иск по делото срещу бившия външен министър Даниел Митов и заместника му. Това се разбра на разпоредителното заседание по делото, което се проведе в петък следобед в специализирания съд. Днес съдът отхвърли възражението на защитата на Митов и Ангеличин - адвокатите Ина Лулчева и Христо Ботев, че делото трябва да бъде прекратено и върнато на обвинението, защото обвинителният акт е - Софийската градска прокуратура, а не от специализираната. С промените, влезли в сила през ноември миналата година, специализираната прокуратура и съд станаха отговорни за разследването и разглеждането на дела за корупция. Прокуратурата се пробва с няколко знакови случая в специализирания съд, но досега нито едно дело не е започнало по същество. Едно от тях - срещу бившия директор на фонд \"Земеделие\" Мирослав Николов, беше окончателно прекратено и върнато на прокуратурата, тъй като съдът прие, че обвинението срещу него е повдигнато и внесено от некомпетентна прокуратура - Софийската градска прокуратура. В началото на тази седмица поради редица процесуални нарушения и делото срещу  Румяна Ченалова не успя да започне.  Останалите дела се отлагат по различни причини. Определенията по делото срещу Николов бяха цитирани от защитата на Митов и Ангеличин. Те изтъкнаха, че градската прокуратура е довършила досъдебното производство срещу двамата с предявяването на материалите по разследването, а не с внасянето на обвинителния акт. Според адвокатите сезирането от некомпетентен орган е което е отстранимо и затова трябва да бъде върнато на прокуратурата да се поправи. В преходните и заключителните разпоредби на измененията в Наказателно-процесуалния кодекс беше записано, че всички висящи досъдебни производства се довършват от започналия ги орган. В случая с Митов и Ангеличин досъдебното производство се водеше от градската прокуратура. Съдия Пламен Панайотов прие обаче, че градската прокуратура е била компетентна да внесе обвинителния акт, и отхвърли искането за прекратяване и връщане на процеса. Определението за това ще бъде обжалвано от адвокатите на Митов и Ангеличин. Съдия Панайотов уважи искането на защитата и остави без мярка за неотклонение бившия външен министър. Митов беше с най-леката - \"подписка\", но адвокатите му изтъкнаха, че няма никакви основания той да бъде с такава мярка заради процесуалното му поведение. Прокуратурата възрази, като изтъкна, че доброто процесуално поведение не е гаранция, че обвиняемият не трябва да има мярка за неотклонение. След заседанието на съда тримата обвинители - Боряна Бецова, командирована от градската прокуратура, Сийка Милева и Пламен Петров от специализираната прокуратура, заявиха, че няма да протестират определението. На заседанието съдия Панайотов прочете становище от Министерството на финансите, в което те заявяват, че за ведомството не са настъпили вреди от дейността на Митов и Ангеличин и за тях не са налице предпоставки за граждански иск. За заседанието бяха призовани и от външното министерство, но те не изпратиха представител. Какви са обвиненията? Даниел Митов е обвинен за престъпление по служба, а Христо Ангеличин в безстопанственост. Според прокуратурата Митов като министър на външните работи не е изпълнил служебните си задължения с цел да набави облага за търговско дружество и от това настъпили значителни вредни последици в размер на 494 458,03 лв. за Министерство на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерство на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Прокуратурата твърди, че вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, външно министерство е сключило две споразумения (от 15.01.2016 г. и от 22.04.2016 г.) със земеделското министерство, по силата на които са ползвали услугите на търговско дружество чрез министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на Министерството на земеделието и храните. Прокуратурата: Важно е каква е фактическата обстановка, а не правната квалификация След заседанието прокурор Боряна Бецова (която беше обвинител по делото срещу Христо Бисеров, който беше оправдан на три инстанции) заяви, че иска да обясни на обществото и медиите фактическата обстановка, защото тя би била по-интересна, отколкото правната квалификация. \"От месец януари 2016 година до месец юли 2016 година се сключват две споразумения между министерството на външните работи и министерството на земеделието и храните. По силата на тези две споразумения, министерството на външните работи 500 хиляди лева неоснователно са платени. Много е важно да се подчертае, че тези пари вече реално са постъпили в сметките на дружеството с оглед на това дали има вреда или не. Едва след намесата на прокуратурата, дружеството връща парите. Има простичък пример: ако ви откраднат портмонето със сума пари и след месец, два, три ви върнат парите и хванат извършителя има ли кражба или не?\". заяви още прокурор Бецова.", "date": "2018.02.16", "title": "Министерството на финансите няма претенции по делото срещу Даниел Митов и заместника му"}
{"url": "https://www.dnevnik.bg/sviat/2018/02/16/3131305_turciia_predloji_na_sasht_obshti_sili_v_severna_siriia/", "text": "Анкара предлага на Вашингтон да разположат общи сили в Сирия, ако кюрдските бойци, които са гръбнакът на коалиция, подкрепяна от американската армия, се изтегли на юг от граничната зона с Турция. Такова предложение отправиха турските власти на американския държавен секретар Рекс Тилърсън днес, докато той е на посещение в страната, предаде \"Ройтерс\". На пресконференция с турския си колега Мевлют Чавушоглу той се договори, че двамата ще опитат да спасят стратегическите си отношения, обтегнати около  турската операция \"Маслинова клонка\"  в Северна Сирия, предава агенцията.  Тилърсън е на двудневно посещение в Турция и се срещна и с президента Реджеп Тайип Ердоган. Според \"Ройтерс\" и Анадолската агенция двамата са обсъдили напрежението помежду си, пламнало, след като Анкара поиска от САЩ да изтеглят силите си от Манбидж - район източно от Африн, където има няколко хиляди американски войници освен части на кюрдските Сили за народна защита (YPG), възприемани от Анкара като  цели на операцията  в недалечния Африн. Кюрдите, обхванати от операция \"Маслинова клонка\", не са подкрепяни от американско присъствие.  Заплахите на Турция  за продължаване на изток, където разположените YPG са обучавани и подпомагани от САЩ като част от досегашната коалиция срещу \"Ислямска държава\", обаче станаха една от причините Тилърсън да каже след разговора си с Чавушоглу: \"Намираме се в кризисна точка на отношенията си.\" Снощи Тилърсън разговаря с Ердоган над три часа в Анкара. Според държавния секретар на САЩ двамата са стигнали до извода, че \"трябва да говорят\" за това как ще продължат отношенията си, тъй като те са \"твърде важни\". Източници на \"Ройтерс\" от турските власти обявиха, че предложението на Анкара е за общо американско-турско разположение в Манбидж, но то е възможно само ако кюрдите се изтеглят източно от Ефрат. В момента земите около Манбидж са единствените западно от реката, където са разположени YPG, освен Африн. По-рано Ердоган неколкократно изтъкна, че смята да разшири \"Маслинова клонка\"  по цялата турско-сирийска  граница.", "date": "2018.02.16", "title": "Турция предложи на САЩ общи сили в Северна Сирия, но само ако кюрдите се изтеглят"}
{"url": "https://www.dnevnik.bg/video/novinite_na_bnt/2018/02/16/3131365_video_drugite_novini/", "text": "Археологическите находки на годината в изложба БТА на 120 - от тичащо момче с телеграми до дрон репортер Учените откриха нова роля на киселото мляко Дога - йога за човек и домашен любимец Вечер с хореографията на Мила Искренова в юбилейната програма на \"Арабеск\" Владимир Зографски отива на финал", "date": "2018.02.16", "title": "Видео: Другите новини"}
{"url": "https://www.dnevnik.bg/bulgaria/2018/02/16/3131404_dogovorut_za_dobrosusedstvo_pomete_nedoverieto_mejdu/", "text": "Договорът за добросъседство  между България и Република Македония \"помете\" недоверието, резервираността и страха в нашите отношения. Този договор не трябва да остава еднократен акт, а да даде начало на необратим процес на много по-интензивно сътрудничество, каза днес държавният глава Румен Радев на съвместна пресконференция с президента на Република Македония Георге Иванов в Скопие. На срещата на двамата президенти е било постигнато съгласие като продължение на Договора за добросъседство между двете държави да бъде подписан и Договор за стратегическо партньорство, който да регламентира взаимната подкрепа на двете страни в сферата на сигурността и отбраната. България винаги е била един от най-силните адвокати на европейската перспектива на Македония, но има още работа, която страната трябва да свърши по своя път към Европейския съюз, посочи Радев. Според него в двустранните отношения има позитивно развитие през последната година благодарение на интензивния политически диалог, както и чувствителен ръст в стокообмена и туризма. В отговор на журналистически въпрос относно съставянето на мултидисциплинарна експертна комисия на паритетен принцип по исторически и образователни въпроси, Румен Радев заяви, че експертите не трябва да се ограничават с гледане към миналото, а да работят за съвместното бъдеще на двете страни. \"Ние имаме общо минало и от начина, по който третираме това минало, зависи и самата европейска перспектива на Македония\", добави президентът. По отношение на преговорите на за наименованието на страната, които се провеждат с Гърция, Румен Радев уточни, че за българската страна е важно в бъдещото наименование на Македония да няма географски определители, които да може да бъдат интерпретирани като претенции към България. В рамките на своята визита държавният глава ще проведе срещи и с председателя с Събранието на Република Македония Талат Джафери, с лидери на парламентарно представени политически партии в Македония и с ръководството на стопански камари в страната. През втория ден на посещението си Румен Радев ще посети Бигорския манастир.", "date": "2018.02.16", "title": "Договорът за добросъседство помете недоверието между България и Македония, каза президентът"}
{"url": "https://www.dnevnik.bg/bulgaria/2018/02/16/3131329_sujuzut_na_sudiite_sus_zakonodatelni_promeni_se/", "text": "Πocлeднитe пpoмeни в Haĸaзaтeлнo-пpoцecyaлния ĸoдeĸc и в Зaĸoнa зa cъдeбнaтa влacт cъздaдoxa y нac \"извънpeдeн cъд\", в paзpeз c ĸoнcтитyциoннитe пpинципи нa пpaвoвaтa дъpжaвa, paвeнcтвoтo нa гpaждaнитe пpeд зaĸoнa и пpaĸтиĸaтa нa Koнcтитyциoнния cъд. Toвa зaявявaт oт Cъюзa нa cъдиитe в cтaнoвищe дo KC пo ĸoнcтитyциoннo дeлo 10 oт 2017 г. B нeгo КС обедини иcĸaниятa нa плeнyмa нa BКС и нa Bиcшия aдвoĸaтcĸи cъвeт cpeщy пpexвъpлянeтo към Специализирания съд на дeлaтa зa корупцията по високите етажи на властите. Това, според ВКС и ВАдвС пpeвpъщa снециализираното правосъдие в извънpeднo. Дoĸлaдчиĸ по това дело в KC e cъдия Taня Paйĸoвcĸa. В отделно дело са включени останалите възражения на Висшия адвокатски съмет cpeщy peд дpyги пpoмeни в HΠK, по което е докладчик cъдия Цaнĸa Цaнoвa. Пълния текст на стaнoвищeтo нa Cъюзa нa cъдиитe, пoдпиcaнo oт пpeдceдaтeля на съсловната организация Aтaнac Aтaнacoв, можете да прочетете в прикачения файл. Специализираният наказателен съд / СпНС/ се превръща в извънреден, защото с ocпopeнaтa paзпopeдбa ce въвeждa пoдcъднocт зa дeлa, paзглeждaни oт СпНС , ĸoитo пoпaдaт извън пpeдмeтнaтa пoдcъднocт, пocoчeнa в съответните разпоредби на ЗСВ, мотивира се ССБ. Ha пpaĸтиĸa CпHC нe ce пpeвpъщa в cпeциaлизиpaн cъд зa oпpeдeлeнa ĸaтeгopия пpaвни cyбeĸти, a caмo зa oпpeдeлeни пpecтъплeния, извъpшeни oт тeзи cyбeĸти. Ocтaнaлитe пpecтъплeния, извъpшeни oт лицa oт същите категории, пpoдължaвaт дa ce paзглeждaт oт Coфийcĸия гpaдcĸи cъд. Иззeмвaнeтo caмo нa чacт, a нe нa цялaтa ocoбeнa ĸoмпeтeнтнocт нa Coфийcĸия гpaдcĸи cъд – зa имyщecтвeни, cтoпaнcĸи, ĸopyпциoнни, дoĸyмeнтни пpecтъплeния и тaĸивa cpeщy пpaвocъдиeтo, и пpeдocтaвянeтo й нa CпHC, cъщo e бeлeг зa извънpeднocт, казва ВКС. Според становището на ССБ, вcяĸa избиpaтeлнocт и oтĸлoнeниe oт въвeждaнeтo нa oбщ пpинцип зa вcичĸи дeлa, зa вcичĸи cyбeĸти или зa цялa ĸaтeгopия cyбeĸти ce cxвaщa ĸaтo пoлитичecĸo нaĸъpнявaнe нa инcтитyциoнaлнaтa нeзaвиcимocт нa cъдa. Съюзът на съдиите припомня, че вече е излагал в пpeдxoднo cтaнoвищe пo пoвoд нa пpoмeнитe в HΠK oпaceниятa cи, чe зaд тaĸa възлoжeнaтa cпeциaлизaция нa CпHC липcвa пocлeдoвaтeлнa apгyмeнтaция. He cтaвa яcнo ĸaĸ възлaгaнeтo нa paзглeждaнeтo нa тeзи дeлa нa cпeциaлизиpaния cъд caмo пo ceбe cи щe дoвeдe дo oбeзпeчaвaнe нa ĸaчecтвeнaтa paбoтa пo cъщитe дeлa. И пo ĸaĸъв нaчин дoceгaшнaтa им пoдcъднocт e пpeчилa cъщитe дa ce paзcлeдвaт и paзглeждaт ĸaчecтвeнo. Cпeциaлизaциятa нa cъдиитe и пpoĸypopитe в cпeциaлизиpaнитe cъд и пpoĸypaтypa пo oтнoшeниe нa дeлaтa зa пpecтъплeния, извъpшeни oт yчacтници в opгaнизиpaни пpecтъпни гpyпи, в ниĸaĸъв cлyчaй нe oбycлaвя и cпeциaлизaция пo oтнoшeниe нa ĸopyпциoннитe пpecтъплeния. B тoзи cмиcъл ĸaчecтвeнoтo paзcлeдвaнe и paзглeждaнe нa тaĸивa дeлa ce oбycлaвя oт дoпълнитeлнo ĸвaлифициpaнe нa зaнимaвaщи ce дo мoмeнтa c дpyг вид дeлa мaгиcтpaти oт cпeциaлизиpaнитe cъдилищa и пpoĸypaтypи, казва ССБ в становището си до КС..", "date": "2018.02.16", "title": "Съюзът на съдиите: Със законодателни промени се създава извънреден съд"}
{"url": "https://www.dnevnik.bg/sport/2018/02/16/3131147_tradiciiata_produljava_sharenite_pantaloni_na/", "text": "Зимните олимпийски игри в Пьонгчанг са арена на грабващи вниманието артистични изяви от спортисти и подкрепящи. След  севернокорейските мажоретки от \"Армията от красавици\"  и  плетивата на финландските олимпийци  място под светлината на прожекторите намери и мъжкият отбор по кърлинг на Норвегия. Скандинавците отново събраха погледите с цветните си панталони, които се превърнаха в тяхна запазена мярка в последните години. Носенето на шарени долнища от норвежците е тяхна традиция още от игрите във Ванкувър през 2010 г. В Пьонгчанг състезателите в кърлинга са решили да доразвият своята запазена марка. Във всеки следващ мач норвежците ще излизат на леда с различни панталони с причудливи елементи - от геометрични фигури до цветя и сърца. \"Имаме голям гардероб. Идеята е да покажем възможно най-много от панталоните ни. Максималният брой мачове, които можем да изиграем, е 12, и ние имаме по чифт за всяка среща\", заяви инициаторът на използването на колоритните панталони Кристофър Свае. През 2010 г. норвежкият състезател дава идея за разчупената визия, която е приета с ентусиазъм от неговите съотборници. Тогава отборът беше облечен с карирани панталони от компанията LoudMouth Golf, с която има дългосрочен договор. Компанията стана известна покрай голфъра Джон Дейли. Фирмата му посвети \"първите в света карирани панталони за мъже\". Отборът на Норвегия по кърлинг не започна по най-добрия начин надпреварата в Пьонгчанг след две загуби и една победа. Заради облеклото обаче сребърните медалисти от Ванкувър 2010 са тези, за които всички говорят. На 14 февруари скандинавците се появиха на леда със панталони на сърца по случай Свети Валентин. Един ден по-късно те носеха долнища на бели, червени и сини кръгове. Свае заяви, че шарените панталони на отбора помагат за популяризирането на кърлинга и привлича вниманието на децата. \"Много хора мислят, че сме победили дори когато не сме и това е хубаво. Във Ванкувър беше специално, защото никога преди не го бяхме правили, но в момента вече не му отдаваме такова значение\", каза още Свае.", "date": "2018.02.16", "title": "Традицията продължава: Шарените панталони на норвежкия кърлинг завладяха и Пьонгчанг"}
{"url": "https://www.dnevnik.bg/detski_dnevnik/2018/02/16/3131363_antistres_programi_za_uchiteli_a_ne_videonabljudenie/", "text": "Образователното министерство, сдружението на общините, синдикатите и част от родителските организации са против задължителното видеонаблюдение в детските градини. За сметка на това обаче ще има краткосрочни и дългосрочни мерки за преодоляване на агресията, сред които и антистрес програми за учители. Това се разбра след среща в министерството днес, повод за която са случаи на прояви на насилие от страна на педагогическия персонал към деца в градините. Столичната община ще отпусне финансиране за изграждането на видеонаблюдение в ясли и детски градини, където целият персонал и всички родители са съгласни. Според синдикатите обаче това нарушава личните права и разваля ценностната система на децата. От \"Подкрепа\" планират протести, ако видеонаблюдението стане задължително. За протести, но заради липсата на камери, говорят и от Инициативния комитет за иновативно образование - единствената организация, която настоява за задължително видеонаблюдение в детските градини. Идеята за антистрес програма е на председателя на Синдиката на българските учители Янка Такева и ще бъде реализирана като дългосрочна мярка, потвърди зам.-министърът на образованието Деница Сачева. Засега не е известно какво ще включват програмите. На този етап няма как да се намали броят на децата в яслените и градински групи заради липсата на материална база и педагози. След приема на деца със специални образователни потребности е масова практика в групите да има над 30 деца.", "date": "2018.02.16", "title": "Антистрес програми за учители, а не видеонаблюдение, ще пазят от насилие в детските градини"}
{"url": "https://www.dnevnik.bg/sviat/2018/02/16/3131288_mohamed_e_nai-chesto_sreshtanoto_mujko_ime_v_brjuksel/", "text": "Мохамед е било най-често срещаното име в Брюксел за миналата година,  показват данни  на Белгийската национална статистическа служба, цитирана в. Le Soir. В Белгия най-разпространеното име сред мъжете е Жан. Същото име е на първо място и във Валония, а във Фландрия мъжете най-често носят името Марк. Най-много жени в Белгия се казват Мария или Мари, предава и БТА. Също по официални данни в Брюксел най-многобройни са чужденците от Франция, а на второ място са мароканците. В Белгия 2/3 от чужденците са от европейски държави. В столицата населението е съставено от граждани на 184 страни.  В района на столицата 13 313 мъже носят името Мохамед, а 7409 - иначе най-често срещаното на национално ниво Жан. На трето място е Мохаммед (4731 души). С малка разлика следват Мишел, Филип, Пиер, Ахмед, Никола, Давид и Даниел. Сред женските имена в Брюксел Мария (11 166) и Мари (8848) също са на първо място, следвани от Фатима (6036 души). Мохамед, Мохаммед и Фатима са единствените имена в класацията на десетте най-често срещани, които не са били типични за страната през 19 и 20 в. Те се появяват в списъка единствено за района на Брюксел, но не и на национално ниво.", "date": "2018.02.16", "title": "Мохамед е най-често срещаното мъжко име в Брюксел"}
{"url": "https://www.dnevnik.bg/bulgaria/2018/02/16/3131401_zdravniiat_ministur_niama_pravomoshtiia_da_iska/", "text": "Министърът на здравеопазването няма правомощия да иска оставката на управителя на здравната каса, заяви в съобщение до медиите пресцентърът на Националната здравноосигурителна каса в отговор на днешната поискана оставка. В кулоарите на парламента тази сутрин министър  Кирил Ананиев обяви, че иска оставката на управителя на НЗОК  Камен Плочев защото действал зад гърба на правителството като с писмо, адресирано директно до депутатите, поискал актуализация на бюджета заради над 271 млн. лв. задължения към чуждестранни здравни каси. \"Аз не мога да го уволня. Аз мога да кажа, че му искам оставката\", каза министърът по-рано днес. Сега от здравния фонд защитават ръководителя си като уточняват, че Плочев е избран с единодушие от народните представители (с 205 гласа \"за\" и 1 въздържал се) и прекратяването на мандата му е възможно отново с решение на Народното събрание при негово криминално провинение; акт, показващ конфликт на интереси, системно нарушаване на задълженията и неизпълнение на решения на Надзорния съвет и други случаи, към които не могат да се отнесат обвиненията на министъра. \"Неслучайно законодателят е регламентирал избора на управител на НЗОК да се извършва от Народното събрание. Целта е да се елиминира възможността да се оказва влияние от страна на изпълнителната власт.\", пише в позицията на здравната каса. От НЗОК уточняват също и че подобни писма, заради което е обвинен Плочев - с предупреждение за натрупания дълг към чуждестранни здравни фондове се изпращат регулярно и до Министерството на здравеопазването и до Народното събрание от 2015 г. насам. Последното такова писмо до министъра е с дата от 2 феврурари тази година. В него се посочва същото, което и в другото - че задълженията на България, които НЗОК администира към здравноосигурителните институции на другите държави-членки на ЕС, възлизат общо на 271 358 066,67 лв. и от тях неприключените задължения, за които до края на 2018 г. изтичат 18-месечните срокове за заплащане, ще бъдат в размер на 207 430 621,17 лв. За разлика от писмото до депутатите, където се говори за необходимост от актуализация на бюджета, в писмото до здравното ведомство се отправя молба да бъдат преведени дължими средства от МЗ към НЗОК в размер на малко над 18 млн. лв. \"Това е сума, която НЗОК дъли на другите държави-членки за лечението на български пациенти, за които Министерството на здравеопазването е издало формуляри S2 за провеждане на разрешено планово лечение в ЕС\", пише там.", "date": "2018.02.16", "title": "Здравният министър няма правомощия да иска оставката на шефа, твърди здравната каса"}
{"url": "https://www.dnevnik.bg/biznes/finansi/2018/02/16/3131411_niama_da_se_naloji_podmiana_na_vsichki_kasovi_aparati/", "text": "Последните промени в законодателството, което регулира отчитането на продажбите, няма да наложат подмяната на всички касови апарати, съобщиха днес от Националната агенция за приходите. В зависимост от техническите и функционалните параметри на използваните фискални устройства, те ще могат и да се преработят, така че да отговарят на новите изисквания, се уточнява в прессъобщението. Допълва се също, че всички разходи за надграждането или подмяната на съществуващите фискални устройства се признават за данъчни цели. Уточнението е по повод  промени в Закона за митниците и редакции на членове от закона за ДДС , приети от парламентарната бюджетна комисия вчера. Целта на промените е всеки касов апарат да предава по изградената дистанционна връзка данни от всяка касова бележка към сървърите на НАП. На касовата бележка, която се предоставя на клиента, ще се отпечатва QR код, чрез който всяко лице ще може да провери дали покупката му е отчетена в агенцията. Срокът за изпълнение на новите изисквания към касовите апарати за регистрираните по Закона за ДДС фирми, с изключени на тези, които използват Интегрирани автоматизирани системи за управление на търговската дейност (ИАСУТД),е края на 2018 г. А нерегистрираните по ЗДДС и тези, които регистрират и отчитат продажбите си чрез ИАСУТД – до 30 юни 2019 г. От НАП посочват, че годишно бюджетът губи над 330 млн. лв от неотчитане на търговски обороти само в девет от най-рисовите браншове, чиято дейност агенцията наблюдава. Допълва се, че постоянно се разкриват нови схеми за укриване на приходи с използването на компютърни системи с фискална памет в последните месеци. Сред тях са печатането на касови бележки, които не се отчитат във фискалната памет, но приличат на истински фискални бонове. Друга често разпространена практика е манипулиране на софтуери, чрез които се управляват фискалните устройства, което води до неотчитане на действителните размери на приходите от продажби на стоки и услуги. По време на летните и зимните контролни кампании на НАП са открити и софтуерни манипулации на фискални системи, при които устройствата са програмирани да отчитат например всяка втора или всяка трета продажба, вместо регистриране на целия оборот. Заради неиздаване на касови бележки, както и установени манипулации на фискални устройства, през миналата година са запечатани над 2000 търговски обекта.", "date": "2018.02.16", "title": "Няма да се наложи подмяна на всички касови апарати, увериха от приходната агенция"}
{"url": "https://www.dnevnik.bg/bulgaria/2018/02/16/3131407_ceko_minev_ne_e_sobstvenik_na_julen_obiavi_pib/", "text": "Цеко Минев не е собственик на \"Юлен\" АД. Това заявиха от Първа инвестиционна банка (ПИБ), в която той е един от основните акционери заедно с Ивайло Мутафчиев, съобщава  \"Капитал\".  Самият Цеко Минев също беше потърсен за коментар, но не отговаряше на мобилния си телефон. От банката уточниха, че той е запознат с отговора, който е изпратен до \"Капитал\". В средата на седмицата премиерът Бойко Борисов посочи пред Би Ти Ви, че  реалният собственик на \"Юлен\" е Цеко Минев.  Номинално компанията е собственост на офшорна компания на кипърския гражданин Георгиус Георгиу. От своя страна Минев притежава 42.5% от капитала на ПИБ. Банката пък финансира концесионера на лифта в Пирин. На въпрос какъв е размерът на експозицията на ПИБ към \"Юлен\" към момента от банката отговориха, че не може да коментират публично отношенията със свои клиенти, тъй като \"клиентите на банките в България са защитени с банкова тайна\". Оттам посочиха още, че общият размер на кредитите на банката \"към домакинства и за всякакви бизнес начинания в Банско и съседните общини към края на 2017 г. е под 1% от целия кредитен портфейл на банката, като по-голямата част от тези вземания са към граждани и към малки и средни предприятия от Банско и региона\". От ПИБ определиха като \"спекулативни и злонамерени\" опитите за обвързването на определени проекти в Банско с цялостния бизнес на банката. По-рано днес, потърсени от \"Дневник\", от \"Юлен\" АД отказаха коментар за  изявлението на Борисов .", "date": "2018.02.16", "title": "Цеко Минев не е собственик на \"Юлен\", обяви ПИБ"}
{"url": "https://www.dnevnik.bg/sviat/2018/02/16/3131384_turski_sud_osudi_jurnalisti_na_dojivoten_zatvor_za/", "text": "Шестима турски журналисти бяха осъдени на доживотен затвор по обвинение, че са помагали за неуспешния опит за преврат през юли 2016 г., съобщиха \"Ройтерс\" и \"Хюриет дейли нюз\". Сред тях са влиятелните братя Мехмет и Ахмет Алтан. Съдът счита, че те са \"опитали да премахнат конституционния ред в Република Турция, като прибегнат до употреба на сила и насилие.\" Мехмет Алтан, професор по икономика и журналист, брат му и друг известен журналист, Назлъ Ълъджак, бяха сочени като част от група, изпратила в телевизионен ефир кодирани послания до мрежата на Фетхуллах Гюлен - живеещия в САЩ духовник, обвиняват за опита за преврат. Сходни обвинения бяха отправени към общо шестима журналисти. Всички отричат да са извършвали подобна дейност. Според \"Хюриет дейли нюз\" присъдата им включва до 23 часа дневно строг тъмничен режим и ограчинени възможности за външни посещения. Журналистите се смятат за част от т. нар. \"медийно крило\" на движението на Гюлен, което Анкара нарича \"Фетхуллахистка терористична организация\" (FETÖ). Към същата група спада избягалият в Европа главен редактор на в. \"Заман\", Екрем Думанлъ. Прокуратурата  настояваше , че Ахмет Алтан е изпратил кодирани послания до последователите на Гюлен. По време на телевизионно предаване ден преди неуспешния опит за преврат той каза в студиото на турска телевизия: \"Каквито и развития да доведоха до военни преврати в Турция, взимайки същите решения, Ердоган проправя пътя за същото.\" Брат му, Мехмет Алтан, говореше в същото предаване за \"друга структура\", която е част от правителството и наблюдава внимателно развитията, за да \"извади ръката си от торбата\". Според прокурорите той също е изпратил подбно съобщение. Мехмет и Ахмет Алтан прекараха 17 месеца задържани заради случилото се. Конституционният съд веднъж вече се произнесе в полза на освобождаването на Мехмет Алтан, изтъквайки, че задържането нарушава правата му. Наказателният съд не се съобрази с определението. Според Сара Кларк от международната писателска организация PEN съдебното решение създава прецедент за редица \"други журналисти, срещу които има подобни неоснователни обвинения.\" Докладчикът на ООН по въпросите на свободата на мненията, Дейвид Кей, цитиран от \"Ройтерс\", го определи като пример за \"репресията на основни права в Турция\", заплашващ журналистиката и остатъка от свободата на медиите. Адвокатът на братя Алтан обяви, че те ще обжалват присъдата и че процесът е \"заличил свободата на мисълта\". Часове по-рано друг съд  освободи германско-турския журналист  Дениз Юджел, който прекара година в затвор, без срещу него да има обвинения.", "date": "2018.02.16", "title": "Турски съд осъди журналисти на доживотен затвор за \"кодирани послания\" до мрежата на Гюлен"}
{"url": "https://www.dnevnik.bg/sport/2018/02/16/3130692_bulgarite_v_pyongchang_dnes_deniat_na_aleksandra/", "text": "Петима българи ще участват в седмия състезателен ден на зимните олимпийски игри. Сноубордистката Александра Жекова започва битките в бордъркроса, Мария Киркова ще излезе на пистата за втория си старт в Пьонгчанг - слалома, за ски бегачите Веселин Цинзов и Йордан Чучуганов предстои най-важното състезание - 15 километра свободен стил, а Владимир Зографски излиза за квалификациите на голямата шанца. Квалификациите в бордъркроса ще се проведат в два манша. Първият започва в 3.00 часа българско време, а вторият - в 3.50 часа. Пресявките ще отсеят 24-те участнички в основната фаза, която стартира с четвъртфинали в 5.15 часа. Преди четири години в Сочи Жекова постигна най-добрия резултат за България - пето място. Тя се движеше на позиция за медал, но беше съборена от италианката Микаела Мойоли. Жекова не се е качвала на подиума от Световната купа от март 2016 г., когато спечели състезанието във Вейсона, Швейцария. Тя обаче показа голямо подобрение във формата си и записа три класирания в топ 8 в последните си три състезания. Българката влезе в големия финал на последния старт преди Пьонгчанг - във Фелдберг. Тя завърши на пето място, като по този начин изравни най-добрия си резултат за сезона, постигнат през декември във Вал Торенс. В предишните два старта - първия във Фелдберг и този в Банско, Жекова завърши седма, печелейки малкия финал. Нейните надежди са, че трасето в Пьонгчанг ще бъде максимално сложно и технично. \"Знам, че там съм най-силна. Когато всички изпитват страх и проблеми, аз някак си благодарение на опита успявам да намеря добра скорост. Надявам се там да имам по-добър шанс\",  каза Жекова по време на Световната купа в Банско. Първият манш в слалома започва в 3.00 часа българско време, а Киркова е с 57-и стартов номер. Вторият манш е насрочен за 6.15 часа. Между тях ще се състои супергигантският слалом при мъжете, в който няма български участник. Надпреварата стартира в 4.00 часа. Киркова започна своята трета поредна олимпиада в четвъртък.  Тя завърши 40-а от 79 участнички в гигантския слалом , като остана на 12.75 секунди от победителката Микаела Шифрин. Българката ще опита да подобри личния си рекорд на олимпийски игри - 33-ото място в спускането във Ванкувър през 2010 г. Досега обаче тя няма завършен олимпийски слалом, след като отпадна във втория манш преди четири години в Сочи и още в първия във Ванкувър. В 8.00 часа започва ски бягането на 15 километра. Това е най-силната дисциплина на Цинзов. В навечерието на игрите единственият българин в световния елит на този спорт си постави за цел влизане в топ 30, но заяви, че се надява на още по-добро представяне - място сред първите 20. През този сезон най-доброто класиране на Цинзов в Световната купа е 34-о място в свободния стил на 15 километра. Предходния сезон той два пъти успя да влезе в топ 30 - 22-о място на 10 километра и 23-о място на 15 километра. Цинзов започна участието си в Пьонгчанг във вторник, когато завърши 59-и в спринта в класическия стил. Той сподели, че се надява това да е една добра тренировка преди най-важното му бягане. \"Не ми хареса как се класирах, но все пак е спринт. Никога не съм бил силен в спринта. Надявам се това да ми е едно контролно. Пистата е добра. Тежка е, което ми пасва\", каза 31-годишният състезател. Преди осем години във Ванкувър той се класира 50-и в 15-те километра, а през 2014 г. в Сочи зае 41-о място, но тогава надпреварата беше в класическия стил. Чучуганов, който е дебютант на олимпийски игри, никога не се е класирал сред първите 80 в старт от Световната купа. Най-доброто представяне на 21-годишния българин в 15-те километра свободен стил е 85-о в Йостерсунд през 2015 г. \"Развълнуван съм. Имаше леко напрежение преди старта, но се чувствах по-добре, като преминах. Спринтовете ги използваме за тренировка. Мисля, че мина нормално\", каза Чучуганов след спринта, в който завърши 68-и. В 14.30 часа започват квалификациите в ски скоковете на голяма шанца. На малката шанца Владимир Зографски записа  най-доброто класиране в ски скокове на олимпийски игри  в историята на България - 14-о място. В тренировките българинът даде заявка за добро представяне и на голямата шанца. Той се нареди 14-и във втората тренировка, а в останалите пет записа 28-о, 29-о, две 31-и и 35-о място. В състезанието ще участват 57 скачачи, а за основната фаза, която е в събота, ще се класират 50 от тях.", "date": "2018.02.16", "title": "Българите в Пьонгчанг днес: Денят на Aлександра Жекова и най-важното бягане за Цинзов"}
{"url": "https://www.dnevnik.bg/sport/2018/02/16/3130818_arsenal_zavurshi_udarno_vihrenata_angliiska_sedmica_v/", "text": "Арсенал\" направи скок към осминафиналите в Лига Европа след убедителна победа при гостуването си на \"Йостерсунд\". Лондончани спечелиха с 3:0 и си улесниха максимално задачата за реванша. Головете за успеха вкараха Начо Монреал, Месут Йозил и Папагианопулос, който прати топката в собствената си врата. \"Арсенал\" сложи точка на вихрената седмица за английските отбори в евротурнирите. По-рано \"Манчестър сити\" и  \"Ливърпул\" спечелиха гръмки победи в Шампионската лига  също като гости, а  \"Тотнъм\" се вдигна след 0:2 срещу \"Ювентус\" и си тръгна с равенство . В 13-ата минута Монреал се оказа на правилното място и отблизо вкара избитата от вратаря на съперника топка. В 24-ата Мхитарян ритна силно топката и след рикошет в тялото на Папагианопулос топката влезе във вратата на домакините. Йозил получи в наказателното поле в 58-ата минута и увеличи преднината на \"Арсенал\". В последните секунди \"Йостерсунд\" изпусна възможността да отбележи почетен гол. Тогава Петерсен пропусна дузпа. Воденият от Станимир Стоилов \"Астана\" загуби с 1:3 от \"Спортинг\" (Лисабон) на свой терен. В един от най-очакваните мачове от 1/16-финалите в надпреварата водачът в Серия А \"Наполи\" отстъпи с 1:3 срещу \"Лайпциг\". Италианците поведоха в началото на втората част с гола на Унас. С два гола на Тимо Вернер и един на Брума германският отбор направи обрат и взе отлична преднина в двубоя. Друг представител на Бундеслигата - \"Борусия\" (Дортмунд), също постигна обрат срещу италианци. С два гола на взетия от \"Челси\" Миши Батшуай жълто-черните спечелиха с 3:2 срещу \"Аталанта\". Обрат имаше и в Ница, където местният отбор поведе с два гола на Марио Балотели, но падна с 2:3 от \"Локомотив\" (Москва). Трите попадения за руския състав бяха дело на Фернандес. \"Атлетико\" (Мадрид) не срещна затруднения и записа 4:1 срещу \"Копенхаген\" в Дания.", "date": "2018.02.16", "title": "\"Арсенал\" завърши ударно вихрената английска седмица в Европа, \"Лайпциг\" съкруши \"Наполи\""}
{"url": "https://www.dnevnik.bg/evropa/2018/02/16/3130080_a_koi_shte_oglavi_socialistite_v_evroparlamenta/", "text": "Джани Питела, лидер на групата на Социалистите и демократите в Европейския парламент, все още не е напуснал поста си. Но битката за това кой ще го наследи вече започва, пише \"Политико\". Докато италианският евродепутат води кампания за място в Сената на  предстоящите италиански избори през март , много негови колеги казват, че ще подкрепят или Удо Булман, временния лидер на групата, или пък ще изберат жена (която не е от Германия) като Елена Валенсиано. \"Знаем, че Питела има много големи шансове да бъде избран в Италия и групата настоява жена (да го замести)\", коментира високопоставен служител в Европарламента. Залогът е голям тъй като през изминалата година социалистите понесоха поражения на изборите във Франция, Германия и Холандия. Лявоцентристите се надяват да се обединят навреме за  европейските избори през 2019 г.  и искат да имат силен парламентарен лидер, който да ги изведе напред. Миналия месец Питела обяви, че ще се състезава за място на изборите в Италия на 4 март, но при условие че, ако не спечели, ще може да се върне на поста си в европарламента. За \"преходната фаза\", докато официално се оттегли, ако бъде избран, Питела прехвърли отговорностите си на Булман, германския вицепрезидент на социалистите и демократите. Изборът (който се осъществява чрез тайно гласуване) за наследник на Питела вероятно ще се състои малко след италианския вот, но някои евродепутати от групата, която е втората по големина в европарламента, вече се дистанцират от Булман. Проблемът е, че е германец и бивш член на синдикатите. \"Удо е сериозен и работи много. Но той е много привързан към старото послание на социалдемократите\", коментира източникът от европарламента. Някои хора не искат да има повече германци на високопоставени постове в институцията. Генералният секретар Клаус Веле, както и заместникът му Маркус Винклер са германци, а други трима германци ръководят политически групи - Манфред Вебер е начело на Европейската народна партия, Ска Келер е съпредседател на Зелените, а Габи Цимер води крайнолявата група. Кристин Рьово д’Алон-Бонфоа, ръководител на френската делегация на социалистите и демократите, казва, че редица нейни колеги също не са съгласни Булман да оглави групата. Причината е, че социалистите и демократите се отказаха от \"голяма коалиция\" в европарламента, но в същото време Германската социалдемократическа партия се съгласи да влезе в  \"голяма коалиция\" с Ангела Меркел . През 2016 г. Питела обяви, че ще изостави дългогодишния съюз с консервативната Европейска народна партия за разпределяне на високи постове и приемане на законодателство. Въпреки това миналата седмица германските социалдемократи, водени от бившия председател на европарламента Мартин Шулц, се съгласиха на нов съюз с консерваторите на Ангела Меркел. След това  Шулц се отказа от лидерския си пост в партията . Компетентност, а не националност Изборът на Валенсиано, вицепрезидент на социалистите и демократите и високопоставен член на Испанската социалистическа партия, става все по-популярен вариант. Досега нито тя, нито Булман са обявили, че възнамеряват да се кандидатират, но няколко източника от европарламента коментираха, че и двамата са казали неофициално, че смятат да го направят. Все още не е ясно дали Валенсиано ще получи подкрепата на Педро Санчес, националния лидер на Испанската социалистическа партия. \"Все повече делегации искат нея. Тя има много разнообразен политически профил\", каза източникът от европарламента. Валенсиано е опитен евродепутат и владее отлично френски език. Тя е бивш член на испанския парламент и бе дясната ръка на Алфредо Перес Рубалкаба, бившия лидер на испанските социалисти. Рьово д’Алон-Бонфоа коментира, че френската делегация все още не е избрала зад кой кандидат ще застане, но тя подкрепя желанието на Булман да \"свърже тясно\" икономическата и социална програма с политиките в областта на енергетиката и околната среда. Йо Лайнен, който също е германски евродепутат, смята, че на фона на наближаващите избори през 2019 г. е изключително важно да бъде намерен най-добрият човек за работата. \"Трябва да се фокусираме върху компетентността, а не върху националността\", посочи той.", "date": "2018.02.16", "title": "А кой ще оглави социалистите в европарламента"}
{"url": "https://www.dnevnik.bg/sviat/2018/02/16/3130564_s_cherveni_cvetove_i_foierverki_kitaicite_praznuvat/", "text": "Китайската Нова година настъпва днес – на 16 февруари и празненствата ще продължат близо две седмици. Датата ѝ се сменя всяка година, понеже тя се базира на лунния календар. Китайските семейства се събират на празника и ритуално изчистват домовете си, за да прокудят лошия късмет. Къщите се украсяват в червени цветове, хората пускат шумни и цветни фойерверки, за да плашат митичното чудовище Ниан, което ядяло децата и добитъка. Децата получават червени пликове с \"късметлийски пари\" и благопожелания. А в съзвучие с технологиите, тийнейджърите имат на смартофоните си приложения с червени пликове, за да получават парите си онлайн. Повечето служители получават поне седем дни ваканция, а учениците почиват в продължение на месец. 2018 г. ще бъде годината на кучето според китайския зодиак – предишните такива са били 2006 г., 1994 г., 1982 г, 1970 г. и 1958 г. Освен това има различни видове кучета - в случая, 2018 г. се пада година на земното куче и родените в нея ще са комуникативни, сериозни и отговорни в работата.", "date": "2018.02.16", "title": "С червени цветове и фойерверки китайците празнуват Нова година днес"}
{"url": "https://www.dnevnik.bg/sport/2018/02/16/3130823_grigor_dimitrov_sreshta_rublyov_za_miasto_na/", "text": "Григор Димитров се изправя срещу руснака Андрей Рубльов в четвъртфиналите на турнира от категория \"АТП 500\" в Ротердам. Българският тенисист отново беше поставен трети на централния корт, като се очаква двубоят да започне около 15.30 часа. Преди това ще се изиграят две срещи. Програмата стартира в 12.00 часа с мача на двойки Дамир Джумхур и Филип Крайнович срещу Оливир Марах и Мате Павич. В 13.00 часа на корта излизат Томаш Бердих и миналогодишният финалист в Ротердам Давид Гофен. Победителят от този мач ще играе в полуфиналите с Димитров или Рубльов. Българинът и руснакът ще се срещнат за трети път в последната половин година. Те се изправиха един срещу друг в последните два турнира от Големия шлем - Australian Open и US Open, като размениха по една победа.  Димитров спечели с 6:3, 4:6, 6:4, 6:4  в третия кръг в Мелбърн, а  Рубльов - със 7:5, 7:6 (3), 6:3  във втория кръг в Ню Йорк. \"Той много обича да играе на закрито. Настилката му пасва. Наистина играе добре тук, атакуващо. Съсредоточен върху това какво мога аз да направя, за да противодействам на играта му. Мисля, че в момента намирам правилната форма. Надявам се да играя още по-добре\", каза Димитров след  победата срещу Крайнович в осминафиналите , цитиран от tennis24.bg. Димитров премина два трудни теста в първите два кръга. Той показа по-добра игра в най-важните моменти, за да победи Крайнович със 7:6 (4), 7:5, а в първия кръг  елиминира японеца Юичи Сугита след 7:6 (5), 6:4.  Ако запише трета поредна победа в турнира, българинът ще си върне четвъртото място в ранглистата от Александър Зверев. Димитров достигна до четвъртфиналите в Ротердам за втори поредна година и общо за трети път. През 2017 г. той отстъпи срещу Гофен с 4:6, 6:1, 3:6. През 2013 г., когато записа най-доброто си представяне в турнира, Димитров победи Maркос Багдатис с 6:7 (4), 7:6 (0), 6:3, преди да бъде спрян в полуфиналите от бъдещия шампион Хуан Мартин дел Потро (4:6, 4:6). Днес на корта ще бъде и водачът в основната схема в Ротердам Роджър Федерер. 36-годишният швейцарец ще играе с холандеца Робин Хаазе. Ако спечели мача, носителят на 20 титли от Големия шлем ще оглави световната ранглиста и ще стане най-възрастният №1 в историята на тениса. Двубоят между Федерер и Хаазе започва в 20.30 часа. След това ще се изиграе последният четвъртфинал, който противопоставя преминалия през квалификациите Данийл Медведев и влезлия в основната схема като \"щастлив губещ\" от пресявките Андреас Сепи.", "date": "2018.02.16", "title": "Григор Димитров среща Рубльов за място на полуфиналите в Ротердам"}
{"url": "https://www.dnevnik.bg/bulgaria/2018/02/16/3130507_zashto_borisov_ne_kaza_koi_stoi_zad_julen/", "text": "В сряда вечерта  премиерът Бойко Борисов отговори на въпрос, който се задава от години в България , особено когато става дума за зимен туризъм: кой стои зад концесионера на ски зона Банско \"Юлен\"? Борисов назова в национален ефир името на Цеко Минев, съсобственик на Първа инвестиционна банка (ПИБ) и дългогодишен председател на Българската ски федерация. Така той потвърди отдавна споменавана неофициално информация, която обаче - парадоксално, продължава да е недоказуема по официален път, дори след думата на министър-председателя. Да не ме съдят утре \"Всички знаят, нищо, че го крият и ако ме питаш - за Цеко Минев става въпрос. Сега да не ме съдят утре, защото сигурно има някакъв друг формален собственик, но омразата между Цеко Минев и \"Зелените\" поражда всичко това, което се случва в момента\", заяви Борисов пред Би Ти Ви на въпрос кой е реалният собственик на \"Юлен\". Той призова собственика сам да се разкрие, да си сложи картите на масата. Борисов уточни, че \"след като Цеко Минев движи всичко на Банско, най-вероятно той е ако не собственикът, достатъчно близък до собственика\". От \"Юлен\" до момента няма официална реакция на думите на Борисов. Черно на бяло пряка връзка между съсобственика на ПИБ и \"Юлен\" няма. Според Националния концесионен регистър концесионер на ски зоната е \"Юлен\" АД. В Търговския регистър собствеността стига до Георгиус Георгиу, гражданин от Кипър, показа  проверка на \"Капитал\" . Преди години разследвания на сайта \"Биволь\" и телевизия Би Ти Ви установиха, че кипърецът е социално слаб. Той беше канен на публични събития в качеството си на собственик, но така и никога не откликна да присъства. През лятото на 2012 г., във времето на скандала с \"поправката \"Витоша ски\", предизвикала едни от най-масовите граждански протести  ) съсобственикът на ПИБ   в интервю за \"Дневник\"  категорично отрече да е притежава \"Витоша ски\" и \"Юлен\". В отговор на въпроса дали има някаква собственост в тях, освен че банката, в която е акционер, ги кредитира, той заяви: \"Не. Подобни слухове ме ласкаят, но не съм. Ако придобия дялове, първо на вас ще съобщя\". Почти шест години по-късно Минев не е обявил лично да има собственост в някоя от двете фирми. Кой тогава притежава \"Юлен\" В  телевизионно интервю на 5 януари 2018 г. членът на съвета на директорите на \"Юлен\"  - адвокатът Петър Петров, потвърди, че соченият за собственик на компанията кипърски гражданин Георгиус Георгиу е само номинален и че компанията собственик е регистрирана в Кипър, но реалният й притежател е българско юридическо лице, което си плаща данъците. Петров отказа да назове конкретно име, като се оправда, че той няма право да го разкрива публично, но пък потвърди, че всички държавни институции го знаят. Отговор на въпроса е част от исканията, с които природозащитниците излизат на протести, след като правителството одобри от края на миналата година промени в плана за управление на Националния парк \"Пирин\", които  разширяват възможностите за застрояване в планината . Пълното мълчание на всички институции, включително и БНБ, продължи повече от месец. Не помогна и Законът за достъп до обществена информация. Искане на \"Капитал\" за информация по въпроса кой е действителният собственик на \"Юлен\", както и на лифтовете и влековете на Витоша - \"Витоша ски\", получи  три уклончиви отговора  от Министерския съвет, екологичното и спортното министерство. Министърът на околната среда и водите Нено Димов стигна дотам, че да заяви в телевизионен ефир, че  не е негова работа да знае кой държи ски зоната над Банско , която е част от националния парк \"Пирин\", защитен от ЮНЕСКО. Има ли обяснение Повечето държавни институции не дават ясен отговор защо не искат да изнесат информация. Други, като екоминистерството, посочват, че информацията за крайния собственик на \"Юлен\" АД не е обществена, тъй като не е свързана с обществения живот в България и не би дала възможност на гражданите да си съставят собствено мнение относно дейността на задължените по закона субекти. На фона на официалното мълчание опозиционните партии развиват в социалните мрежи свои тези. Лидерът на \"Зелените\" Владислав Панев написа вчера във \"Фейсбук\", че вероятната причина Цеко Минев да избягва връзка с \"Юлен\" е възможен законов проблем. По думите му ПИБ финансира концесионера на лифта в Пирин, както и други компании, за които се твърди неофициално, че също са собственост на Минев, и става дума за кредити на стойност, далеч надхвърлящи разрешеното от закона, както и официално декларираното в отчетите на банката и пред БНБ. \"Според закона за кредитните институции кредитната експозиция към група свързани лица не може да бъде по-голяма от 25% от собствения капитал на банката. Когато обаче става въпрос за експозиция към акционери и други свързани лица, лимитът е вече 10 процента (чл. 45, ал. 6). Според информация от медии ПИБ е отпускала на \"Юлен\" кредит от 77 млн. лева, който по това време е над 10%, но под 25% от собствения й капитал. Тоест, ако действително Цеко Минев е собственик на \"Юлен\", то банката е допуснала сериозно нарушение на закона. Сега на ход би трябвало да е БНБ, която включително да зададе въпроси към Борисов. Ако имаме независими регулатори, разбира се\", посочва председателят на \"Зелените\". ", "date": "2018.02.16", "title": "Защо Борисов (не) каза кой стои зад \"Юлен\""}
{"url": "https://www.dnevnik.bg/ot_vas/novini_ot_vas/2018/02/16/3130328_zelenata_zona_v_kv_iavorov/", "text": "Това е актуалното състояние към 9:00 ч. сутринта на новообразуваните паркоместа в \"зелената зона\" в кв. \"Яворов\", което разширение по данни на Столична община е струвало към 3,5 млн. лева. Състоянието на \"паркоместата\" е красноречиво и не се нуждае от допълнителни коментари.", "date": "2018.02.16", "title": "Зелената зона в кв. \"Яворов\""}
{"url": "https://www.dnevnik.bg/sport/2018/02/16/3130805_klubovete_shte_izberat_dnes_sledvashtiia_prezident_na/", "text": "Следващият  президент на Българския футболен съюз (БФС)  ще бъде избран днес. Общо 547 клуба имат право на глас по време на конгреса. Кандидатите  за поста са трима  - настоящият президент Борислав Михайлов, който влиза като фаворит за нов мандат, бившият футболист и селекционер на националния отбор Любослав Пенев, както и бившият президент на \"Ченоморец\" (Бургас) Ивайло Дражев. Конгресът ще бъде в зала \"София\" на хотел \"Маринела\" и ще започне в 10.30 часа. Борислав Михайлов Настоящият президент на БФС ще се бори за четвърти пореден мандат. Неговата кандидатура беше издигната от \"Левски\" и получи подкрепата на още няколко клуба от Първа лига, сред които шампионът \"Лудогорец\", \"Славия\" и \"Локомотив\" (Пловдив). Михайлов оглавява централата от 2005 г., когато наследи Иван Славков. Преди  малко повече от четири години - с наближаването на предния манда, той заяви в интервю : \"Това ще ми бъде последният мандат, защото това не ми е самоцел. Винаги съм го казвал. Аз съм отговорен човек и съм се хванал да направя нещо за българския футбол заедно с моите колеги. Ако ме изберат още веднъж, ще работим заедно, но само още един мандат.\" Михайлов изтъкна, че благодарение на работата на неговия екип българският футбол има силни позиции в УЕФА и ФИФА, изградил е модерна база и бюджетът на БФС е увеличен до 19.1 млн. лева за 2018 г. Наскоро той обяви, че е възможно да направи промени в състава на изпълнителния комитет на БФС, ако бъде преизбран. \"Със сигурност ще разчитам на по-голямата част от хората, които са в момента. Ако спечеля, живот и здраве, ще имам възможност за по-голям брой кандидати за членове на изпълкома и ще проверя с делегатите някои основни неща, които се пишат за присъствието на различен тип хора в изпълкома.\" За преизбирането на Михайлов се обявиха повечето членове на настоящия изпълком, сред които Кирил Домусчиев, Йордан Лечков и Венцислав Стефанов, шефът на съдийската комисия Петър Петров и дори спортният министър Красен Кралев. Михайлов получи подкрепа и от президента на УЕФА Александър Чеферин, който го определи като голям защитник на българските интереси във футбола. Любослав Пенев Пенев е другият основен кандидат за президентския пост. Бившият нападател напусна работата си в испанския \"Валенсия\", за да се кандидатира. Той се обяви за единствената реална алтернатива на Михайлов. Пенев изрази намерение  да промени кардинално управлението на българския футбол , ако спечели изборите. \"Защо искам да стана президент? Искам отново България да се гордее с националния и клубния си футбол. Искам стадионите да са пълни, националният отбор да е в топ листата, да е близо до класиране и да се класира за голямо първенство, клубовете ни да са постоянно в Лига Европа и Шампионската лига\", каза Пенев преди Нова година. През януари той даде пресконференция,  на която представи част от своя екип.  В него влязоха бившият председател на управителния съвет на \"Левски\" Николай Илиев, бившият заместник-министър на финансите Любомир Дацов и дългогодишният адвокат на ЦСКА Радостин Василев. Пенев каза, че основните акценти в неговата програма са \"бързо постигане на европейски стандарти\" и \"изкореняване на корупцията в българския футбол\". Той обвини хората от настоящото ръководство, че заплашват представители на клубовете, като  използват имената на министър-председателя Бойко Борисов и на Цветан Цветанов . И обеща, че ако стане  президент на БФС , ще изиска от държавата да му осигури \"добър парцел\", който да бъде използван за строежа на нов модерен национален стадион. Бившият селекционер обяви  десетгодишна програма за развитие , която включва още премахване на президентите на клубовете от изпълкома, прозрачност и публикуване на финансовите резултати, промяна във формата на първенството и увеличаване на занимаващите се с футбол деца до 150 хиляди. \"Искам да построим небостъргач. Небостъргач, а не пететажна сграда. Нашият футбол е ръждясал\", каза Пенев. Ивайло Дражев Бившият президент на \"Черноморец\" е най-екзотичната кандидатура. Той се кандидатира за президент на футболния съюз през 2009 г. Тогава обаче не беше допуснат до изборите и  Михайлов спечели втория си мандат.  Впоследствие Дражев заведе няколко дела срещу БФС, но без успех. През 2011 г. Дражев беше осъден на седем години затвор заради причиняване на две катастрофи - през 1996 и 1998 г., при които загинаха общо трима души. През 2015 г. той излезе предсрочно от затвора. Дражев също обяви, че ще  прави кардинални промени в българския футбол , ако спечели. Той иска елитно първенство с поне 16 отбора и сезон \"пролет-есен\", а друга от идеите му е да се ограничи броят на чуждестранните футболисти. Бившият президент на \"Черноморец\" се закани да осигури по-изгоден за клубовете договор за телевизионните права. Дори твърди, че вече имал предложение за 15 милиона лева. Той поиска и Националният стадион \"Васил Левски\" да бъде предоставен на БФС от \"Национална спортна база\" ЕАД.", "date": "2018.02.16", "title": "Клубовете ще изберат днес следващия президент на футболния съюз"}
{"url": "https://www.dnevnik.bg/sviat/2018/02/16/3130761_suzdavai_praznuvai_uchi_-_kak_litva_otbeliazva/", "text": "Създавай, празнувай, учи – с това послание посреща посетителя  сайтът , посветен на стогодишнината на Литва. Балтийската държава празнува първия си век днес и определя юбилея си като \"история за успеха, написана от литовския народ и литовците, живеещи в чужбина\". \"Днес отбелязваме не просто една дата, а цял век успехи, създадени от всички нас. Ето защо приканваме всички да си припомним постиженията си, да отпразнуваме 16 февруари и да продължим да изграждаме нашата Литва\", гласи обръщението. Годината е празнична в региона – миналата година  Финландия стана на 100 години , а през 2018 г. столетници ще станат още  Естония  и Латвия. Литва обаче е най-старата от трите балтийски държави и празненствата ще продължат четири години в памет на събитията между 1917 г. и 1920 г. - периодът от взимането на решение за възстановяване на независима държава до първото събрание на парламента ѝ. Нa 16 февруари 1918 г. е обявена независимостта на съвременна Литва. Хората Първият призив на държавата към гражданите е да дарят времето си на Литва – да създадат собствени традиции и да общуват с другите хора; да се погрижат за местата, където живеят, като ги почистят или украсят; да отделят време за хората с увреждания, самотните възрастни или бедните; и да споделят професионалните си знания и опит с други хора. Сайтът призовава включилите се в тази инициатива да запишат направеното от тях и обещава подаръци за всички доброволци на Международния ден на доброволеца 5 декември. Инициативата \"Ние строим държавата\" е насочена към лидерите на местните общности, които имат възможност да участват в конкурса със свои дейности, с които са обединили граждани и са засилили местното самоуправление. Празникът Празникът днес ще започне с поклон пред държавниците, подписани Декларацията за независимост, ще продължи със звън на камбани на територията на цялата страна в 12:30 на обед, марш на младежите, църковна служба, издигането на знамената  и на трите балтийски държави  и обръщение на президента и концерти на Катедралния площад във Вилнюс и в Националната опера и балет. А Музикалният фестивал през юни и юли ще събере десетки хиляди посетители и певци.", "date": "2018.02.16", "title": "Създавай, празнувай, учи - как Литва отбелязва стогодишнината си"}
{"url": "https://www.dnevnik.bg/sport/2018/02/16/3130883_sus_silno_karane_jekova_otnovo_dobliji_medalite_no/", "text": "Сноубордистката Александра Жекова записа най-доброто класиране за България от началото на Пьонгчанг 2018. Участващата за четвърти път в зимни олимпийски игри състезателка се представи страхотно и при изключително силна конкуренция завърши шеста в бордъркроса. Преди четири години в Сочи Жекова отново влезе в големия финал и доближи медалите. Тя завърши пета, което беше най-добрият резултат за България в предишната олимпиада. Тогава българката се движеше на позиция за медал, но беше съборена от италианката Микаела Мойоли. Сега Мойоли стъпи на олимпийския връх. Сребърния медал взе 16-годишната французойка Джулия Перейра де Соуза, а бронзът остана за олимпийската шампионка от Сочи Ева Самкова от Чехия. Жекова преодоля квалификацията още след първия манш, след като преодоля трасето за 1:20,23 мин. Силното представяне на българката продължи с победа в първата четвъртфинална серия, в която беше защитаващата титлата си Самкова. Двете се събраха в една серия и в полуфинали, а компания им правеше настоящата и петкратна световна шампионки Линдзи Джакобелис. 30-годишната българка завърши трета зад чехкинята и американката и си осигури място в битката за медалите. В големия финал Жекова се движеше пета, а в един момент беше много близо до четвъртото място, но в крайна сметка пресече последна финалната линия.", "date": "2018.02.16", "title": "Със силно каране Жекова отново доближи медалите, но остана шеста в Пьонгчанг"}
{"url": "https://www.dnevnik.bg/sviat/2018/02/16/3130626_rusiia_obmislia_da_zabrani_smartfonite_v_armiiata/", "text": "Руското министерство на отбраната обмисля да забрани използването на \"съвременни средства за клетъчна връзка\" на всички нива във въоръжените сили, включително във войсковите подразделения и управленските структури. Това съобщи вестник  \"Комерсант\" , който цитира двама източници във въоръжените сили, близки до Генералния щаб. Според изданието информацията е била потвърдена от човек в ръководството на министерството. Причините могат да се обобщят като \"съображения за поверителност\". Вместо смартфони според предложението могат да се използват най-прости модели телефони с копчета, без функции като заснемане на фотографии или видеоклипове, не подържат геолокация, но могат да изпращат съобщения и имат фенерче и аларма като вградена функция. Така според министерството, ръководено от Сергей Шойгу, армията може да се справи със случаите на изтичане на информация, включително в медиите. \"Комерсант\" отбелязва, че високопоставен началник в Генералния щаб, отговарящ за информационната сигурност, е съставил списък на мобилните устройства, чиято употреба трябва да бъде \"разрешена\" и които използват конкретни протоколи за сигурност. За пример са дадени стари поколения модели като Samsung GT-E1272 и Alctatel One Touch 1020D. Възможно е новите мерки да влязат в сила от първи март. През последните години в армията често се обсъждат проблеми с изтичането на информация като тези по време на анексията на Крим към Русия, когато снимки, направени от войниците на полуострова, се появиха в интернет и дадоха на Запада повод да заговори за \"руската агресия\", или по време на атаката срещу авиобаза \"Хмеймим\" в Сирия. Така според \"Комерсант\" военните разчитат, че по-малко информация ще попада в медиите. По-рано тази седмица \"Известия\"  писа , че на военнослужещи и цивилни в министерството на отбраната се препоръчва да се откажат от използване на социални мрежи, а министерството смята да поиска законови поправки, които да направят това задължително.", "date": "2018.02.16", "title": "Русия обмисля да забрани смартфоните в армията"}
{"url": "https://www.dnevnik.bg/sport/2018/02/16/3130814_snimka_na_denia_patriotichnata_horeografiia_na/", "text": "Привържениците на \"Лудогорец\" оказаха подкрепа на своя във важния мач срещу \"Милан\" в Лига Европа още преди началото му. Те бяга организирали патриотична хореография с исторически препратки и българското знаме.", "date": "2018.02.16", "title": "Снимка на деня: Патриотичната хореография на феновете на \"Лудогорец\""}
{"url": "https://www.dnevnik.bg/kultura/2018/02/16/3130839_filmova_rolia_i_instalaciia_v_sofiia_kakvo_se_promeni/", "text": "Първа роля в игрален филм и изложба в Софийската градска художествена галерия - това са две от преките последствия от номинацията за \"Оскар\" на Теодор Ушев, разказа той в интервю за \"Дневник\" дни преди откриването на проекта си  \"Като в тъмно огледало\"  - първата художествена инсталация с миксирана реалност не само в България, но и в света. Тя ще се открие на 20 февруари в СГХГ. \"Да, получих първата си роля в киното. Това е директен резултат, защото режисьорът ме беше видял на някакво интервю в Кан и беше решил, че съм идеален за роля в неговия филм. Станах актьор!\", отвръща с усмивка художникът на въпроса какво се е променило след успеха на \"Сляпата Вайша\". Отбелязва и че \"Като в тъмно огледало\" също е следствие от номинацията, защото иначе едва ли би получил подкрепа за осъществяването й в София. Подобни инсталации Ушев е правил в други музеи по света, но тази ще се случи само и единствено в София между 20 февруари и 11 март. Благодарение на техника за триизмерна анимация, която художникът разработва съвместно с датска компания, посетителите ще могат да влязат във филм между четирите стени на галерията. Каската, която ще се ползва, е в продажба от няколко месеца. Иначе след \"Сляпата Вайша\" Теодор Ушев е още по-зает, а голяма част от проектите му са свързани с България. На \"София филм фест\" предстои дебютът му в игралното кино като част от  филма-омнибус \"8'19\" по разкази на Георги Господинов , продължава и работата си по  анимацията по \"Физика на тъгата\" . В останалото време го занимава  \"Пумпала\" на Бузлуджа,  който се прокрадва и в новата инсталация. Повече за всичко това очаквайте през уикенда в \"Дневник\".", "date": "2018.02.16", "title": "Филмова роля и... инсталация в София: какво се промени за Тео Ушев след номинацията за \"Оскар\""}
{"url": "https://www.dnevnik.bg/sport/2018/02/16/3130885_hansdoter_specheli_zlatoto_v_slaloma_v_razocharovashto/", "text": "Шведката Фрида Хансдотер стана олимпийска шампионка в слалома в Пьонгчанг. Надпреварата донесе изненада, като шампионката от Сочи и абсолютна фаворитка Микаела Шифрин остана без медал. Хансдотер завърши с общо време от 1:38,63 минути и изпревари Уенди Холденер, записала най-добрия резултат в първия манш. Голямата изненада поднесе Катарина Галхубер, която заслужи бронза. До момента австрийката не беше стъпвала на подиум в старт от Световната купа. Шифрин,  взела златото в гигантския слалом преди ден , остана четвърта на 0,40 сек от Хансдотер. Българката Мария Киркова направи добър втори манш и завърши 35-а. Тя се доближи на две места от личния си рекорд на олимпийски игри - 33-ото място в спускането във Ванкувър 2010. До момента Киркова нямаше завършен олимпийски слалом след участията си в Сочи и Ванкувър. В Пьонгчанг Шифрин се надяваше да стане първата състезателка, успяла да защити олимпийската си титла в слалома. Преди състезанието по всичко изглеждаше, че американката има големи възможности да го направи. В Сочи тя грабна олимпийската титла на 18 години, а този сезон спечели пет от седем старта в слалома, в които участва. Сега обаче Шифрин направи слаб първи манш и беше четвърта. Поставена под напрежение, американката не се справи и остана извън медалите.", "date": "2018.02.16", "title": "Хансдотер спечели златото в слалома в разочароващо състезание за Шифрин"}
{"url": "https://www.dnevnik.bg/sport/2018/02/16/3130889_matias_maier_sloji_krai_na_norvejkoto_prevuzhodstvo_s/", "text": "Австриецът Матиас Майер спечели златния медал в супергигантския слалом от олимпийските игри в Пьонгчанг. С безгрешното си състезание той сложи край на норвежката доминация в дисциплината, започнала преди 16 години. Ден след като  Аксел Лунд Свиндал стана първият мъж, спечелил олимпийски титли в двете скоростни дисциплини , Майер направи същото. Преди четири години в Сочи австриецът беше на върха в спускането. Той заслужи златото в Супер-Г с много силно каране и 1:24,44 мин. Майер се справи с предизвикателството въпреки травмата в бедрото, която получи при падането в комбинацията по-рано през седмицата, когато се сблъска с човек от телевизионния екип. Среброто взе швейцарецът Беат Фойц, а Шетил Янсруд донесе медал за Норвегия, като стана трети. \"Преди четири години спечелих спускането, а сега съм олимпийски шампион в Супер-Г. Нямам думи за това\", каза първия австриец с олимпийска титла в дисциплината след Херман Майер в Нагано 1998. Той благодари на медицинския екип за положените усилия да го възстановят след падането. Матиас Майер остана развълнуван и от факта, че печели втори олимпийски медал в дисциплината за семейството си. Баща му Хелмут Майер е втори от Калгари 1988. \"Цял живот съм гледал сребърния медал на баща ми в дневната и същ щастлив, че сега вече имам свой\", заяви шампионът.", "date": "2018.02.16", "title": "Матиас Майер сложи край на норвежкото превъзходство с олимпийска титла в Супер-Г"}
{"url": "https://www.dnevnik.bg/evropa/2018/02/16/3130890_azerbaidjan_shte_zapochne_da_dostavia_gaz_za_turciia/", "text": "Азербайджан ще започне да доставя газ за Турция през лятото на 2018 година, обяви на пресконференция в Баку еврокомисарят за енергийния съюз Марош Шефчович, цитиран от ТАСС. Той каза това след четвъртото заседание на министрите от консултативния комитет по проекта \"Южен газов коридор\" (ЮГК), ), предназначен за доставка на азербайджански газ в Европа. \"Работата по всички съставни части от проекта \"Южен газов коридор\" върви по план. През лятото природен газ от Азербайджан ще започне да се доставя на пазара в Турция. А през 2020 година газ ще започне да се доставя в Южна Европа\", посочи Шефчович. Той подчерта, че ЮГК е стратегически проект, който ще засили енергийната сигурност на Европа. В рамките на проекта азербайджански газ ще се доставя в България чрез интерконекторната връзка Гърция-България. Интерес към получаването на газ през ЮГК проявява и Румъния, съобщи Шефчович. Най-малко три източника Страните от ЕС трябва да имат достъп до най-малко три различни източника на природен газ, заяви вчера в Баку Шефчович.По думите му така може да се постигне високо качество на енергийната сигурност. Изказването на Шефчович е публикувано в сайта на азербайджанската държавна информационна агенция \"АзерТАдж\". Еврокомисарят изтъкна, че ЮГК е много важен за енергийната сигурност на континента и значението му в бъдеще ще нараства. Това е така, \"защото в момента ЕС внася над половината от потребяваната енергия, по-точно 66 на сто от газа и 89 процента от петрола\", уточни Шефчович, като допълни, че Европа сега получава голяма част от енергийните си ресурси от Русия, Норвегия и Алжир. \"Ние обаче искаме да диверсифицираме потоците... с нови източници, нови партньори и нови маршрути\", отбеляза европейският комисар. Шефчович посочи, че в сравнение със западноевропейските страни държавите от Централна и Източна Европа плащат по-скъпо за газа. \"Искаме да поправим това положение и да отстраним проблема чрез развитие на инфраструктурата. Затова много разчитаме на доставки в бъдеще от Каспийския регион, от Азербайджан\", каза той, като добави, че целта на Брюксел е до 2020 година е да докара газ от Каспийския басейн до Европа. Ирански газ По думите на Шефчович ЕС е готов да обсъди възможността за пренос на ирански газ по \"Южния газов коридор\". Той отбеляза, че въпросът е обсъден с иранската страна, но това ще зависи от стратегията на Иран, който сега се стреми повече към увеличаване на добива на петрол. Освен това според него за целта е необходима съответната инфраструктура. ЮГК е на стойност над 40 милиарда долара и ще се простира на 3500 километра от Баку до Южна Италия през територията на Грузия, Турция, Гърция и Албания. Негови сегменти са Южнокавказкият, Трансанадолският и Трансадриатическият тръбопровод. Основен източник на газ за този коридор е находището \"Шах Дениз\" в шелфа на Каспийско море със запаси от 1.2 трилиона куб. метра. Впоследствие се планира през ЮГК да се доставя газ и от други източници, включително от Туркменистан. В момента Европейската комисия продължава да проучва възможностите за доставка на туркменистански газ за Европа, отбеляза Шефчович. На първоначалния етап се очаква по ЮГК да се пренасят 16 млрд. куб. метра годишно, от които 6 млрд за Турция, а 10 млрд. за Европа. Началото на доставките за Европа са планирани за 2020 година./БТА", "date": "2018.02.16", "title": "Азербайджан ще започне да доставя газ за Турция през лятото, обяви комисар Шефчович"}
{"url": "https://www.dnevnik.bg/bulgaria/2018/02/16/3130892_kratki_novini_zapochnala_e_procedura_po_smianata_na/", "text": "Антракс е открит в търговищкото село Надарево  Ветеринарните служители на Българската агенция за безопасността на храните (БАБХ) получиха потвърждение от Националната референтна лаборатория в София, че има единичен случай на заболяване от антракс на крава от ферма в търговищкото село Надарево. Животното е починало на 12 февруари, като веднага след това са били ваксинирани 76 говеда в съседното село Осен. Строителните работи започнаха през 2017 г. и ще завършат тази година, като ще се обновят 21 км от третокласния път. Началото на участъка, който се ремонтира е при Годеч, а краят е при Драгоман. Предвижда се цялостна подмяна на пътната настилка, подобряване на отводняването, нова хоризонтална маркировка и пътни знаци. Започнала е процедура по смяната на българския посланик в Русия Българският посланик в Русия Бойко Коцев най-вероятно ще бъде сменен. По информация на \"Медиапул\" новият първи дипломат в Москва ще бъде секретарят по външна политика на президента Румен Радев – Атанас Кръстин. Потърсени за коментар, от външното министерство уточниха пред \"Дневник\", че \"не биха могли да коментират номинациите за ръководителите на задграничните ни представителства в чужбина, преди да е приключила съгласувателната процедура\". От прессекретариата на президента пък обясниха пред \"Дневник\", че не могат да потвърдят информацията, че Кръстин ще бъде новият посланик в Русия. Удвоява се износът на вино за Китай Българските вина започват да навлизат все повече на азиатските пазари. За 2017 г. е регистрирано двойно увеличение на износа ни за Китай, което го нарежда на второ място от всички експортни дестинации за българския винен бизнес. Това съобщи заместник-министърът на икономиката Александър Манолев, цитиран от пресцентъра си. Не се уточнява за какъв обем износ става дума. По данни на ведомството за 2017 г. от България са изнесени вина на обща стойност от над 31 млн. евро. Основни пазари са Полша, Швеция, Русия, Чехия. Започва ремонт на пътя Стара Загора - Раднево - Новоселец При подходящи метеорологични условия ще започне обновяването на близо 9 км от Раднево до кръстовището с пътя Нова Загора - Свиленград в село Новоселец, което ще продължи 10 месеца. Ремонтът на отсечката ще струва 6.36 млн лева, като парите са от програма \"Региони в растеж\" 2014-2020 г. Изпълнител е ДЗЗД \"Пътно поддържане - 2000\", в което участват: \"Пътно поддържане - Сливен\" ЕООД и \"ИСА 2000\" ЕООД. По програмата ще се ремонтират още 30 км от същия път между Стара Загора и Раднево. Общата сума е 28.77 млн. лева, като 85% от парите са европейски, а останалите - националното съфинансиране. Дете е пострадало при спречкване в столично училище Инцидентът е станал около 10 ч. днес в 122 Основно училище в кв. \"Лозенец\". При сборичкване между две деца по време на голямото междучасие едното е паднало на пода, съобщава агенция \"Фокус\". Детето е прегледано в болница, акто е с натъртвания и е освободено за домашно лечение. В Слънчев бряг е премахнат незаконен мини голф Той е заемал 1438 кв. м. площ от ивицата на морски плаж \"Слънчев бряг – север\", съобщава Министерството на туризма, което неотдавна обяви, че ще премахне близо 200 незаконни обекта в курорта. Планира се през следващите месеци да бъдат проведени срещи на местно ниво за обсъждане на готовността за летния сезон. Преди него ще се направят и инспекции с участието на различни контролни органи. През 2016 г. беше прекратен договорът с концесионера на плаж \"Слънчев бряг – север\" заради разполагането на обекти с площ надвишаваща с 8 хил. кв. м одобрената от министъра на туризма схема. Бивш директор на ямболската болница получи окончателна присъда за неизгодна сделка Върховният касационен съд (ВКС) осъди бившия изпълнитeлeн диpeĸтop нa ямбoлcĸaтa бoлницa \"Cв.Πaнтaлeймoн\" Любoмиp Mapинoв зa нeизгoднa cдeлĸa, с която е нaнecъл вpeди зa oбщo 46 800 лeвa, съобщиха от съда. Πpиcъдaтa e ycлoвнa, нo Mapинoв e длъжeн дa възcтaнoви нa бoлницaтa cyмaтa нa вpeдитe зaeднo c лиxвитe. Маринова беше обвинен за двa дoгoвopa зa ĸoнcyлтaнcĸи ycлyги зa ĸaндидaтcтвaнe пo oпepaтивнa eвpoпpoгpaмa. Българско семейство е убито в дома си в Кейптаун Информацията е на местни медии, цитирани от Би Ти Ви. Полицията е открила Анжело Димов и съпругата му Неси Пеева в двора на къщата им с огнестрелни рани в главите. От дома са откраднати лаптопи и мобилни телефони. Българинът е бил замесен в злоупотреби с кредитни карти и срещу него се е водело дело. Съпругата му е правела торти за рождени дни и сватби. Двойката има шестгодишна дъщеря, която е била на занималня, когато е извършено убийството. Спасени са младежи, закъсали на затворения път Шипка-Бузлуджа Автомобил с две момичета и едно момче е извадени тази сутрин от преспи на пътя Бузлуджа – Шипка, който е затворен за движение до 31 март. Спасителната акция е проведена след сигнал, получен в 3.30 ч. и един неуспешен опит да се стигне до колата, съобщава Би Ти Ви. Младежите - шофьорът на 28 г. от Стамболийски и момичета на 20 и 21 г., са в добро състояние. На 28-годишния шофьор на колата е съставен акт, той е лишен от правоуправление за срок от 1 месец, а автомобилът е спрян от движение за 3 месеца, информира МВР. Засега не е известно защо са решили да минат по забранения участък, но през януари на пътя имаше подобна спасителна акция. Тогава младежи се бяха качили на пътя за импровизирано състезание с автомобили. Служители на \"Съдебна охрана\" протестираха в София  Тази сутрин служители на главна дирекция \"Охрана\" към Министерството на правосъдието се събраха на протест пред Съдебната палата в София. Техните искания са изравняване на статута им с този на останалите служители от сектор \"Сигурност\" - като заплащане и като условия на труд и увеличаване на щата. В столицата се бяха събрали съдебни охранители, но бяха подкрепени и от представители на синдиката на надзирателите в затворите, тъй като двете дирекции протестират заедно и имат еднакви искания.  Синдикатите на надзирателите и съдебната охрана отбелязаха, че ще протестират до изпълнение на исканията им. В определен от тях график последната дата е 10 март, но след това ако не бъдат чути, те ще продължат като на 26 март - когато идват правосъдните министри в София, ще застанат на ключови места да покажат недоволството си, информира Би Ти Ви.", "date": "2018.02.16", "title": "Кратки новини: Започнала е процедура по смяната на българския посланик в Русия"}
{"url": "https://www.dnevnik.bg/na_put/2018/02/16/3130071_fotogaleriia_marshrut_za_uikenda_-_krepostta_traianovi/", "text": "През зимата, когато денят е кратък, а частта от него, когато навън е приятно, още по-кратка, всеки търси близко до големия град места, където да е на въздух и по възможност да намери нещо интересно. Подходящо място за столичани, а и за пловдивчани, е крепостта \"Траянови врата\", намираща се на около 70 километра от София и на 80 от Пловдив.", "date": "2018.02.16", "title": "Фотогалерия: Маршрут за уикенда - крепостта \"Траянови врата\""}
{"url": "https://www.dnevnik.bg/evropa/2018/02/16/3130895_povecheto_poddrujnici_na_socialdemokratite_podkrepiat/", "text": "Две трети от привържениците на Германската социалдемократическа партия (ГСДП) подкрепят съставяне на коалиционно правителство с консерваторите на канцлера Ангела Меркел, сочи допитване, цитирано от \"Ройтерс\". Анкетата на института \"Кантар Емнид\" за регионалната медийна група \"Функе\" показва, че 66% от запитаните искат \"голяма коалиция\", а само 30% предпочитат предсрочни избори. При поддръжниците на консерваторите коалиционно правителство се подкрепя от 78%. В започващо от 20 февруари гласуване по пощата от 464-те хиляди членове на ГСДП ще се поиска да подкрепят  сключената миналата седмица  между партийните лидери четиригодишна управленска програма. Резултатите от това гласуване ще бъдат обявени на 4 март. Ако коалиционното споразумение бъде отхвърлено, най-вероятно ще бъдат произведени предсрочни избори. В анкетата се посочва още, че 49% от германците искат Меркел да изкара нов четиригодишен мандат като канцлер, а 44% искат тя да напусне поста, преди да е изтекъл мандатът й. Почти три четвърти от привържениците на консерваторите искат Меркел да изкара пълен канцлерски мандат, докато 86 процента от поддръжниците на крайнодясната партия \"Алтернатива за Германия\" искат тя напусне преди края му. След като се срина до 20.5% на изборите през септември, подкрепата за ГСДП продължи да намалява, удряйки тази седмица катастрофалната кота от 16.5%. Много от членовете на партията настояваха тя да остане в опозиция в опит да си върне загубеното одобрение./БТА", "date": "2018.02.16", "title": "Повечето поддръжници на социалдемократите подкрепят коалиция с Меркел"}
{"url": "https://www.dnevnik.bg/politika/2018/02/16/3130896_naprejenieto_mejdu_premiera_i_prezidenta_ne_e_polezno/", "text": "Министърът на външните работи Екатерина Захариева определи напрежението между президента Радев и премиера Борисов, разразило се в четвъртък, като неприятно. В сутрешния блок на Би Ти Ви тя каза, че е смятала, че институциите работят добре и не може да си обясни случилото се. Според нея в интервюто си пред същата телевизия в сряда вечерта  премиерът е бил \"доста доброжелателен \" и затова за нея е необяснимо случилото се. \"Не мога да си обясня какво предизвика тази реакция. Не е хубаво да се хвърлят такива обвинения в публичното пространство. Това напрежение не е полезно за никого\", заключи тя. В интервюто си премиерът обяви, че двете институции работят добре, но нарече сив кардинал съветника на държавния глава Румен Радев. В отговор  президентът направи остро изказване  по адрес на премиера като го попита дали има общи бизнес интереси с депутата от ДПС Делян Пеевски. Захариева потвърди казаното от премиера, че правителството е приело кандидатурата на Радев, а не на Министерството на външните работи за посланик в Москва. Тя отрече и умишлено президентът да е държан в неведение за предстоящата среща в България с турския президент Ердоган. Радев обяви, че научил за нея от медиите. Захариева обясни, че както вътрешната, така и външната политика на страната се провеждат от изпълнителната власт и че когато има посещения на премиери и външни министри, винаги се информира президентът. За срещата с Ердоган, насрочена за 26 март, тепърва щял да се уточнява форматът, като при желание от страна на президента Радев щяло да има и негова среща с Ердоган. Това обаче бил формат по време на българското европредседателство, тоест среща с европейските институции на Ердоган, а не е формат на лидерите. Обясни, че въпросната среща е инициирана по линия на българското европредседателство. За нея се разбра   за пръв път при посещението на канцлера Ангела Меркел  в София в края на януари. По-късно  говорител на Съвета в Брюксел обяви , че турският президент Реджеп Тайип Ердоган ще бъде във Варна на 26 март за среща с председателя на Европейската комисия Жан-Клод Юнкер, председателя на Европейския съвет Доналд Туск и премиера Бойко Борисов. Захариева коментира и репликата на държавния глава, че ролята на България в тази среща не трябва да се \"свежда до домакина, който разнася шербет\". Не мога да разбера какво значи това, защото България не разнася шербет и чай по време на председателството, обяви тя и посочи, че всеобщата оценка досега е, че България на всички срещи поставя въпросите, които са от неин интерес. Тя определи и като нелепа шега  репликата на Мария Захарова , говорител на Кремъл, която в четвъртък обяви, че Бойко Борисов може да получи руско гражданство и да гласува на предстоящите избори за президент на Русия. Коментарът й е в отговор на реплика от българския премиер в началото на месеца, когато каза, че само две неща не могат да се избират - родителите и руският президент. От думите на Захариева се разбра, че няма какво да се отговори на такава нелепа шега и припомни, че от изказване на същата личност се е разбрало кой е спасил българските евреи и кой е автор на кирилицата.", "date": "2018.02.16", "title": "Напрежението между премиера и президента не е полезно, обяви Екатерина Захариева"}
{"url": "https://www.dnevnik.bg/bulgaria/2018/02/16/3130923_jiteli_na_plovdivsko_selo_ne_iskat_chasten_prijut_za/", "text": "Жители на село Брестник се против в приземния етаж на читалището им да бъдат настанявани бездомни хора през зимата, показа в репортаж Би Ти Ви. Помещението е наето от предприемач от Пловдив и от бивш спортист, които със свои средства и доброволен труд са създали условия в помещението за бездомни хора. В момента само в Пловдив има такъв център, но в него могат да бъдат приети малко хора. Двамата обясняват, че много от бездомните хора са останали на улицата след домашно насилие или пък са били изгонени от децата си, на които са приписали жилищата си. Местните хора обясняват, че са против заради опасения какви хора ще бъдат настанени и дали те няма да бъдат опасни за децата в селото. Бившият шампион по карате Иван Куманов, единият от двамата инициатори на приюта, е разочарован, че хората не само нехаят за бездомните, но и от позицията на хора, които имат домашен уют, се противопоставят на идеята. Двамата с предприемача от Пловдив Димитър Навущанов не смятат да се отказват от начинанието си. Кметът на Брестник Елена Проданова казва, че ще се съобрази с желанието на местните жители.", "date": "2018.02.16", "title": "Жители на пловдивско село не искат частен приют за бездомни"}
{"url": "https://www.dnevnik.bg/photos/2018/02/16/3130914_fotogaleriia_foierverki_za_godinata_na_kucheto/", "text": "Китайската Нова година настъпва днес – на 16 февруари и празненствата ще продължат близо две седмици. Датата ѝ се сменя всяка година, защото се определя по лунния календар. 2018 г. ще бъде годината на кучето според китайския зодиак.", "date": "2018.02.16", "title": "Фотогалерия: Фойерверки за годината на кучето"}
{"url": "https://www.dnevnik.bg/evropa/2018/02/16/3130948_merkel_iska_burz_sudeben_proces_za_zadurjaniia_v/", "text": "Германия иска бърз и справедлив процес, който да осигури освобождаването на германския журналист от турски произход Дениз Юджел, арестуван в Турция преди година, заяви канцлерът Ангела Меркел, цитирана от \"Ройтерс\". Дениз Юджел, репортер на германския ежедневник \"Ди Велт\", бе арестуван по подозрения, че разпространява пропаганда в подкрепа на терористична организация и подбужда към насилие. Той отхвърля обвиненията. \"Казах по време на разговорите, че се надяваме на бърз и конституционен (съдебен) процес за Дениз Юджел\", заяви Меркел по време на съвместна пресконференция с турския премиер Бинали Йълдъръм след разговори в Берлин. Йълдъръм изрази надежда, че случаят скоро ще стигне до съда. Отношенията между Берлин и Анкара се влошиха рязко заради действията на Турция срещу заподозрените за проваления опит за военен преврат в страната през 2016 г. Близо 50 000 души бяха арестувани, а случаят с Юджел привлече особено внимание в Германия. Турция твърди, че действията й са били необходими по причини, свързани с опазване на сигурността. Тя отправи критики към Германия, че не е предала търсещи убежище, обвинени в участие в опита за преврат.", "date": "2018.02.16", "title": "Меркел иска бърз съдебен процес за задържания в Турция германски журналист"}
{"url": "https://www.dnevnik.bg/razvlechenie/2018/02/16/3130954_djenifur_anistun_i_djustin_teru_se_razvejdat/", "text": "Актьорите  Дженифър Анистън  и Джъстин Теру обявиха, че се разделят след две години брак. \"Решението бе взаимно и направено с любов в края на миналата година\", се казва в съвместно изявление на  Анистън и Теру . \"Ние сме двама най-добри приятели, които решиха да се разделят като двойка, но искаме да продължим приятелството си. При обичайни обстоятелства не бихме оповестявали това публично, но имайки предвид, че клюкарската индустрия не може да устои на спекулациите и измислиците, искахме да кажем истината\", се уточнява в съобщението. Анистън и Теру обявиха годежа си през август 2012 г. и се ожениха през август 2015 г. на тайна церемония. Дженифър Анистън е най-известна с ролята на  Рейчъл от сериала \"Приятели\" , а след това има поредица печеливши роли в романтични комедии. Джъстин Теру е играл във филми като \"Маями Вайс\" и \"Мълхоланд Драйв\" и бе звезда на сериала \"Останалите\". Това бе вторият брак на Анистън, която беше омъжена за Брад Пит в продължение на шест години. Те се разделиха през 2005 г. по инициатива на Пит, който се ожени за  Анджелина Джоли . През 2016 г.  Джоли и Пит  също  обявиха , че се развеждат.", "date": "2018.02.16", "title": "Дженифър Анистън и Джъстин Теру се развеждат"}
{"url": "https://www.dnevnik.bg/politika/2018/02/16/3130921_gerb_zapochva_podpiska_za_otstraniavaneto_na_valeri/", "text": "Парламентарната група на ГЕРБ започва да събира подписи за отстраняване на Валери Жаблянов от \"БСП за България\" от зампредседателския пост на Народното събрание. В четвъртък  от партията на Бойко Борисов поискаха оставката на Жаблянов  заради мнението му, че  \"Народният съд е едно необходимо и неизбежно военновременно правосъдие\" , но той обяви, че  не вижда причина да я подава . БСП застана зад него с мотива, че  още през 1991 г. се е извинила на репресираните . За искането са необходими 80 подписа, а ГЕРБ има 95 депутати. БСП смята, че няма основания в правилника на Народното събрание, с които да бъде мотивирана подписката, но ГЕРБ твърди, че ще формулира юридическите си основания. \"Очевидно вашите партийни органи са атрофирали и не са в състояние да вземат ясно политическо решение. Нека ви помогнем да формирате адекватна позиция по отношение на национални консенсуси, свързани с политическото насилие, и политическия консенсус по теми, които за нас не бива да бъдат преразглеждани\", обърна се към БСП днес от парламентарната трибуна депутатът от ГЕРБ Тома Биков. Според него Жаблянов имал право на лично мнение, но само като депутат, а не от зампредседателската позиция. \"Явно не сме в състояние да разберем какво се говори във вашето биполярно състояние. Чуваме едно, виждаме друго, а после разбираме, че мислите трето\", каза още Биков. В отговор зам.-председателят на парламентарната група на \"БСП за България\" Жельо Бойчев каза, че социалистите няма да позволят на ГЕРБ да прави интерпретация на фактите от историята и да замита проблемите на гражданите. Според него тема, която трябва да отнема енергията на парламента, е \"медицинското обслужване на българските граждани. Той цитира писмо от 13 февруари от управителя на Националната здравноосигурителна каса проф. Камен Плочев до парламента, в което се казва, че към началото на годината задълженията на касата към чужди фондове са над 271 млн. лева. В него се искало актуализация на бюджета на касата със 140 млн. лв. ", "date": "2018.02.16", "title": "ГЕРБ започва подписка за отстраняването на Валери Жаблянов като зам.-шеф на парламента"}
{"url": "https://www.dnevnik.bg/sport/2018/02/16/3130913_kolonia_vleze_v_istoriiata_s_treto_poredno_zlato_na_15/", "text": "Швейцарецът Дарио Колоня влезе в историята на зимните олимпийски игри с трета поредна титла в ски бягането на 15 километра, а българинът Веселин Цинзов постигна най-доброто си класиране на голямо първенство - 36-о място. Другият български представител - Йордан Чучуганов, завърши 95-и от 119 участници. Колоня стана първият ски бегач, който печели три поредни олимпийски титли в една дисциплина. Той спечели своя четвърти златен медал от олимпийски игри след триумфа в 15-те километра във Ванкувър 2010 и Сочи 2014 и в 30-те километра скиатлон преди четири години. Швейцарецът е едва шестият спортист с три златни олимпийски медала в една индивидуална зимна дисциплина. Другите петима са норвежецът Шетил Андрее Аамод в супергигантския слалом в алпийските ски, германецът Гьорк Хакел в спускането с шейни, германката Клаудия Пекщайн и холандецът Свен Крамер в бързото пързаляне с кънки на 5000 метра, шведът Гилис Графстрьом във фигурното пързаляне. Колоня е и едва третият ски бегач с четири златни медала при мъжете. С подобно постижение са само Еди Сикстен Йернберг, който също има четири, и легендарният норвежец Бьорн Дале, който е рекордьор с осем олимпийски титли. Koлоня измина 15-те километра в Пьонгчанг за 33:43.9 минути. Тази година състезанието беше в свободен стил, а преди четири години - в класическия. По традиция на олимпийски игри двата стила се редуват в бяганията на 15 и 50 километра. Симен Хегстад Крюгер спечели сребърния медал с изоставане от 18.3 секунди, а бронзът отиде при Денис Спицов (+23 сек.). 24-годишният норвежец и 21-годишният руснак завоюваха първите си отличия от олимпийски игри. Цинзов, който си беше поставил за цел влизане в топ 30, направи добро бягане и измина дистанцията с 2:33.3 минути по-бавно от Колоня. Досега най-доброто му класиране на олимпийски игри беше 41-ото място в 15-те километра в Сочи. Днешният резултат е и личен рекорд за Цинзов на голямо първенство. Предишното върхово постижение на 31-годишния състезател бяха 39-ите места в 15-те километра свободен стил и 15-те километра скиатлон на световното във Фалун през 2015 г. \"Бях заложил всичко на този старт. Дадох всичко от себе си. Мисля, че се получиха нещата, но това ми беше максимумът. Ще бъда много щастлив, ако постигна целта си (за място в топ 30), но като гледам времената, няма да се получи\", каза Цинзов пред БНТ, след като пресече финалната линия. Разочароващо се представи дебютантът на олимпийски игри Чучуганов. 21-годишният българин завърши на цели 6:55.7 минути зад Колоня. След състезанието той сподели, че има физически проблем, който му е попречил да кара на максимум. \"Имам специфичен проблем при свободния стил. Надкостниците ми се схващат. Това е най-слабият ми старт за сезона и изобщо най-лошото състезание в свободния стил. Бягах с 60-70% от възможностите си, нямах никакво чувство в краката. Цяла година го нямах този проблем, но явно е останал и сега заради по-твърдата писта се появи отново\", обясни Чучуганов пред БНТ.", "date": "2018.02.16", "title": "Колоня влезе в историята с трето поредно злато на 15 км, Цинзов с личен рекорд"}
{"url": "https://www.dnevnik.bg/bulgaria/2018/02/16/3130995_kiril_ananiev_e_poiskal_ostavkata_na_shefa_na/", "text": "Министърът на здравеопазването Кирил Ананиев е поискал оставката на управителя на Националната здравноосигурителна каса Камен Плочев вчера. Това обяви самият Ананиев пред журналисти в кулоарите на парламента. Причината е, че зад гърба на правителството Плочев е лобирал за актуализация на бюджета на здравната каса с писмо директно до парламентарните групи, заобикаляйки правителството, се разбра от думите на министъра. В писмото, което Плочев е пратил до председателите на ГЕРБ, БСП, \"Обединени патриоти\", ДПС и \"Воля\", се посочва, че задълженията на касата към чуждестранни здравни фондове надвишават вече 271 млн. лева, като от тях просрочени са вече над 133 млн. лв. За 2018 са необходими 140 млн. за покриване на всички задължения с падеж до края на годината, пише Плочев до депутатите ииска да му сътрудничат за актуализация на бюджета за тази сума. Управителят на здравната каса изразява опасение, че ако не се покрият просрочените задължения към другите държави-членки, здравните права на българските граждани при пътуване няма да бъдат гарантирани и това може да донесе до наказателни процедури от ЕК към България и да се отрази на имиджа на страната ни. \"Директорът на НЗОК постъпи некоректно, тъй като не е информирал надзорния съвет и мен за писмото си до Народното събрание\", заяви министърът на здравеопазването Кирил Ананиев. \"През главата на надзорния съвет, на министъра, на Министерски съвет иска актуализация на бюджета, което въобще не му е във функциите. Всички каси имат такива задължения. Ние сме провели разговори с основните каси, на които дължим пари\", заяви министърът. Ананиев поясни, че е поискал оставката на Плочев, когато е разбрал за писмото, защото \"той знае каква е процедурата за актуализация\", а когато го е попитал дали има такова писмо, той е отрекъл. \"Когато извадих писмото и показах подписа му, той каза, че това не е неговият подпис\", после обяснил, че го е \"подписал, без да гледа\", посочи министърът. \"Как можеш да кажеш, че подписваш писмо до председателя на Народното събрание, без да знаеш какво си подписал. Това пълномощие го няма в договора за управление\", коментира здравният министър. Директорът на НЗОК обещал пред министъра, че ще си подаде оставката на 15 февруари, но вместо това \"тръгнал в парламентарните групи, за да злоупотребява, че някой го насилва\", допълни още той. Обясни, че не може да уволни Плочев, тъй като той е избран от Народното събрание. \"Той иска да създаде някакъв дебат и този дебат ще бъде следващата седмица и парламентът ще си вземе решението. Аз не мога да го уволня. Аз мога да кажа, че му искам оставката\", допълни министърът. \"Не мога да разбера, кой подучи проф. Плочев и какво цели с това действие. Не искам да правя политически изказвания относно това дали някой стои зад тези действия. След като е излязъл от моя кабинет е минал през кабинетите в Народното събрание и се предизвиква дебат за следващата седмица, значи може би... Първо ме излъга, държал съм се с него безкрайно коректно, второ - нарушава цялата законова уредба по този въпрос. Надзорът не може да не знае, че тръгва писмо за актуализация на бюджета до Народното събрание, това е недопустимо. Аз разбрах за това на заседание на Министерския съвет, когато ми изпратиха по имейл писмото и изпаднах в ужас. Когато уведомих премиера и министъра на финансите, те не знаеха какво да кажат. Всички бяха изключително разочаровани и възмутени от начина, по който се работи – зад гърба на правителството\", коментира Ананиев.  Депутати коментираха, че Плочев няма намерение да подаде оставка засега и разчита на застъпничество от парламента. Освен това е получил заплаха от високопоставен политик и обмисля да поиска защита от НСО, разказа депутатът от БСП Славчо Велков. \"Днес чрез посредник проф. Плочев получава пряка заплаха от високопоставен политик в държавата, който му казва следното: \"Предайте на професора да си подаде доброволно оставката и да се разделим с добро. В противен случай ние имаме и други мерки, ще включим цялата репресивна машина срещу него и няма да си намери място в България като професор\", разказа пред журналисти в кулоарите Велков. На въпроса кой е политикът, който е заплашил проф. Плочев, депутатът от левицата отговори: \"Онзи, който си мислите\". После уточни и, че \"не е най-високопоставеният политик. При най-високопоставения проф. Плочев беше на разговор преди една седмица. Той го увери, че застава зад него и да си гледа спокойно работата\".  Камен Плочев беше  назначен на ръководната позиция на здравната каса през юли 2017 г.  след конкурс, в който беше единственият кандидат.", "date": "2018.02.16", "title": "Кирил Ананиев е поискал оставката на шефа на здравната каса"}
{"url": "https://www.dnevnik.bg/evropa/2018/02/16/3130957_s_385_mln_evro_es_pomaga_na_kosovo_da_modernizira/", "text": "Европейският съюз ще предостави безвъзмездно 38.5 милиона евро, за да помогне на Косово да модернизира железопътна линия, свързваща държавата със Западна Европа, предаде \"Ройтерс\". Косово иска да се присъедини към ЕС, който финансира страните, кандидатки за членство, за да подобрят инфраструктурата си преди да влязат в блока. 148-километровата железопътна линия, която Прищина планира да завърши до 2021 г., ще струва общо около 200 милиона евро и ще свързва Косово с Македония на юг и Сърбия на север. Тя ще има връзка и с главния европейски жп маршрут от Австрия към Гърция и с друг, който минава от Албания до брега на Черно море. Останалите пари за модернизация на косовската линия, която е занемарена и в лошо състояние, ще се осигурят от дарения и заеми от Европейската банка за възстановяване и развитие (ЕБВР) и Европейската инвестиционна банка. \"Това е важно не само от финансова гледна точка, но е и сигнал за доверие и ангажираност на ЕС, ЕБВР и международните ни партньори\", заяви косовският министър на финансите Бедри Хамза, съобщавайки за дарението от ЕС. Косово, което в събота ще отбележи 10 години независимост от Сърбия, построи автомагистрала, свързваща го с Албания и Сърбия, и скоро ще завърши друга магистрала, водеща към Македония", "date": "2018.02.16", "title": "С 38.5 млн. евро ЕС помага на Косово да модернизира железопътна линия"}
{"url": "https://www.dnevnik.bg/sport/2018/02/16/3130362_uspehite_na_sasht_v_snouborda_sa_uvelichili_prodajbite/", "text": "Пет от осемте спечелени медала от САЩ дотук на олимпийските игри в Пьонгчанг бяха донесени от сноубордистите. Успехът на звездите  Шон Уайт ,  Клои Ким  и останалите в отбора бързо е оказал отражение и извън спорта. Компанията за онлайн продажби Fanatics обяви, че търсенето на якето, с което трикратният олимпийски шампион в халфпайпа Уайт се появи на пресконференция, се е увеличило драстично. Моделът е на \"Найки\" и струва 300 долара. \"Веднага след като Шон спечели в халфпайпа и се появи със синьото яке, онлайн заявките за него скочиха до небето. Все още имаме бройки на склад, но те намаляват\", каза Джак Бойл от Fanatics, която се грижи за мърчандайзинга на олимпийския отбор на САЩ. От компанията съобщиха, че много добре вървят и продажбите на екипите, с които Уайт и Ким участваха в състезанията. Екипировката на сноубордистите е сред най-търсените продукти, показва проучване на фирмата. В сравнение с олимпийските игри в Сочи преди четири години в момента се наблюдава 80% ръст на продажбата на официални артикули на американския отбор. Все още най-търсените продукти са хокейните фланелки въпреки загубата на американските състезатели от Словения.", "date": "2018.02.16", "title": "Успехите на САЩ в сноуборда са увеличили продажбите на якета на \"Найки\""}
{"url": "https://www.dnevnik.bg/sport/2018/02/16/3130989_kongresut_na_bfs_zapochna_s_pohvali_za_mihailov_ot/", "text": "Изборният конгрес на Българския футболен съюз (БФС) започна с похвали от УЕФА за настоящия президент Борислав Михайлов и недоволство от страна на двамата кандидати за поста му - Любослав Пенев и Ивайло Дражев. Пенев и екипът му останаха разочаровани, че не са допуснати още от самото начало. Конгресът започна в 10.30 часа в зала \"София\" на хотел \"Маринела\". Бившият футболист и треньор на националния отбор се появи около 10.20 часа, но след това излезе. \"Ето ви първа новина. Не сме допуснати до конгреса, въпреки че ни беше обещано да сме вътре от самото начало\", каза Пенев. Недоволство изрази и Дражев. Двамата ще бъдат допуснати в залата чак в 12.30 часа. В тези два часа ще бъдат изготвени комисиите, които отговарят за провеждането на изборите. Пенев разкритикува действията на настоящото ръководство на БФС и ги определи като неправомерни. Той твърди, че като кандидат трябва да има представител в комисиите. \"Toва го говорим отдавна. След като съм кандидат, трябва да имам представител във всяка една комисия. Циркът започна. Не съм ядосан, спокоен съм\", каза Пенев пред медиите. Юристът в екипа му Радостин Василев заяви, че вчера е бил на среща с изпълнителния директор на БФС Борислав Попов. По думите на Василев Попов го е уверил, че ще могат да присъстват на конгреса от самото начало. \"Сега ни беше съобщено, че ще можем да влезе два часа по-късно\", каза бившият адвокат на ЦСКА. Той допълни, че манипулациите са започнали и намекна, че Пенев може да се откаже от участие в изборите за президент на БФС. Конгресът започна с реч на Борислав Михайлов. Той се обърна към присъстващите и заяви, че \"ни предстои много работа през деня\". \"Не че през последните четири години не сме свършили много\", допълни президентът на БФС, който се бори за четвърти пореден мандат. След него говори спортният министър Красен Кралев, който в последните месеци нееднократно изрази своята подкрепа към Михайлов. Той призова присъстващите за вземане на \"мъдри решения\" и изтъкна наличието на развити инфраструктурни футболни проекти. \"Изключително много се гордея и с програмата, която разработихме заедно с БФС за подкрепа на юношеските ни национали. През 2016 г. за първи път от много години второто правителство на г-н Борисов отпусна средства за детско-юношеските ни национални гарнитури. За първи път можеха да се направят сериозни функционални изследвания на футболистите, които ще имаме възможност да проследим в следващите четири години, за да разберем силните и слаби страни на нашата подготовка и методика. Надявам се, че следващите години при увеличение и на бюджета на министерството средствата за децата, които се занимават с футбол ще бъдат също увеличени\", каза Кралев. На конгреса присъства и председателят на Българския олимпийски комитет (БОК) Стефка Костадинова. Обръщението й беше прочетено от пресаташето на БФС, като в него тя заявява, че в бъдеще трябва да се работи активно там, където има недостатъци. По покана на БФС на конгреса присъстват представители на двете водещи международни футболни организации. Те предадоха поздрав и пожелания за успех от президента на УЕФА Александър Чеферин и президента на ФИФА Джани Инфантино. Много силен момент за Михайлов беше изказването на вицепрезидента на УЕФА и президент на Германския футболен съюз Райнхард Гриндел. Той заяви, че Михайлов не е от най-разговорливите по време на заседанията на изпълнителния комитет на УЕФА. \"Но защитава интересите на страни като България, които търсят своя напредък във футбола\", допълни германецът. Два пъти присъстващите аплодираха Гриндел. Първият път дойде след шега от страна на германеца за участието на Михайлов и вицепрезидента на БФС Йордан Лечков при победата на България срещу бундестима на световното първенство през 1994 г. След това Гриндел подари на Михайлов фланелка на германския национален отбор с автографи. Тя беше с №55 по случай 55-ия рожден ден на президента на БФС и неговото име на гърба. Конгресът се провежда при засилено полицейско присъствие. Полицията е отцепила целия район около хотел \"Маринела\", където в 10.30 часа започва конгресът. Засилено присъствие на униформени се наблюдава още от метростанция \"Джеймс Баучър\". В дните преди конгреса имаше призиви от страна на хора, които подкрепят кандидатурата на Пенев, да протестират пред хотела. По всяка вероятност това е причината за необичайните мерки за сигурност. Малко след 10.00 часа започнаха да пристигат представителите на футболните клубове. Общо 547 имат право на глас по време на конгреса. Кворумът за провеждането на изборите беше събран, след като 506 от членуващите в БФС клубове потвърдиха присъствие. Единият от кандидатите - бившият президент на \"Черноморец\" Дражев, обвини настоящото ръководство на БФС, че е раздало предизборно 640 хиляди лева на 150 клуба. В 10.20 часа пристигна другият конкурент за поста на Михайлов - Любослав Пенев. \"Очаквам победа и най-важното - демократични избори\", заяви бившият футболист и треньор на националния отбор при влизането си в хотела. \"Ако изборите са демократични, ще спечелим\", добави основният член в предизборния екип на Пенев - бившият футболист и председател на управителния съвет на \"Левски\" Николай Илиев. Освен при засилено полицейско присъствие изборите ще преминат и при голям медиен интерес. В навечерието на конгреса футболният съюз отказа да акредитира част от подалите заявка журналисти. В отговор Българската асоциация на спортните журналисти осъди действията на БФС и ги определи като посегателство срещу демокрацията и свободата на словото на медиите.", "date": "2018.02.16", "title": "Конгресът на БФС започна с похвали за Михайлов от УЕФА и недоволство от Пенев"}
{"url": "https://www.dnevnik.bg/evropa/2018/02/16/3131029_baltiiskite_durjavi_sa_suglasni_vnoskite_v_bjudjeta_na/", "text": "Лидерите на балтийските страни подкрепиха предложението държавите членки на Европейския съюз да плащат повече за бюджета на блока след 2020 г., за да запълнят дупката, която ще се отвори след излизането на Великобритания, предаде EUobserver. Премиерите на Естония и Латвия и президентът на Литва заявиха, че многогодишната финансова рамка на ЕС трябва да е над 1% от брутния национален доход на ЕС-27 (без Великобритания). \"Готови сме да дискутираме начини за поддържане на нивото на сегашната многогодишна финансова рамка дори и след Брекзит чрез увеличени вноски и евентуално нови собствени ресурси в бюджета на ЕС\", се казва в тяхно съвместно писмо до председателя на Европейския съвет Доналд Туск. Естонският премиер Юрий Ратас, латвийският му колега Марис Кучинскис и литовският президент Далия Грибаускайте настояват да не се правят съкращения в областта на научните изследвания, иновациите и младежките политики. Тримата лидери също така искат по-високи преки плащания от бюджета на ЕС за техните фермери и отбелязват, че \"те остават значително под средното за ЕС ниво\". Писмото идва малко преди лидерите на ЕС да обсъдят въпроса на неформален съвет на 23 февруари. Малко по-рано еврокомисарят за бюджета Гюнтер  Йотингер подчерта , че страните членки или трябва да харчат повече, или да намалят амбициите на ЕС. \"На фона на Брекзит и останалите предизвикателства пред нас 1% не е достатъчен\", каза Йотингер. По думите му Брекзит ще остави дупка от 12 до 15 милиарда евро в бюджета. Първото официално предложение на Европейската комисия се очаква през май. В началото на февруари се появи информация, че България и още седем държави - членки на ЕС, от източната част на континента  са се съгласили  да увеличат вноските си в многогодишния бюджет на съюза до 1.1% след напускането на Великобритания. По-късно  българското Министерство на финансите  отрече информацията. Австрия вече  се обяви против предложението  и настоя за орязване на някои програми, най-вече плащания за страни от Източна Европа.", "date": "2018.02.16", "title": "Балтийските държави са съгласни вноските в бюджета на ЕС да се увеличат"}
{"url": "https://www.dnevnik.bg/sviat/2018/02/16/3131053_shte_reshi_li_zelenata_policiia_problemite_s_bokluka_v/", "text": "Със светлосиня защитна маска на хирург Лотфи Гарби седи пред бялото си пиано, заобиколено от купища боклуци. На улицата са струпани нависоко разкъсани пластмасови торби, от които се сипят битови отпадъци. Тези снимки от протестите в Тунис бързо се разпространиха из социалните медии преди две години, но оттогава не се е променило кой знае какво. През 2014 г. млади тунизийци правеха снимки на незаконни сметища и ги публикуваха в интернет. На две крачки от хотелските комплекси в Хамамет и Джерба по плажовете се търкалят пластмасови торбички, а някои са се заплели в храстите и дърветата. След революцията от 2011 г.  проблемът на Тунис с боклуците  става все по-голям и по-голям. Толкова голям, че правителството създаде нова екологична полиция, наричана от хората \"зелена полиция\", която да опита да постави нещата под контрол. Един от тези полицаи е Радван Дервиш, който в един от последните няколко дни патрулира с бял пикап по крайбрежния булевард в Ла Марса, малко предградие на столицата Тунис. Като поглежда към едната страна на улицата, той спира и излиза. Видял е как работници от строителен обект изхвърлят на улицата отпадъци и пясък. Дервиш може да налага глоби до 300 динара (124 долара), но работниците му казват, че бригадирът не е там. А и никой от тях няма документи за самоличност. Така че Дервиш ги оставя само с предупреждение. \"Хората разбират какво правим тук, но не променят навиците си\", казва той. \"От десетилетия не са научили нищо друго.\" Дервиш и колегите му от \"зелената полиция\" патрулират почти шест месеца из северните райони на Тунис. Предполага се, че те трябва да глобяват хората, хванати да изхвърлят отпадъци, но също да повишават тяхната съзнателност по този въпрос. Даже представители на държавната власт понякога изхвърлят боклука си направо в природата, отбеляза министърът на околната среда Рияд Муахер, когато миналата година официално сложи началото на екологичната полиция. Започнала работа само в няколко района около столицата Тунис, екополицията се очаква постепенно да разшири обсега си на действие в 74 общини из страната. \"Проблемът е в това, че  след революцията  никой не се чувства отговорен или не прави нищо\", казва Дервиш. Според проучване на фондацията \"Хайнрих Бьол\" - германски мозъчен тръст, близък до партията Зелени - 72% от тунизийците казват, че околната среда е в лошо състояние. Но едва 0.6% от тях смятат, че околната среда е реален проблем в момента. Сега хората са по-загрижени за борбата с бедността, повишаването на цените и корупцията сред бюрократите. \"Никой не иска да живее сред боклуци\", казва Симон Илзе от клона на фондацията в Тунис. \"Тунизийците също осъзнават, че отпадъците имат негативно отражение върху облика им пред туристите\", добавя тя. Постоянно има дискусии за чистотата и депонирането на отпадъците. И хората все повече поемат отговорността върху себе си. \"Има голяма готовност за справяне с екологичните проблеми\", казва Илзе. Но проблемът не е само в незаконните сметища и битовия боклук по улиците, а също в замърсените подпочвени води и химическите отпадъци, които просто се изхвърлят в селските райони или в морето. \"Трябва да изострим у хората чувствителността за околната среда\", казва Дервиш, застанал пред обширно незаконно сметище, достигащо по височина върховете на дърветата. \"Това е тук вече от седем години, но ние нямаме средства да го изчистим\", добавя той. Правителството до голяма степен осъзнава проблема. Миналата година то издейства забрана за използване на  пластмасови торбички  в големите вериги супермаркети. Обаче Дервиш също знае колко трудна е борбата. Докато патрулира из елегантно предградие на Тунис, той подминава по пътя си само няколко контейнера за смет. Повечето жители просто оставят боклука си пред своите входни врати. В бедните квартали нещата са още по-зле. Тъкмо там Дервиш си припомня думите на премиера, когато официално обявил създаването на екологичната полиция. Те имат трудна мисия, казал той и добавил: \"Бога да ви е на помощ\". /БТА", "date": "2018.02.16", "title": "Ще реши ли \"зелената полиция\" проблемите с боклука в Тунис"}
{"url": "https://www.dnevnik.bg/photos/2018/02/16/3130942_fotogaleriia_bolivud_na_citrusite/", "text": "Боливуд е темата тази година на 85-ия \"Фестивал на лимона\", който ще се проведе в Мантон, Франция от 17 февруари до 7 март.", "date": "2018.02.16", "title": "Фотогалерия: Боливуд на цитрусите"}
{"url": "https://www.dnevnik.bg/bulgaria/2018/02/16/3131050_sudut_obvinenieto_sreshtu_bivshiia_shef_na_fonda_za/", "text": "И втората съдебна инстанция е върнала на прокуратурата делото срещу бившия шеф на Фонда за лечение на деца Павел Александров, информира  news.lex.bg . Апелативните съдии са се съгласили с повечето изводи на колегите си от по-долната съдебна инстанция,  която през август 2017 г.  върна обвинителния акт на прокуратурата заради съществени нарушения. В определението на втората съдебна инстанция се отличават критиките към лексикалната и граматичната издържаност на обвинителния акт. \"Съдебната проверка за процесуалната редовност на проведеното досъдебно производство е правна, а не литературна, но съдържанието на актовете на провеждащите го органи, в т.ч. на обвинителния акт, трябва да бъде достатъчно ясно, конкретно и разбираемо, за да е достъпно най-малкото за страните по делото. Ето защо въззивната инстанция обръща внимание на специализираната прокуратура, че ако прецени да упражни правомощията си по чл. 246 от НПК, корекцията на обвинителния акт трябва да обхване неговата юридическа, но и лексикална и граматическа издържаност, както и изчистването му от ненужно обременяващи повторения\", се казва в определението на апелативния спецсъд. В него съдиите подчертават, че в обвинителния акт е излишно многократното посочване на разпоредби от законови и подзаконови актове. С определението си апелативният спецсъд подробно разяснява кои съществени нарушения налагат връщането на акта на прокуратурата, като на първо място изтъква, че в него е посочено, че извършването на престъпленията е ставало както в София, така и на територията на цялата страна. Според съда това твърдение е Друго съществено нарушение е свързано с предмета на престъпния сговор. В една част от обвинителния акт се твърди, че той е постигнат между четиримата обвиняеми, за да вършат длъжностни присвоявания, незаконно разпореждане с пари от държавния бюджет и престъпления по служба, а след това се казва, че сговорът е само между двама. Апелативните съдии подчертават, че щом прокуратурата е решила да повдигне обвинения за сговор, а не за престъпна група, \"то използването в акта на думи и изрази от типа на \"сдружение\", \"престъпно сдружение\", с каквито обстоятелствената му част изобилства, е неуместно, а употребата в същата на \"ръководител на групата\" и \"членовете ѝ\", е недопустимо\". Съдът посочва, че описанието на обвинението на Александров за длъжностно престъпление изобилства от повторения на цели пасажи текстове и е поднесено , че буквално засяга възможността на привлечения към отговорност да разбере за какво фактическо противоправно поведение е обвинен\". Следващо нарушение съдът констатира при обвиненията в присвояване срещу Александров и негова подченена, както и за длъжностни престъпления и липсата на фактическо описание за квалификацията \"значителни вредни последици\". И двете инстанции са констатирали разминавания между общата щета от тези престъпления и стойността, описана в отделните деяния. Аргумент за връщане на делото е и това, че в обвинителния акт нямало изложени факти за целта за набавяне на облагите от престъпленията по служба, като прокуратурата не е посочила името на нито един от доставчиците на медицински изделия, които обвиняемите искали да облагодетелстват. В началото на август Специализираната прокуратура внесе в съда  обвинителен акт от 500 страници срещу Павел Александров и още трима служители на фонд а , който беше разтърсен от скандал с разходването на пари през пролетта на 2016 г., когато бяха извършени и арестите. На Александров бяха повдигнати обвинения за престъпен сговор, длъжностно присвояване, престъпления по служба и неправомерно разходване на пари от бюджета. Повече за обвинението четете  тук .", "date": "2018.02.16", "title": "Съдът: Обвинението срещу бившия шеф на фонда за деца е неразбираемо дори за него"}
{"url": "https://www.dnevnik.bg/biznes/2018/02/16/3131071_stroiteli_kupiha_sgradata_na_britanskoto_posolstvo_v/", "text": "Двама братя със строителен бизнес са новите собственици на бизнес сградата на столичната ул. \"Московска\" 9, в която наемател е британското посолство в България. Сделката е станала в началото на годината, съобщава  capital.bg . Продавач е ирландската компания за управление на инвестиции в недвижими имоти Avestus Capital Partners, която в момента е собственик на Mall of Plovdiv и управлява Mall of Sofia и офисната му част Sofia Tower, в които в миналото беше инвеститор. Цената на сделката не е известна, но документи в имотния регистър показват, че в края на декември сградата е била ипотекирана в полза на Банка Пиреос, като материалният интерес по сделката е 11.6 млн. лв. Купувачите - Владимир и Огнян Павлови, са мажоритарни акционери (с общо 95%) в специализираната в пътни проекти \"ОРС – Инфраструктура\". Дейността е главно в строителството на мостове, като през последните години е изпълнила няколко големи проекта по оперативна програма \"Транспорт\". Компанията често участва в обществени поръчки заедно с \"ПСТ груп\", която до 2016 г. беше свързвана с депутата от ДПС Делян Пеевски, а сега е в орбитата на Първа инвестиционна банка. Отскоро двамата инвестират и в недвижими имоти - през дружеството си \"Прайм пропъртиенд асетс\" през последните две години те са купили и ваканционни апартаменти в Лозенец (община Царево) и Несебър, като те после са ипотекирани в полза на Уникредит Булбанк. Консултантът по сделката е специализираната в бизнес имоти компания \"Фортън\" (Forton), която е партньор на Cushman&Wakefield за България и Македония. Оттам посочват, че към сградата е имало \"силен интерес от местни и чужди инвеститори\". Сградата беше построена от израелската строителна компания Ashtrom, която беше инвеститор и в реконструкцията на софийските Хали, и е в експлоатация от 2001 г. Тогава \"Абротеа България\" беше част от групата на Ashtrom, но впоследствие беше придобита от ирландския фонд. Още след завършването на сградата ключов наемател в нея е Посолството на Великобритания в България. До 2013 г. там е помещаваха и представителствата на европейски институции.  Междувременно през последните години част от площите в \"Бизнес център Московска\" стоят незаети. Недостатъчните приходи вероятно са и причината в крайна сметка собствениците да започнат да търсят купувачи за имота в центъра на столицата. Общата отдаваема площ на \"Бизнес център Московска\" е 4500 кв.м, разположени на осем офис нива плюс подземен паркинг. ", "date": "2018.02.16", "title": "Строители купиха сградата на британското посолство в София"}
{"url": "https://www.dnevnik.bg/sport/2018/02/16/3130825_snimka_na_denia_biskvitenoto_chudovishte_koeto/", "text": "Българският състезател Владимир Зографски си има придружител в ски скоковете в Пьонгчанг. Той е \"окуражаван\" от Бисквитеното чудовище от \"Улица Сезам\".", "date": "2018.02.16", "title": "Снимка на деня: Бисквитеното чудовище, което придружава Зографски в ски скоковете"}
{"url": "https://www.dnevnik.bg/biznes/2018/02/16/3131082_virus_pluzna_i_ot_imeili_prashtani_ot_imeto_na/", "text": "Стотици компютри са атакувани със съобщение от името Агенцията по вписванията, което се оказа опасен вирус, съобщава ведомството на интернет страницата си. Съобщението в мейлите гласи: \"Агенция по вписванията уведомява за промяна в крайния срок за подаването на годишните финансови отчети. След изтичане на срока Агенция по вписванията ще предостави на Национална агенция за приходите списък на търговците и фирмите, неподали годишни финансови отчети. Неподалите в срок ще бъдат санкционирани от НАП или АДФИ, като предвидените санкции са в размер от 300 до 2000 лв. За повече подробности, моля, отворете прикачения файл.\" Подателят на фалшивите електронни писма не е с имейл адрес от официалния домейн на Агенцията по вписванията – registryagency.bg, нито е свързан с Агенцията по вписванията, съобщава ведомството. Това се вижда от такъв имейл, показан от Би Ти Ви. Адресът на изпращача дори не включва името на агенцията. Всички срокове и изисквания на агенцията са налични на  официалната интернет страница , както и на страницата на  Търговския регистър и регистъра на юридическите лица с нестопанска цел .", "date": "2018.02.16", "title": "Вирус плъзна и от имейли, пращани от името на Агенцията по вписванията"}
{"url": "https://www.dnevnik.bg/sport/2018/02/16/3131092_levski_i_ludogorec_obiaviha_podkrepa_za_suzidatelnoto/", "text": "Левски\" и \"Лудогорец\" се изказаха категорично в подкрепа на настоящия президент на Българския футболен съюз (БФС) Борислав Михайлов. Михайлов преследва  четвърти пореден мандат начело на организацията , а негови конкуренти в днешните избори са Любослав Пенев и Ивайло Дражев. Пред делегатите изпълнителният директор на \"Лудогорец\" Ангел Петричев определи управлението на Михайлов като съзидателно. Собственикът на \"Левски\" Спас Русев допълни похвалите и заяви, че евентуална промяна на президентския пост би означавала \"бламиране\" на българския футбол пред света. \"Борислав Михайлов е фигурата, която участва в европейските и световни процеси. За да бъдеш голям играч, трябва да си в големите процеси, а не да гледаш отстрани\", каза Русев. Той заяви, че съдбата му е отредила честта да е част от \"Левски\" и \"да издигнем кандидатурата на Борислав Михайлов\". \"Всички се гордеем с факта, че България пое европредседателството, но тази чест получихме на ротационен принцип, докато мястото на Борислав Михайлов в ръководството на световния и европейския футбол не е получено на ротационен, а на изборен принцип, което е нещо много голямо. Неподкрепянето на Михайлов означава бламирането му пред света - светът признава, родината - не\", продължи Русев. Собственикът на \"Левски\" неколкократно заяви, че \"всичко трябва да се решава на терена\". И допълни: \"За да вдигнем нивото на българския футбол, трябва да работим усилено.\" След Русев и Петричев също засипа с похвали президента на БФС. \"Това е управление на съзиданието. Снощи в един малък град се игра голям мач.  \"Лудогорец\" загуби , но голямата новина е, че в България може да има голям футбол и в малките градове.\" Изпълнителният директор на \"Лудогорец\" каза, че цени професионализма в екипа на Михайлов. \"Ще подкрепим сегашния президент заради това, че винаги помага, когато е потърсен за подкрепа. Заедно трябва да запазим футболното ДНК\", призова той. Кметът на Враца Калим Каменов, който е президент на местния общински клуб \"Ботев\", призова футболът да се управлява \"по-добре, по-честно и по-умно\". \"Да не забравяме, че част от абревиатурата БФС е думата \"съюз\". Въпреки всички грешки това остава една от най-добрите федерации в България\", каза политикът от ГЕРБ. Изказванията в подкрепа на Михайлов бяха продължени от собственика на \"Локомотив\" (Пловдив) Христо Куршарски. \"БФС трябва да е мост между футбола и държавата и го прави. Когато съм търсил помощ, ми е било съдействано\", каза той. Куршарски заяви, че в бъдеще трябва да бъдат решение два ключови въпроса. \"Очаквах всеки да си каже болката - кой на кого пречи, а не да си мълчим. За мен има два важни въпроса - за спортната база и за детско-юношеската школа. Ние създаваме кадри и идват по-богатите от мен и ми ги отмъкват\", оплака се той. Преди представителите на клубовете подкрепа за Михайлов изказаха още вицепрезидентът на УЕФА и президент на Германския футболен съюз Райнхард Гриндел, както и спортният министър Красен Кралев. Последният призова присъстващите за вземане на \"мъдри решения\" и изтъкна наличието на \"инфраструктурни проекти, развити съвместно с БФС\". Нито един от присъстващите на конгреса не се изказа в подкрепа на другите двама кандидати. Докато делегатите слушаха похвалите за Михайлов,  Пенев и Дражев не бяха допуснати в залата за първата част от конгреса.", "date": "2018.02.16", "title": "\"Левски\" и \"Лудогорец\" обявиха подкрепа за \"съзидателното управление\" на Михайлов"}
{"url": "https://www.dnevnik.bg/sviat/2018/02/16/3131085_germanski_jurnalist_izleze_ot_zatvor_v_turciia_sled/", "text": "Германският турски журналист Дениз Юджел, който прекара последната година в турски затвор, е бил пуснат на свобода, съобщи в.  \"Ди Велт\" , за който той работи, като цитира адвоката му. \"Най-накрая съдът реши да освободи клиента ми\", пише защитникът в \"Туитър\". И външното министерство в Берлин потвърди информацията, предаде \"Ройтерс\". Юджел беше арестуван и лежа в затвора по подозрения, че разпространява терористична пропаганда и подбужда към насилие. Той отричаше твърденията. Срещу него така и не беше повдигнато обвинение в този период. Анадолската агенция обаче съобщи по-късно, че срещу него са били повдигнати обвинения за терористична пропаганда, приети от турски съд. Ако бъде признат за виновен, той може да получи до 18-годишна присъда. Освобождаването му дойде само ден след като на среща с турския премиер Бинали Йълдъръм германският канцлер Ангела Меркел  поиска справедлив процес  за Юджел. \"Ди Велт\" отбелязва, че самият Йълдъръм е обещал пред германската обществена телевизия, че ще има раздвижване по случая и че се очаква Юджел да бъде освободен. Журналистът от \"Франкфуртер алгемайне цайтунг\" Михаел Мартенс, който от години отразява събитията в Югоизточна Европа, цитира свой източник, според когото германският външен министър Зигмар Габриел е договорил освобождаването с турския президент Реджеп Тайип Ердоган, когато  последният беше в Рим  преди среща с папа Франциск. Отношенията между Берлин и Анкара се влошиха рязко заради действията на Турция срещу заподозрените за проваления опит за военен преврат в страната през 2016 г. Критична точка  беше достигната миналото лято  след задържането на германския активист  Петер Щойднер  няколко месеца преди федералните избори в Германия. ", "date": "2018.02.16", "title": "Германски журналист излезе от затвор в Турция след среща на Меркел и Йълдъръм"}
{"url": "https://www.dnevnik.bg/kultura/2018/02/16/3123417_otkus_ot_zimni_noveli_na_ingvild_h_rishyoi/", "text": "Зимни новели с топлина за цялата зима! Книгата на Ингвилд Х. Рисхьой докосва сърцето и те прави по-добър Книга, която ще докосне сърцето ти и ще те накара да твориш добро – това е \"Зимни новели\", спечелила най-голямата литературна награда в Норвегия – \"Браги\" (2014). Едва ли има друг автор, който би могъл да пресъздаде с толкова топлина и съпричастност човешката уязвимост и крехкост. Ингвилд Х. Рисхьой го прави с много мъдрост и без да губи вяра в хората и в способността им да правят добро. Писателката е един от най-емблематичните автори в днешната норвежка литература. Невъзможно е да не се разчувстваш и да не бъдеш дълбоко впечатлен от писателския талант на Рисхьой. Това са три истории за любовта в най-чистата ѝ и благородна форма – майчината и бащината любов, сестринската любов, любовта към ближния. Три истории за хора, които имат добри намерения и полагат огромни усилия, но не винаги постигат успех. Млада самотна майка се опитва да предпази дъщеря си от жестоката реалност. Един мъж се опитва да стане по-добър баща. Три деца бягат от дома си в непоносимия зимен студ заради безхаберието на родителите си. \"Зимни новели\" описват на пръв поглед ежедневни случки, действия и впечатления – бягство, посещаване на караоке заведения и молове, сняг, както и колко трудно може да бъде просто да купиш една възглавница. Първата новела представя отношенията на една твърде млада самотна майка и нейната дъщеря. Действието се развива по студените норвежки улици, където майката се мъчи да предпази дъщеря си от заплашителната реалност – те нямат достатъчно пари дори за билет за автобуса, за да не мръзнат навън. Във втората новела един мъж се опитва да бъде по-добър баща, а също и да израсне като самостоятелна и зряла личност, след като е бил освободен от затвора. Той трябва да купи възглавница за сина си. Ако не успее да направи това, как ще се справи с каквото и да било друго в живота си? И докато първите две новели представят гледната точка на уязвимите родители, в последната се срещаме с три деца – две сестри и един брат. Те са избягали от дома си в затрупаната в преспи планина, предадени от безхаберието на родителите си. Това са образите, които създава Рисхьой – хора, които по един или друг начин са отритнати и изолирани от околната среда, а нормалните битови грижи за тях се превръщат в тежко бреме. Същевременно това са герои, които знаят, че трябва да израснат като личности и трябва да се борят, за да постигнат целите си, независимо от вътрешната си несигурност и чувство за безсилие. Макар че авторката се насочва именно към описание на мизерията и битието на социално слабите в норвежкото общество, в нито един момент не усещаме някакъв вид превъзходство или презрение от нейна страна. Напротив, с умело познаване и разбиране на човешките взаимоотношения и проблеми, Рисхьой успява да обрисува това сериозно социално разделение и тези дълбоки лични кризи с искрено съчувствие, с много мъдрост и без да губи вяра в човещината на хората и в способността им да творят добро. Отзиви за книгата: \"Три истории, които излъчват достатъчно топлина, за да стигне за цялата зима\" – Dagsavisen \"Новели с голямо сърце, което тупти за онези, които се мъчат да се справят с живота\" – Aftenposten \"Въпреки че съдържа зимни истории, това е необичайно топла книга – пропита с човешка топлина и разбиране, които не могат да не направят силно впечатление, особено когато писателският стил е толкова възхитителен, колкото е тук. Това са новели от най-висока международна величина.\" – Hamar Arbeiderblad превод Ростислав Петров Не можем да помогнем на всеки Алекса се подмокря, когато стигаме до Линдерюд. Щяхме да вървим пеша до вкъщи. Беше съгласна, тъй като няма смисъл да се дават пари за пет спирки с автобуса. Но едва стигнахме до търговския център. Дори не сме преполовили пътя. Попитах я дали е съгласна да вървим пеша, а тя се покатери на входната врата на детската градина, дръпна резето и извика: \"Да, мамче!\" Нищо не казва, но върви с широко разтворени крака и аз зная, че й е студено. Защото е декември. Небето е мрачно. Името й прозира през дъждобрана й, наобратно. Изписано е с перманентен маркер горе при раменцата. Сградите се редуват, Алекса подскача от едната страна на другата, колите врещят, а стълбовете са покрити с графити. Помня как Алекс изписа така името ми зад сградата на гимназията. Не казвам нищо, задето се е подмокрила, но зная, че когато се приберем у дома, тя ще се втурне към банята и ще се заключи вътре. Зная също, че след няколко дни ще открия гащичките й, смачкани на дъното на кофата за боклук. Такъв човек е тя. Така стават нещата. Такава е. Но не мога да понеса да я гледам как върви така. Пред нас стои момче. Усмихва се, симпатичен е. В ръката си държи хартиена чаша. – Можете ли да ми дадете малко дребни? – пита той. Алекса стиска пръстите ми. Толкова й е жал за всички. Твърде много й е жал. – Съжалявам – казвам му аз и се каня да продължа. – Защо не можем да му помогнем с дребни? В дъждобрана й се отразяват фаровете на колите. Защото няма такова нещо като дребни. Защото баща ти не е плащал издръжката ти в рамките на три месеца. Не забеляза ли, че дори не се обади на рождения ти ден?! Поставих те в леглото ти с короната от партито ти в детската градина, а след това седях на масата в кухнята, вдигнала крака върху стола. Бях положила чело върху коленете си и душата ми плачеше. Сега мисли за други момичета. Виждаш ли тези монети от по една и по две крони? Това са парите, с които разполагаме до края на уикенда. Виждаш ли тази татуировка? Това е името на баща ти и ако можех да си го позволя, щях да я променя в птица. Дори си я нарисувах върху амбалажна хартия. Седях на кухненската маса. Птичката излезе добре. Крилете й се повдигаха. Изглеждаше така, все едно излита. Повдигам качулката на дъждобрана й. – Не можем да помогнем на всеки – казвам й. Единственото нещо, от което разбира, е как се играе баскетбол. А единственото, което тя вижда, е тате, тате, тате. А що се отнася до мен – аз помня само ръцете му върху тялото си. Помня как се подготвяше, когато щеше да скочи. Задържаше се във въздуха колкото се може по-дълго. Помня и какво каза, когато тя се роди. Наведе се над леглото и рече: – Изглежда точно като мен. Еба си, изглежда досущ като мен. Трябва да я наречем Алекса. Това е истината. Виждам го през цялото време. Как тича, как движи тялото си. Внепазно тя спира, затваря очи и стиска юмручета. Ръцете й са право надолу. Като на пингвин. – Но той няма ръка! – казва тя. – Не видя ли?! Поклаща глава. Сега се разпада, точно както се случва винаги. – Няма ръка ли? – питам аз. – Има само една ръка – отвръща тя. – Само една ръка! Нищо ли не забелязваш, мамо? Сега всичко е толкова различно. Нещата се сменят едно подир друго. Хората. Мислите. Сега имам работа и дъщеря. Имам и тези дни, в които седя край търговския център, а тя е на пет и очичките й са като черни линии. Нейните мигли. Но звукът на дъжда поражда нещо у мене. Надеждата, че всичко може да бъде различно. Че всичко може да бъде наред. Оглеждам се. Той е там. Стои при моста. Навярно наистина има само една ръка. Навярно е права. По принцип забелязва всичко, така че навярно той има само една ръка. Изправям се на крака. Хващам юмручето й. Нуждае се от ръкавички. Навярно струват пет крони, а ръцете й са мокри и студени. Опитвам се да обхвана ръчичката й с дланта си. Тогава й казвам: – Ще трябва да се върнем. Ето го там! – Ще му дадем ли дребни? – пита Алекса. – Да – отвръщам й. – Не знаех, че има само една ръка. Той носи тениска с качулка. Усмихва се. – Оказа се, че имам малко дребни – казвам. Намирам портфейла си и го отварям. Пръстите му изглеждат подути. Зад нас чувам воя на сирената. Алекса поставя ръце върху ушите си. Сетне звукът на сирената изчезва, Алекса пуска ръце, а аз подавам монетата. Чак тогава виждам каква монета съм подала. Но вече е твърде късно. Щях да му дам жълти стотинки, а му дадох двеста крони. Вече са там, на дъното на хартиената му чашка. Сега не можем да вземем автобуса. Тя ще трябва да върви пеша до вкъщи с мокрите си гащета. Но тя не знае това, затова му се усмихва и той й смига и казва: – Благодаря много! Урината няма да изсъхне в това време. А ако получи възпаление на пикочния мехур, ще трябва да звънна на майката на Алекс. Не мога да остана вкъщи повече. Двайсет дни бях в болничен. Губя много пари на ден, ако стоя вкъщи. Очите на Алекс блестят така. Като очите на Алекса в този момент. – Ето – казва тя. – Там са гащичките. Тя ме изпреварва и хуква към стената с бельо. Отражението блещука. – Размер пет години – казва тя. – Или размер 110. Трябва да огледаме, мамо. Мисля, че трябва да огледаме малко. Повдига бельото, което е в кошниците. Виждам какъв възрастен ще бъде. Ще бъде онази майка, която намира всичко, което търси. Ръцете й ще се движат бързо. Такива бяха майките на момичетата в моя клас. Такава майка исках да бъда и аз. – Пет години – казвам аз. – Размер пет години. Тя оглежда гащичките. Ръкавите на дъждобрана й са мръсни. Отиваме при един рафт и оглеждаме какво има там. Гащичките са розови. Нито един чифт не е нейният номер. Минавам към лилавите. Дръжките на закачалките се удрят една в друга. Поглеждам цените. Твърде скъпи са. Минавам към следващата кошница. Започвам да ровя. Няма ли по-евтини? Нима гащичките струват толкова много?! Нямам достатъчно пари. Имам само 4 евро. Алекса обува единия чорап. Навеждам се напред. Алармата е здраво закрепена към гащичките. Опитвам се да я дръпна. Материалът издава звук. Вадя ключа от джоба си и се опитвам да откъсна материята, върху която алармата е закрепена. Мога да го чуя. Сърцето ми, което бие лудо. Чувам как преглъщам. Въртя ключа. Той пробожда дупка в материята. – Какво правиш? – казва тя. – Просто гледам какво си избрала – казвам й. Тя обува напълно чорапа си. Сетне прави крачка към мен. – Не, разваляш ги – казва тя. Поглеждам надолу. Права е. Винаги е права. Не е възможно човек да махне алармата, без да направи дупка в материята, а Алекса не обича да се нанасят повреди върху дрехите й. Не трябва да мисля за това. Наредените дрехи. Минава мъж. Момичето зад щанда вдига поглед. По рафтовете са наредени разни неща. Мъжът преглежда ризите. Стените, тавана, пода. Ръцете ми, панталоните ми, дъщеря ми. Влизам в пробната. Изправям стола, Алекса ме поглежда. Дърпам плътно завесата. – Искаш ли да седнеш в скута ми? – питам я. Тя поклаща глава. Очите й се откъсват от мен и тя потреперва с крак като малко котенце. Чорапите й трябва да са подгизнали. Сетне поставям ръка под брадичката й. Очите й се свиват. – Алекса – казвам й, – изрекох лъжа. – О – казва тя. – Постъпих глупаво – отвръщам. – Не, не си постъпила глупаво, мамо – казва тя. – Напротив – обяснявам аз, – не мога да си ги позволя, разбираш ли? Не мога да си позволя да ти купя гащички. – О, не – казва тя. – Просто исках да бъда мила с теб – казвам й. – Ти си мила, мамо – казва тя. – Но му дадох парите – на просяка, а Алекс вече не изпраща пари. – Всичко е наред – казва тя. Но въпреки това аз навеждам глава и я поклащам, защото именно за това говорят в клиниката. Аз съм човекът, който се предполага, че трябва да я утешава, а в този момент върша точно обратното. Алекса казва: \"Хайде, хайде!\", но не се приближава. Поглеждам нагоре през косата си. Устата й е тънка линия, тя ме потупва по главата с изправената си ръка. Започвам да бърборя, осъзнавам го в тоя момент, за онези дни, за нощта при езерето Веслешерн. Но тя е само на пет годинки. Въпреки това е достатъчно голяма, трябва да е достатъчно голяма. Защото аз не съм по-голяма от нея. Не понасям това. Жените във фитнеса. И тях не ги понасям. Как говорят с бебешки глас, а аз съм толкова лоша. Аз съм толкова ужасна майка. – Не – казва Алекса. Тя ме гали по косата. – Старите ми гащички вече са сухи – казва тя. – Всичко е наред. Дрехите й се разхвърляни около нас. Поглеждам нагоре. Тогава тя отново отваря уста. Сочи. От другата страна на завесата се виждат две обувки. \"Третия път, когато развалите гнездото, чайката няма да се върне. Третия път, когато потънеш, ще се удавиш.\" Знам това цял живот. – Извинете – казва гласът. Кой е този мъж? – Влезте – казва Алекса. Но аз не съм откраднала нищо. Не съм. Завесата се дръпва настрани. Той поглежда към нас, а ние му отвръщаме. – Извинете – казва той. Мъж с брада. Алекса прави крачка назад. Но не стига чак до мен, не съвсем. Толкова е несигурна, като малко магнитче между два магнита. Той носи шарена риза. Алекса прошепва: – Кой е това, мамо? Но аз не знам кой е. Как така някой е разбрал, че съм искала да открадна чифт гащички?! Вратът му е червендалест. А Алекса изглежда така гола, само с този дъждобран. Бедрата й са бели, почти пурпурни. – Чух ви случайно – казва той. Значи ни е подслушвал. – Просто пробвах тази риза в съседната пробна – казва той и сочи ризата. Подслушвал ни е. Мирише на пот. – Така че чух какво говорите – казва той. – Да? – казвам аз. Цялата съм студена. Мразя подобни ситуации. Дали той ще информира за мен? Може би ще каже в клиниката или пък в полицията?! – Извинете – казва той отново. Усмихва се. – Чудех се – казва той – колко струва това... което искате да купите? – Колко струват чифт гащички ли? – питам аз. Лицето му почервенява. А и ние само само аз говорех, но той е чул всичко. Алекса е единственият човек, на когото казвам истината. А той е чул абсолютно всичко, което казах. Сега у нас има дупка. Какво ще се случи с нас сега? Какво ще правим? Той поглежда надолу. Казва: – Чудех се дали ще приемете това? Той подава нещо. Банкнота. – Може би не стигат?! Навярно струват повече Навярно малко повече? – казва той. * Алекса оглежда пътя. Светлините на светофарите блещукат. Обичам този звук. Очите й играят. Винаги е такава, когато се вози в автобус. Държа раницата й в скута си. Тази вечер ще седя в кухнята, ще гледам към гората и всичко ще бъде тихо. – Изглежда така, все едно навън е почти вечер – казва Алекса. Кимам. – Нощес е същото като през деня – казва тя. – Просто е малко по-тъмно. Поглеждам към нея. – Мислиш ли, че утре ще има скреж? – пита тя. – Със сигурност – отвръщам аз. Поглеждам я. Това е тя, все пак. Момиче с нокти, кичурче коса и ушна кал. Всичко си имаше, когато се роди. А аз бях толкова млада тогава. И я гледах. Тя имаше толкова много неща, за които дори не бях мислила. В ъгълчетата на очите й виждах съня. Тънките й, любопитни ноктенца, които се извиваха. Тя имаше толкова много неща. И все още е така. Мисли, които не ме бяха спохождали. – Мислиш ли, че ще вали сняг? – пита тя. – Навярно – отвръщам аз. Светлините от фаровете на колите играят по лицето й. Светлина. После тъмнина. После отново светлина. – Спи ми се, мамо – казва тя. Кимам. Прегръщам я. Сетне тя се обляга върху мен. Тиква личицето си в якето ми и затваря очи.", "date": "2018.02.16", "title": "Откъс от \"Зимни новели\" на Ингвилд Х. Рисхьой"}
{"url": "https://www.dnevnik.bg/bulgaria/2018/02/16/3131069_nad_1_mln_narusheniia_prez_2017_g_sa_ustanovili/", "text": "През 2017 г. служителите на \"Пътна полиция\" са констатирали 1 037 516 нарушения на Закона за движение по пътищата, а през 2016 г. - 888 208 нарушения. Това каза вътрешният министър Валентин Радев на парламентарния контрол днес. През миналата година е нямало констатирани нарушения на катаджии и е имало само едно нарушение на обратното действие, т.е. извършено спрямо полицай, допълни Радев, без да уточни в какво се изразява нарушението.  Той обясни още, че със система за видеонаблюдение и видеозаснемане на пътен контрол са оборудвани 300 патрулки през миналата година, 274 от които са били новозакупени. През 2016 г. пък са били оборудвани 115 автомобила. Парите идвали от фонд \"Вътрешна сигурност 2014-2020 г.\", обясни министърът. Целта на оборудването е, от една страна, намаляване на корупцията сред катаджиите и, от друга - тяхната защита при изпълнение на служебните им задължения, т.е. защитавали и двете страни. По думите на Радев оборудването на патрулките на КАТ е добрата практика - \"навсякъде така се прави, погледнете и американските филми\". Според него тази практика се приемала добре и от гражданите, и от полицаите. Вакантните длъжности по основни щатове на МВР към края на януари са 4766, заяви Радев, което е 10%. Допълни, че в по-голямата си част незапълването на щатовете е заради начина на формиране на бюджета на вътрешното министерство. Министърът даде и пример - ако през 2017 г. в системата на МВР има назначени 45 хил. души при общ щат от 50 хил. души, бюджетът за 2018 г. ще бъде определен за 45 хиляди служители, което препятствало увеличаването на щата. Радев отбеляза, че в главните дирекции на МВР към 25 януари 2017 г. заетостта е 16 747, а към 21 декември 2017 г. - 17 275. В областните дирекции в началото на 2017 г. заетостта е 22 524, а към 21 декември - 22 606, което показвало увеличение и усилията на ведомството в тази насока. Вътрешният министър припомни, че се изпълнява залегналото в предизборната програма назначаване на служителите в сектор \"Сигурност\", като каза, че досега са назначени 1342 души с полицейски функции в МВР, като ежемесечно се следи за това.", "date": "2018.02.16", "title": "Над 1 млн. нарушения през 2017 г. са установили пътните полицаи, те не са хванати в нито едно"}
{"url": "https://www.dnevnik.bg/detski_dnevnik/2018/02/16/3121797_s_decata_v_pochivnite_dni_17_i_18_fevruari/", "text": "Събота  - От 11 ч.   в Софийската опера. За по-големите деца е а спектакълът   от 11 и от 14 ч. -  - \"Какъв цвят е джазът и как звучат цветовете?\" - отговор на този въпрос ще търсят музиканти и художници в матине от  поредицата \"Джаз за деца\" . Участие в импровизациите на сцената ще вземат Венци Благоев (тромпет), Станислав Арабаджиев (пиано), Димитър Сираков (контрабас), Невена Григорова (барабани и вокал) и преподавателят в Националната художествена академия Теодор Лихо. Вход за деца – 5 лв., за възрастни – 7 лв.  - Ателиета за изработване на мартеници  отварят в Националния етнографски музей . От 10 до 16 ч. в майстори ще покажат тънкостите при изработване на мартеници и ще разкажат за символиката в създаването и подаряването им. Ателиетата са отворени за деца и възрастни. -   - Детският отдел на Регионалната библиотека \"Любен Каравелов\" организира от 11 ч. занимание по Sprey Payting, в което Валентин Денков, дванадесетокласник от професионалната гимназия по туризъм, ще разкаже и покаже различни техники за художествена работа със спрей. Този тип рисуване е особено подходяща за приказни космически сюжети и пейзажи, посочват организаторите. -  -  В 11 ч. в Дома на хумора и сатирата започва ателие \"Пейзаж – колаж\". То е част от образователната програма към изложбите \"Кристо и Жан-Клод. Проекти\" и \"Роден в Габрово\" и е подходящо за деца над 7-годишна възраст и семейства. Необходимо е предварително записване. Неделя Карнавални \"Концерти на възглавници\"  ще отбележат в София сезона на големите карнавали. Организаторите от \"Модо България\" канят малките почитатели на класическата музика да облекат най-оригиналните си карнавални костюми. Програмата включва музикалната приказка \"Петя и вълкът\" от Сергей Прокофиев и сюитата \"Карнавал на животните\" от Камий Сен-Санс в изпълнение на дървения духов квинтет Windy. Концертите са от   в залата на Съюза на архитектите на столичната ул. \"Кракра\" №11. Час преди всеки от тях има безплатна музикална работилница, в която децата могат да изработят карнавална маска. Билети могат да се купят онлайн на  www.pillows.bg  или на място, ако са останали свободни места.  - От 11 ч.   в Софийската опера. По същото време за по-големите деца ще се играе спектакълът  . -  - \"Вълшебната къща на Ема\" организира арт работилници за деца в различна възраст. В 11 ч. започва \"Рисувам с мама\" за деца между 3 и 5 г. и техните родители. Темата е \" \", а малките артисти ще рисуват върху платно, ще научат как да направят кексче и ще се запознаят с различни техники на печатане на точки. За по-големите - от 5 до 12г., е работилницата  от 17 ч. Участниците ще научат интересни факти за космоса и планетите, какви цветове да използват и как да ги смесват, ще се запознаят с техниката на пръскане и създаване на звезди. Материалите за заниманията са осигурени. Местата са ограничени необходимо предварително записване на тел:0887764649 или на  nevenadacheva@gmail.com . - Музикално ателие   ще даде на децата отговор на въпроса \"Какво е Южният полюс?\". Децата ще влязат в ролята на учени, които ще трябва да стигнат до него по мистериозен път из музея. След това ще научат повече за важни животни от Южния полюс по време на ролеви игри. Гост лектор ще е Елена Дамянова - музикален педагог и любител на природата. Тя ще имитира звуците на животните от Южния полюс с децата на пиано. Занятията са от 11 до 12.30 ч. за деца между 5 и 7 години и от 13 до 14.30 ч. за деца между 8 и 14 години. Необходимо е записване на  info@bio-game.org . - За втора поредна година почитателите на героя от фантастичните романи на Джоан Роулинг – Хари Потър, ще се съберат за \" Нощ на книгите за Хари Потър \". Събитието е от 11 до 19 ч. в литературен клуб \"Перото\", а темата - \"Фантастични животни\", включваща идеи цялата колекция на хогуортската библиотека. Младите магьосници, вещици и мъгъли ще имат възможност да вземат участие във вечер, изпълнена със състезания, магии, отвари и фантастични животни. За най-добрите ще има награди.", "date": "2018.02.16", "title": "С децата в почивните дни (17 и 18 февруари)"}
{"url": "https://www.dnevnik.bg/bulgaria/2018/02/16/3131107_antikorupcionnata_komisiia_iska_da_otneme_imushtestvo/", "text": "Комисията за противодействие на корупцията и за отнемане на незаконно придобитото имущество (КПКОНПИ) внесе във Великотърновския окръжен съд искане срещу Георги Вълев за 3.6 млн. лв., информира пресцентърът на антикорупционния орган, който  все още не е с попълнен състав .  Предмет на иска са 41 недвижими имота, както и суми от продажба на имущество, придобито от престъпна дейност. Бизнесменът Георги Вълев бе признат за виновен по така нареченото дело \"Килърите\", в това число и че в периода 2000 - 2009 г. във Велико Търново е извършил банкови сделки и е получил значителни неправомерни доходи без нужното разрешение. Комисията е внесла искове за отнемане на имущество, придобито от престъпна дейност, и срещу още двама души от групата за мокри поръчки \"Килъри\". От Петър Стоянов се претендира имущество на стойност 361 881 лв., а от Янко Попов - на стойност 1 180 980 лв. В края на миналата година Върховният касационен съд (ВКС)  постанови най-тежката присъда - доживотен затвор без замяна, за трима от престъпното сдружение. Присъдата на последната съдебна инстанция бе за сочения като ръководител на групата Петър Стоянов-Сумиста, Георги Вълев и Васил Костов-Кеца. Янко Попов-Туцо получи по-леко наказание - 10 години затвор. Четиримата бяха признати за виновни за убийствата на търновския адвокат Петър Лупов и на шуменския бизнесмен Румен Рачев. Групата е от шестима членове, но Райчо Стойнев беше оправдан, а Владимир Филев не е подсъдим, защото е починал. \"Килърите\" беше една от знаковите акции в мандата на Цветан Цветанов като вътрешен министър, които тогава задължително имаха имена. Съдебният процес започна през 2011 година. Престъпната група беше осъдена още за палежи, взривове, побои, лихварство и незаконни оръжия. Един от тримата осъдени доживот членове на групата е търсил спешно 70 хил. евро от затвора за отмъщение на хора, свързани с делото, заяви пък наскоро  зам. главният прокурор Ася Петрова , която беше наблюдаващ процеса обвинител, а сега е ръководител на Върховната административна прокуратура.  Името на \"Килърите\", както и лично на Георги Вълев бе спрягано покрай версиите за убийството на великотърновския бизнесмен Петър Христов в София в началото на годината. Дори Вълев коментира темата пред Би Ти Ви, като заяви, че \" к освеният убиец на Петър Христов е този, който го овласти\" . След убийството зам.-председателят на ГЕРБ и близък до убития - Цветан Цветанов, лансира версията, че може би става дума за отмъщение на \"Наглите\". Бизнесменът обаче е имал роля и за вкарването в затвора и на членовете на \"Килърите\". Повече за версиите за убийството на Христов, за което разследващите не разкриват никакви подробности, четете  тук .", "date": "2018.02.16", "title": "Антикорупционната комисия иска да отнеме имущество за над 5 млн. лв от \"Килърите\""}
{"url": "https://www.dnevnik.bg/sviat/2018/02/16/3130745_ruskiiat_voinik_na_budeshteto_stranno_prilicha_na/", "text": "Руският вицепремиер Дмитрий Рогозин, който отговаря за отбранителната индустрия, представи  на страницата си във \"Фейсбук\"  оборудването на руския \"войник на бъдещето\", но то подозрително прилича на герой от компютърна игра отпреди 6 години. Според Рогозин представената графика съдържа разработки на държавната корпорация \"Ростех\". Войникът е въоръжен с автомат АК-12 с гранатомет и нощен мерник, облечен е в покриващ 80% от тялото брониран комплект \"Пермячка\" и каска с вграден компютър и система за комуникация GPS/ГЛОНАСС. Общото тегло на оборудването е 26 кг., а стойността му - 45 000 долара, т.е. два пъти по-евтино от аналозите в НАТО, изтъкват от \"Ростех\". Но позата на войника, очертанията на защитните елементи и други от представените компоненти са същите като на компютърен герой от Tom Clancy’s Ghost Recon: Future Soldier. Играта е от 2012 г. и сюжетът е за американски отряд командоси, изпълняващ през 2024 г. операции в различни точки на света, включително в Русия.", "date": "2018.02.16", "title": "Руският \"войник на бъдещето\" странно прилича на компютърна игра от 2012 г."}
{"url": "https://www.dnevnik.bg/sport/2018/02/16/3131133_penev_napusna_kongresa_na_bfs_i_go_obiavi_za_fars/", "text": "Кандидатът за президент на Българския футболен съюз (БФС) Любослав Пенев напусна  изборния конгрес . Той определи  случващото се за фарс . Впоследствие бившият футболист и треньор на националния отбор уточни, че само напуска залата, но не оттегля кандидатурата си. Сутринта Пенев и другият конкурент на настоящия президент Борислав Михайлов - Ивайло Дражев,  не бяха допуснати до началото на конгреса . Конгресът започна в 10.30 часа, а Пенев и Дражев бяха поканени да влязат два часа по-късно, за да направят своите изказвания пред делегатите. \"Дойдох да говоря за футбол, но си промених мнението, след като не ме допуснаха сутринта. Не мисля, че по този начин се правят избори. За мен това е, меко казано, фарс. Любо Пенев и екипът му не участват в уредени мачове. Напускам залата\", каза Пенев пред делегатите. След това той потвърди думите си пред медиите и отново нарече случващото се фарс. Пенев беше попитан от изпълнителния директор на БФС Борислав Попов дали това означава, че оттегля кандидатурата си. Кандидатът за президент обясни пред журналистите, че единствено напуска залата, но не се отказва от изборите. Неговата дясна ръка в екипа му Николай Илиев допълни: \"Бъдете сигурни, че тези избори ще ги спечелим.\" Бившият национал и председател на управителния съвет на \"Левски\" също каза, че конгресът е фарс. Основното недоволство на Пенев и екипът му е свързано с тройната бюлетина за гласуване. Според тях по този начин гласуващите се отчитат пред ръководителите на зоналните съвети на БФС. В същото време пред хотел \"Маринела\", където се провежда конгресът, събралите се поддръжници на Пенев започнаха да скандират \"Мафия\", \"Любо президент\" и \"Вън Перуката от БФС\". \"Tова, на което присъстваме днес, е изключително зле организиран фарс. Всички знаем за какво става дума. Аз съм един от вас. Не съм прехвалена звезда във футбола\", каза Дражев пред делегатите. Той допълни, че няма нищо против Михайлов. \"Даже до днес мислех, ако спечеля, да го вкарам в екипа си. Но видях, че го е страх, а аз страхливци в екипа си не искам. Ако спечеля, на 30-ия ден 90% от обещанията ми ще са изпълнен\", допълни бившият президент на \"Черноморец\". Дражев призова Кралев да направи проверка как се изразходват средствата от 1.25 милион лева, които държавата отпуска за развитие на детско-юношеския футбол.", "date": "2018.02.16", "title": "Пенев напусна конгреса на БФС и го обяви за фарс"}
{"url": "https://www.dnevnik.bg/razvlechenie/2018/02/16/3131128_filmut_chernata_pantera_trugva_po_kinata/", "text": "Филмът \"Черната пантера\" тръгва по кината у нас днес успоредно със световната си премиера. Филмът по комикса на \"Марвел\" постави рекорд в жанра си по високи критически отзиви и се превърна в културен феномен. От САЩ до Африка в почти всички държблаготворителна кампания на име ави благотворителни кампании събират средства, за да заведат деца от семейства в неравностойно положение на кино. Причината е, че \"Черната пантера\" е първият филм с чернокож супергерой и почти изцяло чернокож екип - от главните роли, през саундтрака до африканската култура, която вади на преден план, голямо количество зрители искат да се видят в главните роли. Екшънът и технологиите, фантазията и специалните ефекти също не са за подценяване. Очакванията за \"Пантерата\" са за 160-милионен дебют в САЩ и челно място в класациите за най-добър супергеройски филм. Дали той ще успее да очарова и българската публика ще се разбере този уикенд. А \"Дневник\" дава шанс на читателите си да спечелят билети за прожекция и още оригинални награди с новата си  киноигра , посветена на филма. Вижте какво ви питаме  тук .", "date": "2018.02.16", "title": "Филмът \"Черната пантера\" тръгва по кината"}
{"url": "https://www.dnevnik.bg/sviat/2018/02/16/3131142_vizite_niama_da_padnat_bez_reformi_v_turciia_kaza/", "text": "Визите за турски граждани няма да паднат, докато Анкара не смекчи антитерористичните си закони – това каза белгийският външен министър Дидие Рейндерс по време на неформалната среща на министрите от ЕС в София, цитиран от агенция \"Ройтерс\". Европейският съюз критикува  чистката , предприета от  президента Реджеп Ердоган  след опита за  преврат  през 2016 г. След потушаването на бунта над  50 000 души бяха арестувани , а 150 000 други  загубиха  работните си места. Разчистването на заподозрени противници на държавния глава засега предимно сферите на образованието, полицията, армията и съдебната система, затворени или притиснати от властта бяха и няколкото опозиционни медии в Турция. По-рано този месец Анкара обяви, че е постигнала критериите за  безвизово пътуване  на нейни граждани в шенгенското пространство. Обещанието за падане на визите бе част и от  мигрантската сделка на ЕС и Турция , но за да се постигне то, страната трябва да изпълни определени критерии. А затягането на антитерористичните закони противоречи именно на тази изисквания. \"Ако е възможно законите ѝ да се уеднаквят с ценностите на Европейския съюз, ще бъде възможно да се постигне прогрес\", каза Рейндерс. Миналата година  ЕС замрази преговорите  за присъединяване на Турция, които продължават вече повече от десетилетие. Причината бе антидемократичното управление на президента Ердоган. Но идния месец се очаква Брюксел да предложи повече пари на Анкара заради ангажимента ѝ да задържа сирийските бежанци на своя територия. Именно това споразумение прекрати движението на  мигранти по Балканския маршрут  и до голяма степен намали броя на новопристигналите на европейска територия.", "date": "2018.02.16", "title": "Визите няма да паднат без реформи в Турция, каза белгийският външен министър"}
{"url": "https://www.dnevnik.bg/video/2018/02/16/3131138_video_koi_shte_otvori_vratata_na_robokucheto/", "text": "Spot Mini е четирикрак робот, който дори може да изглежда малко очарователно като домашен любимец. До момента, в който видите как извиква на помощ \"другарче\", което му отваря вратата и двамата продължават напред. Останалото вече са го вкарали във фантазиите ни куп холивудски филми за технологични антиутопии и терминатори. Не е нужно много въображение да си представи човек, че някъде в сградата има цяла \"робоглутница\". Всъщност става дума за демонстрация на разработка на компанията Boston Dynamics. Формално тя все още е собственост на Alphabet (компанията - майка на \"Гугъл\"), но е в процедура да бъде придобита от японската Softbank. От видеото не е съвсем ясно за какво може да се използват тежащите над 30 кг роботи Spot Mini, но обикновено компанията обяснява, че предназначението им е разнообразно, включително да изпълняват спасителни мисии при бедствия и индустриални аварии.", "date": "2018.02.16", "title":"Видео: Кой ще отвори вратата на робокучето"}
{"url": "https://www.dnevnik.bg/biznes/2018/02/16/3131185_rabotodateli_iskat_vkljuchvane_na_bulgariia_v_bial/", "text": "Асоциацията на работодателите в България е изпратила писмо до премиера Бойко Борисов с настояване да се предприемат дипломатически стъпки България да стане разпределител в енергийния проект \"Бял поток\". Това съобщава Българската стопанска камара, която е ротационен председател на асоциацията, в която още влизат Асоциацията на индустриалния капитал в България (АИКБ) и Конфедерацията на работодателите и индустриалците в България (КРИБ). В писмото, адресирано още до вицепремиера Томислав Дончев и енергийния министър Теменужка Петкова, се посочва, че според източници на организацията в правителствените среди в Туркменистан там се подготвя ускорено придвижване на проекта \"Бял поток\", заобикалящ България, за доставката на 16 млрд. куб. метра газ от Туркменистан за Европа. По тяхна информация за важността на проекта е заявил официално Марош Шевчович – вицепрезидент на Европейската комисия, а самият проект е включен в списъка на проектите в ЕС \"от общ интерес\", което го определя като приоритетен за финансиране от европейските фондове и европейските банки, дори вече са отпуснати средства за работа по проекта на газопровода Туркменистан – Азербайджан – Грузия – Черно море – Румъния – Западна Европа. \"Бял поток\" е с дължина от 1 138 километра и се предвижда да доставя 16 млрд. куб. метра газ през 2022 г., твърди асоциацията. Подготвя се от грузинската нефтогазова корпорация GOGC, която е основният собственик на проекта и се управлява от Министерството на енергетиката на Грузия. GOGC е разработила пътната карта на газопровода. През 2019 г. планира да завърши всички изследователски работи, които се оценяват на 35 млн. долара, голяма част от които ще изплати ЕС. \"Недоумение буди у нас насочването на газопровода към Румъния и оттам за Западна Европа, заобикаляйки по-краткия път през България, игнорирайки определянето на енергийната свързаност на България със Западните Балкани. Тези решения за пътя на газопровода се приемат по време на нашето европредседателство и ни обричат да станем придатък към Западните Балкани\", пишат в писмото си работодателите. Изразява се надежда българските представители в ЕС да положат необходимите усилия този проект да определи България да стане разпределител със стратегическото си положение на този енергиен поток. \"Надяваме се, че Вашите контакти с лидерите в ЕС по време на Българското председателство на Съвета на ЕС ще помогнат да бъде издигната ролята на България в областта на енергийната свързаност на Западните Балкани и ще дадат възможност успешно да решаваме въпросите по диверсификацията на доставката на енергийни източници, а също и връщането на позициите ни като енергиен център, които изпуснахме, докато бе спрян проектът \"Южен поток\", пишат работодателите.", "date": "2018.02.16", "title": "Работодатели искат включване на България в \"Бял поток\""}
{"url": "https://www.dnevnik.bg/evropa/2018/02/16/3130898_zaharieva_ochakva_prez_juni_es_da_reshi_da_zapochne/", "text": "Надявам се и има голям шанс на срещата на лидерите през юни да се вземе решение за започване на преговори за присъединяване на Македония и Албания към Европейския съюз\". Това заяви българският външен министър Екатерина Захариева на пресконференция след края на  двудневния неформален съвет на министрите на външните работи  на ЕС в София. \"Календарът предполага през април да излезе доклад за всички страни от Западните Балкани и се надявам през юни да се реши за започване на преговорите със Скопие и Тирана\", каза Захариева. По думите й предвид разговорите между външните министри на срещата има голям шанс това да се случи, но тези две държави трябва да работят много интензивно дотогава. От думите й стана ясно, че външните министри на Македония и Гърция Никола Димитров и Никос Коциас  са продължили в София неформалните разговори  за името на Македония. От изказванията им съм обнадеждена, че в обозримо бъдеще е възможно този въпрос да намери решение, отбеляза Захариева. За диалога между Сърбия и Косово министърът каза, че от правителствата на тези две държави зависи как ще напредват, и подчерта, че ЕС не иска да внася двустранни проблеми. Върховният представител на ЕС за външната политика и политиката за сигурност Федерика Могерини коментира за спора за името на Македония, че двустранните отношения са много важни и общественото мнение също е от голямо значение. Изисква се много кураж, но и ясна представа кое е добро за гражданите, допълни тя. По думите й има воля за решаване на проблемите между Сърбия и Косово от страна на двамата президенти, които обсъждат постигането на законообвързващо споразумение за нормализиране на отношенията по всеобхватен начин. Могерини подчерта, че \"има единен подход от страна на министрите за доброто приемане, оценка на стратегията и всички елементи, които се съдържат в нея. Разбира се по време на българското председателство имаме възможност да работим и напреднем по целия регион\". Тя изтъкна, че стратегията се отнася до целия регион и не създава различни категории и различни очаквания сред регионалните партньори. \"2025 година е реалистична, възможна перспектива. Това не е цел. Не само за двете държави, които в момента са в процес на преговори, но по отношение на други страни, които могат да започнат да преговарят. И това лично е моето желание - от сега до юни това да се случи и това е една позиция, която има Комисията\", допълни Могерини. Екатерина Захариева отбеляза, че ЕС иска да има максимално близко сътрудничество със страните от региона във всички сфери и особено в сигурността и отбраната както във връзка с борбата с тероризма, така и по отношение на енергетиката, икономиката и социалното развитие. Тя изтъкна, че макар според някои посочването в  стратегията на Европейската комисия  на 2025 г. като перспектива за еврочленство да действа демотивиращо, а според други присъединяването на някои държави да трябва  да стане дори още по-скоро , е важно да се каже, че това е един хоризонт. Който е готов - да се присъедини, но даването на тази дата не значи, че трябва да се прави компромис с критериите за еврочленство, подчерта Захариева. Страните от Западните Балкани не са заден двор на Европа, а са сърцето на Европа, не е от интерес нито за ЕС, нито за Западните Балкани да има сиви или черни дупки или държави, които са изолирани от процеса на европейската интеграция, допълни тя. Кризата в Сирия Друга тема по време на срещата е бил конфликтът в Сирия, където според Могерини ситуацията е все по-трудна и драматична. ЕС продължава да обръща голямо внимание на конфликта и се подготвя за  конференцията през април  за Сирия в Брюксел. На нея ще се обсъждат хуманитарната подкрепа за Сирия и съседните държави, както и подкрепата на ООН за политическия процес в Женева. ЕС е готов да мобилизира ресурси за бързото възстановяване и за реализирането на демократичен преход, допълни тя. По думите й сирийската опозиция е по-обединена и подготвена да се ангажира с процеса. Народът на Сирия не иска вече война, а иска да се върне към ежедневието, подчерта Могерини. Екатерина Захариева посочи, че един от приоритетите на българското председателство на Съвета на ЕС са т.нар. забравени конфликти. Те продължават толкова дълго, че фокусът в публичното пространство и в медиите не е толкова голям, а се сещаме за тях едва когато има ескалация на напрежението. Тя също отбеляза, че има влошаване на ситуацията в Сирия и че конфликтът е регионален, но има широко глобално въздействие. Операцията в Африн Могерини коментира и турската военна интервенция  в сирийския анклав Африн.  Тя припомни, че през последните седмици ЕС и държавите членки са изразили тревога за човешките жертви и хуманитарните последици от операцията. \"Признаваме легитимните опасения за сигурността на Турция, но целта на всички операции трябва да е \"Даеш\" и призоваваме Турция да покаже сдържаност в операциите\", допълни тя.", "date": "2018.02.16", "title": "Захариева очаква през юни ЕС да реши да започне преговори за членство с Македония и Албания"}
{"url": "https://www.dnevnik.bg/detski_dnevnik/2018/02/16/3131197_koi_shte_otide_bezplatno_na_karnavalniia_koncert_na/", "text": "Музикалният карнавал на детската поредица за любителите на класическата музика  \"Концерти на възглавници\"  наближава, а трима читатели на \"Детски Дневник\" ще заведат безплатно семействата си на него. Късметлиите са с потребителски имена  Те бяха определени чрез жребий сред правилно отговорилите на въпроса \"Кой музикален инструмент представя птичката в произведенията \"Карнавал на животните\" и \"Петя и вълкът\"?\". Верният отговор на загадката е флейта. Победителите в играта получават ваучер за безплатен семеен билет - до двама възрастни и техните деца. Те ще могат да посетят  един от трите концерта на 18 февруари 2018 г.  в залата на Съюза на архитектите на столичната ул. \"Кракра\" №11. Програмата този път включва музикалната приказка \"Петя и вълкът\" от Сергей Прокофиев и сюитата \"Карнавал на животните\" от Камий Сен-Санс в изпълнение на дървения духов квинтет Windy - Петьо Колев (флейта), Асен Цветанов (обой), Михаил Михайлов (валдхорна), Явор Добрев (кларинет) и Таня Стайкова (фагот).", "date": "2018.02.16", "title": "Кой ще отиде безплатно на карнавалния \"Концерт на възглавници\""}
{"url": "https://www.dnevnik.bg/analizi/2018/02/16/3131141_prezidentut_mejdu_a_i_ia_ili_vuprosi_kum_vuprosite_na/", "text": "Вчера след провокацията на Борисов от интервюто му пред Хекимян Радев контраатакува с въпроси и намеци. Борисов веднага отвърна, като отрече и замаза всичко с голословия. Сега топката е обратно у Радев. От това какво ще направи той сега зависи много. Причините за тази размяна на удари може да са множество. Борисов е в уязвима позиция заради \" Магнитски \", напрежението в банковия сектор, очертаващия се провал с Шенген, или еврочакалнята, авантюрата със срещата Ердоган - ЕС, както и катастрофата с модернизацията на армията. Радев е в положение да използва тези уязвимости и едновременно с това препречва пътя на Борисов за спасение в президентството, ако някоя от тях ескалира до криза. Със сигурност напрежението има общо и с пазарлъците за инсталиране на наследник на Цацаров. Очевидна е връзката и със следващия опит за прекрояване на оръжейния сектор, който ще върви по линия както на новите възможности по закона на Пеевски за КТБ, така и по предстоящото предоговаряне на лицензите от икономическия министър Караниколов – разбирай, Пеевски. Извън тези конкретни залози в тази конфронтация бяха казани или намекнати неща, които не бива да останат без последици. Радев трябва да бъде подложен на натиск да превърне риторичните подхвърляния в конкретни институционални действия. Като е казал \"А\", да каже и останалите букви до \"Я\". Конкретно: Вчера президентът попита за общ бизнес на Борисов с Пеевски (което Борисов отрече). И за техни срещи (което Борисов практически потвърди). Сега Радев ще каже ли какво знае, или ще остави голото отрицание на Борисов да е последната дума по темата? Радев намекна за сервиране на шербет на срещата ЕС – Ердоган във Варна. Сега ще каже ли, че и ще отговори ли на нашия призив към него да свика КСНС по темата \"Булгартабак\" и контрабандата? Ще поиска ли да разбере къде потъна  турският доклад , ще изиска ли пълна информация от турските служби и Интерпол? Президентът говори за размяна на подаръци между ГЕРБ и ДПС и подкрепата на закона на Пеевски. Сега ще наложи ли вето на закона за вторичното разграбване на КТБ, както го призовахме? за това какво е събрано и как са използвани отменителните искове – има ли избирателност и индикации за оказване на натиск в полза на трети лица? Въпроси, които ние зададохме още преди година. Президентът попита за Пеевски, а ще пита ли и за Цеко Минев? В своето изявление по повод първата годишнина от встъпването си в длъжност Радев се похвали, че е отворил стенограмата от консултациите в президентството за КТБ. Сега ще се намеси ли в ситуацията около ПИБ? Ще настоява ли БНБ да отговори какъв е размерът на кредитите към свързани лица в ПИБ и защо това не е било \"забелязано\", при положение че още преди една година в своя доклад по семестъра ЕК отбеляза, че има такъв проблем, и изрази съмнения в стрес тестовете. Ще попита ли гуверньора на БНБ Димитър Радев и шефа на банковия надзор Димитър Костов дали им е оказван натиск около продажбата на Общинска банка? Ще настоява ли България да се върне към плановете за присъединяване към Европейския банков съюз? През цялата година Радев флиртуваше с темата за корупцията. Напоследък почна да споменава и съдебната реформа. Ще посмее ли публично да заеме позицията, че няма и не може да има реална борба с корупцията в България без радикално реформирана прокуратура? Ще посмее ли да обвърже указа си за бъдещия нов главен прокурор с предварително и публично поставени изисквания за това каква да бъде реформата на прокуратурата, която този човек да се ангажира да провежда? В изявленията си, които толкова са подразнили Борисов, Радев говори за кризата на българската демокрация и парламентаризъм. При срещите си с българите в чужбина отпреди няколко месеца той флиртуваше с темата за електронното гласуване. Сега ще го защити ли от очевидното намерение на управляващи и опозиция да провалят въвеждането му, както правим това ние? Радев беше избран като носител на алтернатива от една Сега, когато това статукво се клати, ще играе ли президентът в отбора на тази коалиция, или ще избере лоялността към лобитата, които са се строили в сенките зад него? Ако теглим чертата, се вижда, че разстоянието между А и Я е пътят от празните фрази до конкретните факти; от участието в маневри със зависимости и сделки - до институционалното действие и съживяването на законността; от това да си фигурант в една феодализирана държава - до това да помогнеш за възстановяването на българската демокрация. Това е изборът пред Радев днес. Само конкретните действия и факти имат някаква стойност.", "date": "2018.02.16", "title": "Президентът между \"А\" и \"Я\", или въпроси към въпросите на Радев"}
{"url": "https://www.dnevnik.bg/sviat/2018/02/16/3131123_roiters_okolo_300_rusnaci_sa_ubiti_ili_raneni_pri/", "text": "Около 300 мъже, които работят за руската частна военна компания \"Вагнер\", са били ранени или убити при въздушните удари на САЩ в Източна Сирия миналата седмица. Това обяви агенция \"Ройтерс\", като цитира трима източници, запознати със случая, включително лекар, който разполага с информация за пострадалите, и събеседник, свързан с \"Вагнер\". Според руски военен лекар броят на загиналите е около 100 души. Източник, който познава някои от бойците, оценява жертвите на най-малко 80 души. Информацията за  загинали руски цивилни при удари на САЩ  срещу сили, подкрепящи режима на президента Башар Асад в Източна Сирия, стана водеща тема в руските, а и в някои международни издания в последната седмица. В началото Кремъл настояваше, че няма информация за руски цивилни, които да се сражават в Сирия, или че те не са свързани с Министерството на отбраната. Впоследствие говорителят на външното министерство Мария Захарова съобщи, че според предположенията на руските власти загиналите руски граждани при ударите са петима. Моментът, в който руските граждани, споменавани от \"Ройтерс\", са били убити или пострадали, съвпада със сблъсъка от 7 февруари, с който се свързват  жертвите от \"Вагнер\" . Тогава проправителствените сили нападнали кюрдско-арабската коалиция SDF, водена от САЩ, предизвиквайки  американските въздушни удари  според руски и американски медии. Ранените руски цивилни според петима източници на \"Ройтерс\", запознати със случая, са били евакуирани от Сирия в последните няколко дни и изпратени в четири руски военни болници. Вчера \"Блумбърг\" цитира собствени неназовани източници, според които  пострадалите са били настанени  в лечебни заведения в Санкт Петербург и Москва, но не се съобщаваше броят им. Само в една от болниците има над 50 такива пациенти, доведени от Москва в периода между миналия петък и понеделник, съобщава \"Ройтерс\", цитирайки лекар, който работи там. От тях малко под една трета са сериозно пострадали. По-късно днес радио  \"Ехото на Москва\"  оповести името на Олег Терешченко, още един от загиналите цивилни руснаци при сблъсъка. Изследователската група Conflict Intelligence Team, която следи случая, публикува в социалните мрежи снимка на Терешченко с уточнението, че кадри с бойци на \"Вагнер\" от места на операции рядко стават публично достояние. Колко точно са загинали Военният лекар, с когото говори агенцията, твърди, че колегата му, помогнал за една от медицинските евакуации в Сирия, му е съобщил за   в сблъсъка, като повечето от жертвите работят за частната военна компания. Източник, близък до \"Вагнер\", казва, че нападналите и впоследствие бомбардирани от САЩ сили са били съставени основно от руски наемници и е имало малко сирийци и иранци с поддържаща роля. Евгени Шабаев, местен лидер на казашка организация край Москва, свързан с руски частни военни организации, разказва, че е посетил познати, ранени в Сирия, в централната болница на Министерството на отбраната в Химки, в покрайнините на Москва. По думите му две подразделения с руски наемници са се сражавали в битката край Дейр аз Зур с  . От тях около 200 са оцелели или не са били ранени по думите на някои от пострадалите. Шабаев отбелязва още, че според някои от ранените, които е посетил в болницата, високият брой на жертвите се дължи на факта, че проправителствените сили не са имали подкрепа по въздуха. \"Ройтерс\" е опитала да се свърже с ЧВК \"Вагнер\" за коментар. Според източник, близък до компанията, обаче  , но числото \"300 убити или ранени\" е \"в общи линии вярно\". Той уточнява, че много от ранените имат шрапнели в телата си, които не се виждат с рентген, и лечението е трудно. Според депутата от Думата Виктор Алкснис, цитиран от  телевизия \"Дождь\" , загиналите от ЧВК \"Вагнер\"  от няколко щурмови отряда и артилерийски батальон. Това са най-високите числа, представяни до момента от руски политици. \"Ще реагира ли коалицията\" За агенцията източници, запознати с работата на Русия в Сирия, казват, че Москва използва значителен брой наемници в страната, защото това ѝ дава възможност за по-сериозно присъствие на терен без прекомерна отговорност за смъртните случи и без риск за редовните военнослужещи. Мисиите се възлагат на наемниците от руската армия. Повечето са руски граждани, макар да има украински и сръбски такива, продължават източниците. В няколко руски и американски медии тази седмица (днес и в  \"Новая газета\" ) се появи и версията, че операцията, предшествала сблъсъка на 7 февруари - опит да се завземат газово находище и рафинерия в провинция Дейр аз Зур - не е била съгласувана с руската армия и последната е решила да не се намеси в защита на подкрепящите Асад сили. Източникът, близък до \"Вагнер\", казва, че подкрепящите Асад сили са се движили към селището Хушам (изписвано и като Хишам) в провинцията в район, обозначен като неутрален съгласно споразумение между водената от САЩ коалиция и руската армия. Недалеч е и разделителната линия между силите на страната на Асад и коалицията. Целта на нападението, достигнало на по-малко от 5 км от позициите на SDF, е била да се провери дали коалицията ще реагира. Същият събеседник разказва, че водените от САЩ сили са предупредили руската армия за удара, но не е известно дали информацията е стигнала до наемниците. Според него обаче предупреждението е било \"едва 20 минути преди (бомбардировката),\" а за такова време адекватната реакция на проправителствените сили не е била възможна. Наемниците не отвърнали на огъня, защото вярвали, че ще последват още въздушни удари от коалицията, продължава той.", "date": "2018.02.16", "title": "\"Ройтерс\": Около 300 руснаци са убити или ранени при въздушния удар на САЩ в Източна Сирия"}
{"url": "https://www.dnevnik.bg/bulgaria/2018/02/16/3131229_gen_kircho_kirov_e_postaven_pod_domashen_arest/", "text": "Военноапелативният съд е уважил искането на прокуратурата за нова, по-тежка мярка за неотклонение за бившия директор на Националната разузнавателна служба ген. Кирчо Киров. За това съобщи пресцентърът на държавното обвинение. В края на миналия месец Софийският военен съд наложи на Кирчо Киров наказание 15 години затвор  и конфискация на половината от притежаваното от него имущество. Призна го за виновен за това, че от 2007 г. до 2011 г. като директор на разузнавателната служба в съучастие със свой подчинен е присвоил от бюджета на службата пари в различна валута - евро и щатски долари, които според прокуратурата представляват \"особено голям размер\" и се равнявали на повече от 5.1 млн. лв. Решението на съда не е окончателно.  Обвинителният акт  беше внесен в началото на миналата година малко след като  Върховният касационен съд (ВКС) върна  за ново разглеждане първото дело срещу Киров, по което на две инстанции той също чу осъдителна присъда. То е по сходно обвинение, но съдът го върна за ново разглеждане заради процесуални нарушения. Военноапелативните съдии обаче са преценили, че съществува опасност подсъдимият да се укрие, и са изменили мярката му за неотклонение от \"парична гаранция\" на \"домашен арест\". Неотдавна в  интервю по Би Ти Ви  Кирчо Киров заяви, че е бил осъден \"в едно поръчково дело, в което илно е проличал невероятен синхрон между военната прокуратура и военния съд\". По думите му, независимо от твърденията на прокурора, той е осъден без доказателства, върху показанията на един-единствен човек. Киров нарече делото политическо, защото се развило и приключило точно сега, когато България е председател на Европейския съвет, за да се покаже, че в България е осъдена знакова фигура. В същото интервю ген. Кирчо Киров заяви, че \"ще дойде времето, когато ще назове истинските поръчители\" и че е депозирал на сигурно място информация, която не може да изнесе сега..", "date": "2018.02.16", "title": "Ген. Кирчо Киров е поставен под домашен арест"}
{"url": "https://www.dnevnik.bg/politika/2018/02/16/3131275_borisov_e_spokoen_che_turciia_zashtitava_nadejdno/", "text": "Аз съм спокоен, че южният фланг на НАТО е защитен надеждно от Турция и че все повече европейски страни влизат в нашия тон за нормализиране на отношенията, за да можем да харчим повече пари за инфраструктура, за образование, за култура, за дружба. А не да правим отново огради и отбранителни валове, което струва милиарди.\" Това каза премиерът Бойко Борисов в изявление след среща с премиера на Турция Бинали Йълдъръм. Борисов и Йълдъръм разговаряха в рамките на Мюнхенската конференция по сигурността. \"Мир и спокойствие е по-добро от война\", каза Борисов. \"Мир, добри съседи и просперитет\", добави Йълдъръм. Основната тема на разговора между двамата бяха инфраструктурните проекти в региона, съобщи правителствената информационна служба. Борисов подчерта важната роля на трансевропейските коридори 4, 8 и 10, които осигуряват свързаност в Европа, и добави, че изграждането на жп линиите, магистралите и дигиталната инфраструктура трябва да се осъществява паралелно. Турският премиер Йълдъръм заяви, че подобряването на инфраструктурата ще става само по европейските стандарти. \"Изключително съм впечатлен от постигнатото от България в тази насока\", каза той и посочи, че в момента се строи продължението от Капъкуле до Истанбул. \"Когато приключим, от Лондон ще може да се стига до Китай. Ще имаме много модерна инфраструктура, която ще преминава през България и Турция\", каза още Йълдъръм. Двамата са обсъдили миграционната криза, като подчертаха добрите резултати от съвместната работа между София и Анкара. Коментирана е и подготовката за срещата ЕС-Турция, която ще се проведе във Варна в края на март. Турският премиер информира Борисов за срещата си с германския канцлер Ангела Меркел, определяйки я като ползотворна и стъпка за подобряване на отношенията между ЕС и Турция.", "date": "2018.02.16", "title": "Борисов е спокоен, че Турция защитава надеждно южния фланг на НАТО"}
{"url": "https://www.dnevnik.bg/sport/2018/02/16/3131243_zografski_preodolia_kvalifikaciite_na_goliamata_shanca/", "text": "Ски скачачът Владимир Зографски продължи успешното си представяне в зимните олимпийски игри в Пьонгчанг. Световният шампион за младежи от 2011 г. се класира без проблем за състезанието на голямата шанца. Той преодоля квалификациите с 31-и резултат. Зографски направи скок от 123 метра и получи нелоши оценки за стил - три по 17.5. 24-годишният българин завърши с общ сбор от 94.3 точки. За първия кръг на надпреварата, който започва в събота в 14.30 ч., се класираха 50 скачачи, включително първите десет в генералното класиране за Световната купа. Най-добър резултат в квалификациите постигна бронзовият медалист на малката шанца в Пьонгчанг Роберт Йохансон. Норвежкият скачач преодоля 135 метра и събра 131.9 точки. Неговият сънародник и сребърен медалист на малката шанца Йохан Андре Форфанг зае второ място със 128.7 точки след скок от 137 метра. Японецът Рьою Кобаяши допълни челната тройка със 127.6 точки. Той записа най-дългия скок в квалификацията - 143.5 метра, но компенсацията заради насрещния вятър го остави трети. Олимпийският шампион на малката шанца Андреас Велингер от Германия е четвърти със 127.1 точки. Квалификациите се проведоха при много силен насрещен вятър. За щастие на състезателите и организаторите той беше сравнително постоянен и това не доведе до забавяния. Следващият етап на състезанието ще отсее 30-те скачачи, които ще участват във финалния кръг. Той също ще е в събота (17 февруари), като ще започне в 15.35 ч. българско време. Преди четири години в Сочи, когато дебютира на олимпийски игри, Зографски преодоля квалификациите с 39-и резултат, а след това завърши на 47-о място в крайното класиране. Сега надеждите му са за далеч по-добро класиране, тъй като демонстрира отлична форма в Пьонгчанг.  В събота Зогафски пренаписа историята на българския ски скок , след като завърши 14-и на малката шанца. Досега най-доброто олимпийско постижение в този спорт беше 19-ото място на Владимир Брейчев от игрите в Сараево през 1984 г.", "date": "2018.02.16", "title": "Зографски преодоля квалификациите на голямата шанца"}
{"url": "https://www.dnevnik.bg/sport/2018/02/16/3131295_nasko_sirakov_obiavi_che_napuska_izpulkoma_na_bfs/", "text": "Наско Сираков повече няма да бъде член на изпълнителния комитет на Българския футболен съюз (БФС). Бившият играч и изпълнителен директор на \"Левски\" обяви, че е бил поканен отново да бъде част от изпълкома, но е отказал. По думите му решението е взето отдавна. Сираков обясни, че нито едно от неговите предложения за развитие на българския футбол не било одобрено. Затова според него няма смисъл повече да бъде член на изпълкома на БФС. \"Повече няма с какво да бъда полезен. Така смятам. В последните четири години съм направил над сто предложения по време на заседанията и нито едно не беше прието. Тогава защо да остана? Решението съм си го взел отдавна\", каза Сираков, цитиран oт \"Гонг\". Той изрази надежда, че вместо него ще влязат \"по-млади хора, които имат повече тежест от мен\". \"Нека например \"Левски\" има човек в изпълкома\", призова Сираков и допълни, че не е изморен от футбола, но \"просто така реших\".", "date": "2018.02.16", "title": "Наско Сираков обяви, че напуска изпълкома на БФС"}
{"url": "https://www.dnevnik.bg/razvlechenie/2018/02/16/3131300_vmesto_shestata_chast_ot_pesen_za_ogun_i_led_prez_2018/", "text": "Надеждата на феновете, че през 2018 г. ще бъде публикувана шестата книга от хитовата фентъзи поредица \"Песен за огън и лед\" на Джордж Р. Р. Мартин, изглежда, е напразна. Но те няма да останат с празни ръце, защото през тази година ще излезе поне първата част от друга двутомна книга на автора, посветена на рода Таргариен, съобщава \"Венити феър\". За това е потвърдил самият писател в разговор с фенове в блога си. Вместо дългоочакваната \"Ветровете на зимата\" първа от печат ще излезе \"Огън и кръв\" (Fire and Blood), която разказва историята на един от най-интересните и драматични кралски родове на измислената земя Вестерос - владетелите на драконите Таргариен. Това ще е може би в края на 2018 г., като първо ще излезе първият том от нея, след това през 2019 г. ще са и \"Ветровете на зимата\" и вторият том за Таргариен. Авторът видимо не бърза да изпълни обещанието си към феновете на основната си поредица. Шестата книга от нея, на която е базиран хитовият сериал на HBO \"Игра на тронове\", се чака от 2011 г. насам, когато излезе петата книга. На опасенията на феновете, че с това си темпо Мартин може би няма достатъчно останал живот, за да довърши поредицата си, авторът отговори преди време в интервю кратичко: \"Майната ви\".", "date": "2018.02.16", "title": "Вместо шестата част от \"Песен за огън и лед\" през 2018 г. ще излезе историята на Таргариен"}
{"url": "https://www.dnevnik.bg/evropa/2018/02/16/3131302_ungarskiiat_antiimigracionen_zakon_e_posegatelstvo/", "text": "Предложеният от Унгария антиимиграционен закон е посегателство срещу човешките права, заяви ООН, призовавайки правителството в Будапеща да зачита правото на свободно сдружаване, предаде \"Ройтерс\". Националистическото правителство в Будапеща  внесе в парламента закон , позволяващ на вътрешното министерство да забранява неправителствени организации, които подкрепят миграцията или представляват опасност за националната сигурност. Законът е част от антиимигрантска инициатива на премиера Виктор Орбан,  който е противник на кампанията  на родения в Унгария финансист и филантроп Джордж Сорос в подкрепа на либералните ценности в Източна Европа, отбелязва \"Ройтерс\". Според Рупърт Колвил, говорител на Върховния комисариат на ООН за правата на човека, проектозаконът, изглежда, показва засилване на контрола върху групите, които работят в области, смятани от правителството за противоречащи на държавните интереси, като миграцията и правото на убежище. Внасянето му \"неоправдано ограничава правото на свободно сдружаване и представлява притеснително продължение на кампанията на правителството срещу човешките права и гражданските свободи\", добави Колвил на пресконференция в Женева. Според унгарското правителство законът, който освен това ще наложи данък от 25 на сто върху даренията от чужбина за неправителствени организации, подкрепящи миграцията в Унгария, има за цел да възпира незаконната имиграция. Според Орбан тя подкопава стабилността на Европа и отчасти е насърчавана от Сорос. \"Подобен данък вероятно ще доведе до намаляване на бюджетите и ще попречи на събирането на средства, подкопавайки способността на неправителствените организации да изпълняват дейността си\", заяви Колвил./БТА", "date": "2018.02.16", "title": "Унгарският антиимиграционен закон е посегателство срещу човешките права, обяви ООН"}
{"url": "https://www.dnevnik.bg/sport/2018/02/16/3131238_grigor_dimitrov_e_na_polufinal_v_roterdam_sled_burza/", "text": "Григор Димитров имаше нужда от едва 76 минути, за да се класира за полуфиналите на турнира в Ротердам. Българският тенисист изигра отличен мач срещу руснака Андрей Рубльов и спечели с 6:3, 6:4. С днешния успех Димитров си осигури завръщане на четвъртото място в световната ранглиста. В спор за място на финала в Ротердам той ще се изправи срещу Давид Гофен. Белгиецът преодоля четвъртфиналите без игра, след като съперникът му Томаш Бердих се отказа заради контузия. След като премина през две много трудни изпитания срещу Юичи Сугита и Филип Крайнович, Димитров напълно опроверга очакванията да има сериозни проблеми срещу намиращия се в чудесна форма Рубльов. Българският тенисист показа страхотен сервис, който беше ключът към безапелационната победа. За 76 минути той пласира 12 аса, вкара 68% от първите си сервиси и загуби само 19 от разиграните 66 точки в неговите подавания. Особено впечатляващо беше представянето му в първия сет. В него Димитров вкара забележителните 85% от първите си сервиси, като му се наложи да играе на втори сервис само четири пъти. Българинът не даде нито една точка за пробив на Рубльов и загуби едва три точки в подаванията си. Шампионът от финалите на АТП успя да реализира ранен пробив. Той имаше две възможности още във втория сервис гейм на Рубльов. Първата беше пропусната, но чудесен минаващ удар му осигури втора. Този път българинът се възползва и с лекота задържа аванса си до края на сета. Димитров имаше доста повече трудности във втората част. При 2:1 в своя полза той изгуби първия си сервис и даде първа възможност за пробив на Рубльов. Българинът обаче се спаси със страхотен уинър от форхенд. В седмия гейм световният №5 на свой ред стигна до шанс за пробив. Той поведе с 40:15 и успя още при първия след агресивна атака към мрежата и печелившо воле. Димитров започна чудесно гейма, в който сервираше за затвърждаване на пробива. Той поведе с 40:0, но позволи да се стигне до равенство. Геймът се завърза здраво, като Рубльов дори стигна до шанс за връщане на пробива. След доста усилия и общо четири равенства българският тенисист удържа подаването си и поведе с 5:4. При 5:4 той сервираше за победата и с категоричен гейм на 15 сложи точка на спора. Димитров записа втора поредна победа в третия си мач с Рубльов. Двамата се срещнаха в последните два турнира от Големия шлем.  Българинът спечели с 6:3, 4:6, 6:4, 6:4  в третия кръг на Australian Open, а  руснакът - със 7:5, 7:6 (3), 6:3 , във втория кръг в US Open. В полуфиналите Димитров ще се изправи срещу един от най-честите си съперници на корта в последно време - Давид Гофен. Българинът имат пет победи в шестте си мача срещу белгиеца на ниво АТП, както и три победи в три срещи в турнирите от сериите \"Чаланджър\" и \"Фючърс\". Димитров спечели последните си две срещи с Гофен, които се изигра във финалите на АТП в Лондон - 6:0, 6:2 в груповата фаза и 7:5, 4:6, 6:3 в мача за титлата. Единствената победа на белгиеца обаче дойде точно в Ротердам - 6:4, 1:6, 6:3, в четвъртфиналите през миналата година.", "date": "2018.02.16", "title": "Григор Димитров е на полуфинал в Ротердам след бърза победа над Рубльов"}
{"url": "https://www.dnevnik.bg/bulgaria/2018/02/16/3130690_ds_i_izbistrianeto_na_klasovo-patriotichnoto/", "text": "Държавна сигурност (ДС) се стреми да вербува \"качествена агентура\" от средите на мюсюлманското духовенство и участва в \"превъзпитанието\" на мюсюлманската общност. Стига дотам, че посочва главен мюфтия. Свидетелствата са в новия сборник с документи на Комисията по досиетата \"Държавна сигурност и вероизповеданията - мюсюлманско изповедание и католическата църква в България\". Първите документи са от 50-те години на миналия век и включват справки за мюсюлманската общност и решения, в които се вижда, че ДС е започнала да внедрява и вербува \"кадри\", каквито имало \"във всички държавни и автономни звена\". В доклади се отчита опасността сред турското население да има \"вражески настроени лица\", които да разпространяват пропаганда, да подготвят \"измяна на Родината\", да саботират \"ТЗКС и други индустриални предприятия\". През 1963 г. началникът на Второ отделение в ДС (контраразузнаването) предлага на министъра на вътрешните работи тогавашният главен мюфтия да бъде сменен и посочва кой да бъде \"назначен\" на негово място. Началникът предлага да бъде \"освободени\" от постовете си още висш духовен съдия на мюфтийството и мюфтия в Айтос, който имал \"подозрителни връзки с турското консулство в Бургас\". В следващи документи се вижда, че промяна е била успешна и предложеният от началника на Второ отделение главен мюфтия и остава на поста 12 години. Да започнем с превъзпитанието В сборника е включено и решение на секретариата на Централния комитите на БКП от 27 юли 1970 г., в което се казва, че голяма част от мюсюлманите в България се намират \"под силното влияние на ислямския фанатизъм\", като трябва да се \"вземат мерки\" за \"ускоряването на процеса на тяхното съзнаване като неразделна част от българската социалистическа нация\". В документа се отбелязва, че партийните комитети и държавните органи не са използвали големите си възможности, за да се преодолее \"специфичният религиозен комплекс\" и да се избистри \"класово-патриотичното възпитание\" на мохамеданите. За целта се решава окръжните партийни комитети и партийни организации в селища с български мюсюлмани \"да подобрят боеспособността си\". Комунистите от тези места пък трябвало да дават личен пример за атеистичното и класово патриотично възпитание. Партийните комитети трябвало да водят \"непримирима борба\" срещу турската буржоазно-националистическа пропаганда и нейните проводници. В годините, когато властта сменя имената на българи, изповядващи исляма, включително и насилствено, се препоръчва замяната на имената и \"измененията в облеклото\" да става \"без администриране и при пълна доброволност\". Родителите на новородените деца трябвало да ги кръщават с български имена, \"без да се допускат каквито и да било извращения\". Партийните дейци имали за задача да убеждават родителите. За целта на превъзпитаването се препоръчва да се издава литература, в която да се пропагандира успешното минало на България и успехите й в социалистическото строителство. Окръжните комитетите на Отечествения фронт трябвало да създават клубове на атеиста. А училища, армия, министерства и творчески съюзи да подготвят повече \"кадри и интелигенция\" от районите, населени с мюсюлмани, и най-вече в Родопите. Среща с Кадафи През 1978 г. президентът на Либия Муамар Кадафи пристига в България, среща се с Тодор Живков, а след това с главния мюфтия Мехмед Топчиев. По време на срещата с Топчиев Кадафи казва, че в мюсюлманския свят се носят слухове, че в България мюсюлманите са репресирани, като принудително са били сменяни имената, не им се позволява да практикуват ритуалите си, някои от джамиите са превърнати в музеи. \"Принудително сменяване имена на мюсюлмани не е имало\", отрекъл Топчиев и заявил, че в Народна република България има пълна свобода на религиите. Главният мюфтия пояснил, че някои от джамиите, \"за да се запазят като архитектурни паметници, са отремонтирани и превърнати в музеи\". Някои от тях дори се ползвали и като джамии, и като атракции за туристи. Той казва и че тези слухове за положението на мюсюлманите са измислица на империалистическата пропаганда. Никой да не говори за репресия По време т.нар. възродителен процес, когато се сменят имената на българските турци, в ДС се взема решение всички подходящи мюсюлмански духовници да бъдат вербувани за агенти. Причината била, че наличната агентура няма готовност да обясни на чуждите дипломати и журналисти, че в България не се ограничава свободата на мюсюлманското вероизповедание и че не е имало \"насилие по време на възстановяването на българските имена\". Ходжите, които имали резерви към партийната политика, трябвало постепенно да бъдат уволнявани \"под подходящи предлози\". Агенти на ДС от мюсюлманското духовенство са имали \"резерви във връзка с подмяната на имената\". С тях трябвало да се проведат \"допълнителни мероприятия\". Онези, които не \"дадат положителен резултат, да бъдат освободени под подобаващ предлог - пенсиониране, преминаване на друга работа и др.\", се казва още в документите. Спасяването на мюфтията През 1985 г. Главният мюфтия в декларация до БТА заявява, че вярващите мюсюлмани в България са сменили имената си доброволно. След това получил анонимна заплаха по телефона и писмо със \"закана за терор\". Тогава ръководителят на Шесто управление на ДС и началникът на Софийското градско управление на МВР съставят план за опазването на мюфтията от атентат. Имало опасност да бъдат взривени сградата на главното мюфтийство и софийската джамия.  Информация на окръжното управление на МВР в Кърджали, че в района съществува нелегална \"диверсионно-терористична\" организация, допълнително засилили притесненията на службите.  Мюфтията бил инструктиран как да се пази. Служебният и домашният телефон на мюфтията започнали да се подслушват. Охраната му е от специалния батальон на УБО (Управление за безопасност и охрана към ДС), обкръжението му било проучвано за хора, склонни към тероризъм. Вероятно сред близките му вече имало агенти, защото задача е възложена на \"Нестор\" и \"Денчев\" от Шесто управление. Впоследствие мюфтията бил изпратен с охрана в Хисаря под предлог, че е \"на почивка\".", "date": "2018.02.16", "title": "ДС и избистрянето на класово-патриотичното възпитание на мюсюлманите"}
{"url": "https://www.dnevnik.bg/evropa/2018/02/16/3131308_surbiia_niama_da_podkrepi_priznavaneto_na_kosovo_v/", "text": "Сърбия няма да подкрепи пълното признаване на независимостта на Косово в замяна на членство в Европейския съюз, така че единствено постигането на компромис може да спре превръщането на въпроса за статута на Косово в \"замразен конфликт\" в продължение на десетилетия, каза сръбският президент Алекандър Вучич, цитиран от \"Ройтерс\". Европейската комисия  каза на Сърбия , че може да се присъедини към ЕС до 2025 г., ако направи реформи и намери решение на различията си с Косово. В сряда в Прищина германският външен министър Зигмар  Габриел каза, че приемането  на независимостта на Косово от страна на Сърбия е условие за еврочленство. Лидерите на Сърбия търсят формула, която да могат да предложат на обществото на референдум. Някои коментатори предложиха сделка, според която Белград не признава Косово за суверенна държава, но приема присъединяването му към ООН, което Русия досега блокира в услуга на Белград. По думите на Вучич всяко решение трябва да бъде подложено на гласуване от сръбските избиратели, много от които смятат Косово за люлка на православната си вяра. \"Хората ще решат. Ако мислите, че това може да получи мнозинство, аз не съм сигурен\", отбеляза Вучич в интервю за \"Ройтерс\". \"Трябва да погледнем днешната действителност и да разберем отношенията в света и отношенията в Косово и да разберем, че (Косово) не е наше, както си мислехме, но не и тяхно, както те искат да ни покажат\", отбеляза президентът. \"Ако няма компромис, десетилетия наред ще имаме един замразен конфликт. Не трябва да оставяме на децата си да го решават\", подчерта Вучич. Косово обяви независимост през 2008 г. и бе признато от над 100 държави по света, включително и от големи западни сили. Пет държави от ЕС (Румъния, Кипър, Гърция, Словакия и Испания) обаче не признават Косово за суверенна държава, което усложнява опитите на блока да заеме единна позиция. Във вторник президентът на Косово Хашим Тачи каза пред \"Ройтерс\", че очаква споразумение със Сърбия в рамките на година и че това ще доведе до членство на Косово в ООН. В замяна някои от съюзниците на Вучич призоваха Косово да бъде разделено, като Сърбия вземе северната част, населена със сръбско малцинство. Вучич отказа да коментира тези призиви. Той подчерта, че споразумението е възможно, но то ще изисква \"политическа воля в Брюксел за постигането на компромис вместо продължаване на натиска върху Сърбия\".", "date": "2018.02.16", "title": "Сърбия няма да подкрепи признаването на Косово в замяна на членство в ЕС"}
{"url": "https://www.dnevnik.bg/bulgaria/2018/02/16/3131425_borisov_za_poiskanata_ostavka_na_plochev_niama_da/", "text": "Видяхме как са харчени пари за лекарства, как са източвани системите. Няма да осигуряваме възможност някой да краде повече\". С тези думи премиерът Бойко Борисов коментира от Мюнхен  поисканата от здравния министър Кирил Ананиев  оставка на шефа на Националната здравноосигурителна каса (НЗОК) Камен Плочев. Оставката беше поискана тази сутрин, защото Плочев действал зад гърба на правителството като с писмо, адресирано директно до депутатите, поискал актуализация на бюджета на здравната каса заради над 271 млн. лв. задължения към чуждестранни здравни каси.  От пресцентъра на НЗОК отговориха  на Ананиев няма правомощия да иска оставката на шефа на Касата. Борисов допълни, че като се върне в България ще събере на среща всички засегнати страни в скандала. Според него \"тази тема е странна\". \"Не може да се вкара актуализация за над 200 млн. лв. на бюджета на НЗОК без да минеш през министъра си. Милиарди сме осигурили за здравеопазването в последните години и все някак в здравната каса има дупка\", каза още премиерът. Той допълни, че Плочев е бил предложен за поста от предходния здравен министър Николай Петров. Според него всеки министър трябва сам да избира екипа си.", "date": "2018.02.16", "title": "Борисов за поисканата оставка на Плочев: Няма да осигуряваме възможност някой да краде повече"}
{"url": "https://www.dnevnik.bg/sport/2018/02/16/3131148_aleksandra_jekova_dadoh_vsichko_na_koeto_sum_sposobna/", "text": "Българската звезда с сноуборда Александра Жекова обяви, че Пьонгчанг 2018 почти сигурно ще е последната олимпиада в кариерата й. В своето четвърто участие на зимни игри  тя достигна до големия финал в бордъркроса и завърши шеста в крайното класиране . След състезанието Жекова намекна, че краят на кариерата й е близо. 30-годишната българка заяви, че като сноубордист е дала всичко, на което е способна. Все пак тя каза, че най-вероятно ще се състезава още един сезон, тъй като догодина предстои световно първенство. \"Да, мисля че това е последната (ми олимпиада). Както виждате, трудно е да не изоставаме от другите. Съмнявам се, че ще успея да изкарам още един олимпийски цикъл. Наистина мисля, че като атлет в моя спорт дадох максимума, на който съм способна\", каза Жекова пред БНТ. \"Искам да се преориентирам към други неща, които може би ще ми дават възможност да се развивам в други посоки. Но вероятно ще остана (в сноуборда) поне още една година. Имаме световно първенство, а аз все още съм сред най-добрите. Вече десет години сме в десетката на света, което не е малко\", допълни тя. Преди четири години в Сочи Жекова отново влезе в големия финал и доближи медалите. Тя завърши пета, което беше най-добрият резултат за България в предишната олимпиада. Тогава българката се движеше на позиция за медал, но беше съборена от италианката Микаела Мойоли. Сега Мойоли стъпи на олимпийския връх. Сребърния медал отиде при 16-годишната французойка Джулия Перейра де Соуза, а бронзът остана за олимпийската шампионка от Сочи Ева Самкова от Чехия. Жекова призна, че този път не е имала шансове за медал, но остана много доволна от своето представяне. \"Много се радвам, защото това трасе беше истинско предизвикателство. Особено с условията, които имахме в двата тренировъчни дни. Единият ден имаше много силни ветрове, а другият - слаба видимост. Скоростта беше различна и не направихме добри тренировки, за да тестваме различни варианти. В общо линии днес трябваше да опознаваме и отработваме трасето наново. Доволна съм, че стигнах до големия финал, защото в елиминациите имах леко засичане с една французойка. Тя падна, а аз успях да продължа.\" \"Във финала беше трудно от тази лоша врата да намери позиция напред още в първия вираж, откъдето идва цялата скорост за такава много дълга секция. А и момичетата, с които се борех, са наистина невероятно добри и бих казала, че ме превъзхождат. Цял сезон опитваме да ги догоним. Дадох всичко от себе си. Не съм сгрешила в последното си спускане, което е радостно за мен. Опитах да построя добре стратегията си, за да ги стигна, но не се получи достатъчно добре\", обясни Жекова. По думите й шестото място \"не е никак лош резултат за условията и всичко, което имаме с нашия малък, малък отбор\". \"Благодаря на целия екип и на всички, които са станали толкова рано да ни подкрепят. Беше страхотна емоция да бъда тук. Карах от сърце за цяла България. Благодаря за това, което ми подарихте\", каза още сноубордистката. Жекова каза, че с нейния екип са направили всичко възможно да не изостават от конкуренцията, но тази задача става все по-сложна. \"Много работихме в различни посоки в тези четири години. Опитахме се да извадим максимума отвсякъде, но е много трудно.\" \"Има много работа в бъдеще, за следващите поколения, ако искаме да имаме резултати на такива големи състезания. Защото е факт, че екипът не достига. Това, че нямам съотборници, с които да тренирам, също пречи, защото не мога да отработвам ситуации в тренировъчните спускания\", продължи тя. \"Все пак това е, с което разполагаме в нашата малка, прекрасна страна. Мисля че това, което успяваме да правим, не е никак малко - в спорта, и в изкуство, и в културата. Моето послание за младите е да не се отказват\", завърши Жекова.", "date": "2018.02.16", "title": "Александра Жекова: Дадох всичко, на което съм способна в сноуборда"}
{"url": "https://www.dnevnik.bg/sviat/2018/02/16/3131405_i_sasht_obviniha_ruskata_armiia_che_e_pusnala_virusa/", "text": "Белият дом обвини късно в четвъртък Русия, че стои зад кибер атаката с програмата, известна като NotPetyа през миналото лято. Ден по-рано Великобритания отправи същото обвинение за събитията от юни 2017 г., които парализираха части от инфраструктурата на Украйна и предизвикаха щети за милиони долари на компании и институции по цял свят. \"Ройтерс\" посочва, че това е първият път, когато американското правителство обвинява Москва за една от най-тежките кибер атаки - нещо, което мнозина експертни от частния бизнес твърдят от месеци насам. Русия веднага отхвърли обвинението и каза, че то е част от русофобска кампания, водена от някои западни държави. \"Това бе част от продължаващите усилия на Кремъл да дестабилизира Украйна и демонстрира още по-ясно намесата на Русия в продължаващия конфликт\", заяви говорителката на Белия дом Сара Сандърс. \"Това бе и безотговорна и безразборна кибер атака, заради която ще има международни последици\", добави тя. Изявлението е с особено остър тон и твърди, че атаката, \"разпространявайки се по цял свят, е причинила щети за милиарди долари в Европа, Азия и двете Америки\". Американското изявление е трябвало да бъде разпространено едновременно с британското, но се е наложило да се изчака заради трагедията с масовото убийство в училище във Флорида, казват три източника на \"Ройтерс\". САЩ са обвинявали по-бързо други страни за подобни атаки, но в случая с Русия ситуацията е по-деликатна. Причината е, че когато се отправи обвинение, е редно да има и последваща санкция, за да не изглежда всичко като празни думи. Проблемът е, че, за да бъде убедена обществеността, санкцията трябва да е видима, докато най-ефективните мерки най-вероятно са под формата на секретни контраооперации във виртуалното пространство.", "date": "2018.02.16", "title": "И САЩ обвиниха руската армия, че е пуснала вируса NotPetya"}
{"url": "https://www.dnevnik.bg/bulgaria/2018/02/16/3131438_premierut_poiska_ot_sasht_po-evtini_samoleti_i_tankove/", "text": "Премиерът Бойко Борисов поиска САЩ да предложат по-евтини цени за самолетите и танковете, които страната иска да купи. Той оправда желанието си с това, че двете държави са стратегически партньори, а България била разположена на такова място, че за нея може да има специални цени. \"Може ли такива цени да обявяват за самолети и танкове. Ние как им даваме да тренират на наша територия, в Ново село например\", заяви Борисов. Той каза още, че е получил похвали от британския премиер Тереза Мей за доброто взаимодействие на службите на двете страни. Тя поискала от него \"да остави службите да работят така, както досега\" без значение как ще се развие Брекзит. Премиерът коментира и предложението на говорителката на руското външно министерство Мария Захарова  да стане гражданин на Русия  и да гласува за президент на страната. Повод за думите ѝ станал шеговит коментар на Борисов, че човек не може да избере две неща на света - родителите си и президента на Русия. \"С Владимир Путин винаги съм бил в много добри лични отношения, дори когато сме се карали. Той е един безспорно успешен политик и като такъв трябва да знае, че има вицове за него. Този виц важи и за Ангела Меркел, както и за мен\", добави Борисов.", "date": "2018.02.16", "title": "Премиерът поиска от САЩ по-евтини самолети и танкове"}
{"url": "https://www.dnevnik.bg/sport/2018/02/16/3131428_sedem_razlichni_strani_vzeha_sedemte_zlatni_medala_v/", "text": "Спортисти от седем различни страни спечелиха седемте златни медала, които бяха раздадени в седмия състезателен ден на зимните олимпийски игри в Пьонгчанг. Холандия прибави шесто злато в бързото пързаляне с кънки. Швейцария и Беларус спечелиха първите си титли в Пьонгчанг, а останалите четири златни медала отидоха в сметката на Австрия, Швеция, Италия и домакините от Южна Корея. Денят започна с  вълнуващата надпревара в бордъркроса при жените . Италианката Микела Мойоли спечели златния медал, а  Александра Жекова  направи много силно състезание и достигна до големия финал. Българската звезда в сноуборда записа най-доброто класиране за България от началото на игрите - шесто място. След дамския бордъркрос се проведоха две състезания в алпийските ски. Австриецът  Матиас Майер сложи край на норвежката доминация  в супергигантския слалом при мъжете, която започна с олимпийските игри в Солт лейк сити през 2002 г. Шведката Фрида Хансдотер поднесе голямата сензация , след като спечели слалома при жените. Неочакван провал претърпя кралицата на техничните дисциплини  Микаела Шифрин , която остана четвърта. След три световни титли и златото в Сочи през 2014 г. американката не успя да спечели слалом на голямо първенство за пръв път в своята кариера. Българската представителка в състезанието Мария Киркова завърши 35-а. Швейцарецът Дарио Колоня  влезе в историята на зимните олимпийски игри  с трета поредна титла в ски бягането на 15 километра. Той спечели своя четвърти златен олимпийски медал след триумфа в 15-те километра във Ванкувър 2010 и Сочи 2014 и в 30-те километра скиатлон преди четири години. В състезанието участваха двама българи. Веселин Цинзов завърши 36-и и постигна най-доброто си класиране на голямо първенство. Дебютантът Йордан Чучуганов остана 95-и от 119 участници, като се оплака от физически проблем след бягането.  Хана Хускова донесе първи златен медал за Беларус от игрите в Пьонгчанг. 25-годишната състезателка триумфира в ски акробатиката. Тя запази титлата в Беларус, след като преди четири години на върха беше нейната сънародничка Ала Цупер. Две китайки допълниха подиума в Пьонгчанг - сребро за Син Джан и бронз за Фаню Кун. Домакините от Южна Корея прибавиха втора олимпийска титла, след като Сунгбин Юн спечели индивидуалната надпревара в скелетона. Руснакът Никита Трегубов завърши втори, а бронзовият медал отиде при британеца Дом Парсънс. Холандия записа четвърта победа в четвъртото състезание в бързото пързаляне с кънки при жените. Есме Визер грабна златния медал на 5000 метра, за да продължи започнатото от Йориен тер Мос (1000 м), Ирен Вюст (1500 м) и Карлийн Актереекте (3000 м). Чехкинята Мартина Сабликова завърши втора, а рускинята Наталия Воронина допълни почетната стълбичка. \"Лалетата\" не успяха да спечелят само едно от провелите се досега седем състезания в кънките. Това се случи в 10-те километра при мъжете, където триумфира състезаващият се за Канада холандец Тед-Жан Бльомен. Германия остава убедително начело в класирането по медали с девет олимпийски титли и общо 15 отличия. Норвегия заема второто място с шест златни, осем сребърни и пет бронзови медала. Холандия също има шест титли след златото на Визер, но е с по-малък общо брой отличия - 13. САЩ са на четвърта позиция с пет златни, един сребърен и два бронзови медала. Канада и Швеция имат по четири олимпийски титли, а Франция и Австрия - по три. С по два златни медала са Италия и Южна Корея, а Швейцария и Беларус - с по един.", "date": "2018.02.16", "title": "Седем различни страни взеха седемте златни медала в седмия ден на Пьонгчанг 2018"}
{"url": "https://www.dnevnik.bg/evropa/2018/02/16/3131277_karnaval_na_lujite_zashto_v_italiia_sled_izborite_moje/", "text": "До изборите в Италия остават само две седмици и политическите съперници настояват, че няма да сключват сделки за сформиране на правителство, в случай че нито една партия не получи абсолютно мнозинство в парламента, което е най-вероятният резултат според социологическите проучвания, пише \"Ройтерс\". По време на предизборната кампания десноцентристкият лидер  Силвио Берлускони  нарече председателя на  движение \"Пет звезди\"  Луиджи ди Майо просто \"едно красиво лице\", чийто единствен опит бил като портиер на стадиона в Неапол, където можел да гледа мачовете безплатно. Лявоцентристът Матео Ренци каза, че Берлускони е довел страната почти до фалит през 2011 г., а \"Пет звезди\" е пълна с  \"крадци и измамници\" . Ди Майо пък обвини партиите на Ренци и Берлускони, че са корумпирани по своята същност. В деня след вота на 4 март обаче партийните лидери като Берлускони на \"Форца Италия\" (\"Напред, Италия!\"), Ди Майо на \"Пет звезди\" и Ренци на Демократическата партия вероятно ще оставят настрани дрязгите и ще започнат да си говорят. \"Никой не казва, че ще има евентуални следизборни съюзи, защото първо трябва да говорят на избирателите си\", коментира Маурицио Песато, ръководител на социологическата агенция SWG. \"На 5 март ситуацията ще бъде напълно различна\". Повече от 50 милиона италианци, включително тези, които живеят в чужбина, ще бъдат поканени да дадат гласа си, като тестват за пръв път новия избирателен закон, в който има смесица между пропорционални и мажоритарни елементи. Тази система бе въведена миналата година отчасти за да попречи на \"Пет звезди\" да спечели абсолютно мнозинство и на практика фаворизира сформирането на предизборни коалиции. В резултат от това партиите отляво и отдясно създадоха тактически съюзи, които да разширят подкрепата за тях, но въпреки това и двете коалиции засега не получават достатъчно гласове. Заради преобладаващия пропорционален елемент на закона всяка страна, независимо дали е коалиция или отделна партия, поставя на първо място своите интереси, дори това да бъде за сметка на тези на съюзниците й. Десноцентристкият съюз включва \"Форца Италия\", \"Северна лига\" и \"Италиански братя\" и води с 36-38% от гласовете, което го превръща в единствения блок с реален шанс да спечели абсолютно мнозинство. \"Пет звезди\", която винаги досега е заявявала, че няма да се съюзява с никой, е на път да стане най-голямата единична партия в парламента с 27-28% от гласовете, което е далеч от необходимите за мнозинство. Демократическата партия получава 22-23%, а лявоцентристкият блок – 27-28%. Ако не може да бъде съставено правителство, ще се проведат нови избори. В исторически план Италия досега е успявала да избегне втори вот, макар и с цената на доста продължителни преговори, а и президентът Серджо Матарела не подкрепя варианта за скорошен повторен вот. \"Сюрреалистична кампания\" Кампанията се води в голяма степен по телевизията, като лидерите се редуват в сутрешните и вечерните предавания. Те отхвърлят възможността за  голяма коалиция в германски стил  и агитират по различни теми – от струващи скъпо намаления на данъците до масови депортации на мигранти, а обещанията им имат за цел да се харесат на всички избиратели. 81-годишният Берлускони многократно обещаваше данъчни облекчения за собствениците на домашни животни, като казваше, че жените \"по-скоро ще спят с любимците си, отколкото със съпрузите си\". \"Пет звезди\" иска в Италия да се използва само възобновяема енергия и да има милиони електрически коли по улиците, без да обяснява как и кога това може да се постигне. Демократическата партия пък обещава стимули за младите хора да напускат домовете на родителите си, преди да навършат 30 години. \"Това е сюрреалистична кампания. Карнавал на лъжите\", коментира Роберто Д'Алмонте, преподавател в Римския университет \"Луис\". Дори и съюзниците влизат в спорове помежду си. \"Северна лига\", водена от Матео Салвини, се боричка с Берлускони почти ежедневно. Лигата настоява за напускане на еврозоната и на ЕС, докато Берлускони се представя за проевропейски и проевро настроен модерен кандидат. \"Кампанията, на която ставаме свидетели, е фалшива\", коментира Песато. \"В деня след вота коалициите няма да имат никакво значение. Отношенията между партиите ще се променят\". Макар партийните лидери да изключват следизборни сделки сега, има признаци, че такива може и да се осъществят. \"Ренци се надява да сключи сделка с Берлускони след вота\", смята Розарио Крочета, бивш управител на Сицилия. Вътрешният министър Марко Минити, който е близък до Ренци, каза в петък, че е отворен за присъединяване към голямо коалиционно правителство. Миналия месец Ди Майо отбеляза пред международни инвеститори при закрити врати, че би искал да преговаря за политики и да подкрепи правителство с традиционните партии, ако след изборите няма ясен победител, посочи източник на \"Ройтерс\". \"Всичко може да се случи след тези избори\", заяви Д'Алимонте.", "date": "2018.02.16", "title": "\"Карнавал на лъжите\": Защо в Италия след изборите може да се очаква всичко"}
{"url": "https://www.dnevnik.bg/sport/2018/02/16/3131447_spas_rusev_i_valentin_mihov_vliazoha_v_izpulkoma_na_bfs/", "text": "Собственикът на \"Левски\" Спас Русев и футболният деятел Валентин Михов влязоха в изпълнителния комитет на  Българския футболен съюз (БФС) . Те са двама от четиримата нови членове на управителния орган на организацията. Другите са депутатът от БСП и член на парламентарната комисия по младежта и спорта Димитър Георгиев и адвокатът Михаил Статев, който е член на апелативната комисия към БФС и бивш член на управителния съвет на \"Черно море\". От предишния състав на изпълнителния комитет на футболния съюз отпаднаха собственикът на \"ЦСКА - София\" Гриша Ганчев и  Наско Сираков, който сам е пожелал да напусне. \"Повече няма с какво да бъда полезен. Така смятам. В последните четири години съм направил над сто предложения по време на заседанията и нито едно не беше прието. Тогава защо да остана? Решението съм си го взел отдавна\", обясни бившият голмайстор и изпълнителен директор на \"Левски\".  Другите двама, които вече не са част от изпълнителния комитет на БФС, са бившият президент на \"Локомотив\" (София) Николай Гигов и бизнесменът Марин Митев, който е съсобственик в \"Химимпорт\", \"Централна кооперативна банка\" и футболния \"Черно море\". Местата си в 14-членния изпълком запазват вицепрезидентите на БФС Йордан Лечков, Атанас Фурнаджиев и Михаил Касабов, отговорникът за детско-юношеския футбол Емил Костадинов, собственикът на \"Лудогорец\" Кирил Домусчиев, президентът на \"Славия\" Венцеслав Стефанов, президентът на Аматьорската футболна лига Румян Вълков, кметът на Созопол Панайот Рейзи, изпълнителният директор на \"ОМВ България\" Петър Величков и юристът и депутат от ДПС Камен Костадинов. Членовете на изпълнителния комитет бяха номинирани от Борислав Михайлов, който днес  спечели четвърти пореден мандат начело на БФС . След изборите за президент се проведе гласуване на предложения състав на изпълкома. Той беше одобрен с 428 гласа \"за\".", "date": "2018.02.16", "title": "Спас Русев и Валентин Михов влязоха в изпълкома на БФС"}
{"url": "https://www.dnevnik.bg/sviat/2018/02/16/3131449_sud_v_sasht_obvini_13_rusnaci_v_namesa_v/", "text": "Тринайсет руснаци са получили обвинения за намеса в президентските избори в САЩ през 2016 г., спечелени от Доналд Тръмп. Това обяви екипът на специалния прокурор за т. нар. \"руско разследване\" Робърт Мюлър. В текста, обаче, се описва, че към юли 2016 г. - времето на конгресите на двете големи партии в САЩ и 3 месеца преди президентските избори - само в отдела в Санкт Петербург, занимаващ се с обработване на американци през социални мрежи, са работели около 80 души. Отделно екипът разпространи 14-то име - на 28-годишния американец Ричард Пинедо от Санта Паула, щата Калифорния, който се е признал за виновен като съучастник в действията на руснаците и съдейства на разследването. Президентът на САЩ Доналд Тръмп заяви в профила си в \"Туитър\": \"Русия започна антиамериканската с икампания през 2014 г., много преди да обявя, че се кандидатирам за президент. Няма ефект върху изборните резултати. Кампанията на Тръмп не е сторила нищо погрешно - няма сговор\" (с руснаците - бел.ред). Още в началото на заемащият 37 страници документ за руснаците се припомня, че американските закони забраняват чужденци да поемат разходи или да правят финансови дарения с цел да повлияят на федерални избори. Освен това е забранено на представители на чуждестранни правителства, юридически или физически лица да извършват политическа деност в САЩ без да са се регистрирали преди това в министерството на правосъдието. Трима от руските граждани са обвинени в заговор, а петима - в кражба на самоличност, гласи  документът, публикуван  от американското Министерство на правосъдието. Три руски компании също са включени в обвинителния акт, според който обвиняемите са използвали компютърни системи в САЩ, за да скрият \"руския\" произход на дейностите си. \"Обвиняеми, които се маскират като лица от САЩ и създават фалшиви самоличности в САЩ, са управлявали страници в социални мрежи и групи, замислени така, че да привличат американска публика,\" се казва в документа, цитиран от Би Би Си. \"Готвачът на Путин\" и \"Фабриката за тролове\" В списъка е включена и организацията \"Агенция за интернет изследвания\" -  т. нар. \"Фабрика за тролове\" , свързвана със създаването на съдържание в  социалните мрежи , за което разузнавателната общност в САЩ смяташе, че е целяло да повлияе на резултата. Сред руските граждани, срещу които има повдигнати обвинения, е и бизнесменът  , свързван с \"фабриката\". В документа, разпротранен в петък, се казва, че той е плащал разходите за операцията. Известен като ресторантьора, обслужващ официални мероприятия на президента Владимир Путин и доставящ храни за редица държавни учреждения и училища, той често бива наричан  \"Готвача на Путин\" . Пригожин  вече е в списъка на санкционирани руснаци  заради украинската криза. Другите имена в списъка са: -  (това е генералният директор на Фабриката за тролове) -  (известен като Михаил Абрамов, това е изпълнителният директор, т.е. втората по важност позиция след тази на Бистров) - (директор във Фабриката за тролове, третата по важност ръководна позиция) -  (ръководител на отдела за анализи в проекта за намеса в политиката на чужди държави, включително САЩ) - (отговарял е за закупуването и наемането на компютри и сървъри, с които да се прикрие руският произход на операцията) -  (известна като Мария Беляева, ръководи проекта за маниплиране на политическия живот в други страни) -  (заместник на Мария Бовда) -  (надзирава много от операциите срещу американските президентски избори през 2016 г., генерален директор на \"Азимут\" - една от компаниите, през коята са минамали плащанията за Фабриката за тролове) -  (анализатор в проекта за манипулиране на политиката в чужди държави, отговарял за анализиране съдържанието на американски социални медии и за изработването на адекватни послания, които да се разпространяват сред американските избиратели) - (отговарял за публикуването, проследяването и обновяването на послания в социалните мрежи, представяйки се за американец или за американски неправителствени организации) -  (извършвал е същата дейност като Василченко) -   (извършвала е същата дейност като Василченко и Венков). Говорителят на външното министерство в Москва Мария Захарова вече определи обвиненията, отправени от американските власти, като \"абсурдни\". \"13 души се намесили в американските избори?! 13 срещу разузнавателни служби за милиарди? Срещу разузнаването и контраразузнаването, срещу най-новите технологии? Абсурд! Да., написа тя в профила си във \"Фейсбук\". Пригожин също реагира бързо: \"Американците са много емоционални хора, виждат това, което искат да видят. Много ги уважавам. Изобщо не съм разстроен от попадането ми в този списък. Ако искат да открият дявола, добре\", цитира думите му РИА \"Новости\" Какво още пише в обвинителния акт Според документа обвиняемите, работещи за \"фабриката за тролове\", са започнали заговора \"да навредят на Съединените щати\" още през 2014 г., и това включвало президентските избори през 2016 г. За тази цел те създали   на теми като имиграцията, движението Black Lives Matter, религия и други. Те са заговорничили както помежду си, така и с \"лица, които са известни и още не са известни на разследването\". Според друг съдебен документ, цитиран от \"Ройтерс\",   те са разпространявали дискредитираща информация за почти всички кандидати в президентската надпревара - включително кандидата на демократите Хилъри Клинтън и конкурентите на Тръмп за републиканската номинация Марко Рубио и Тед Крус. Единствените изключения са били Бърни Сандърс, който се състезаваше за номинацията на демократите, и самият Тръмп. Във втората половина на 2016 г. (месеци преди изборите на 8 ноември) те са започнали да насърчават   на изборите, използвайки същите средства, продължава обвинителният акт. След победата на Тръмп обвиняемите   в негова подкрепа, смята екипът, ръководен от специалния прокурор. Повратен момент в \"руското разследване\" Мюлър  вече е повдигнал обвинения  на някои близки съратници на Тръмп, сред които бившият мениджър на предизборната му кампания Пол Манафорт. Разпитани бяха и членове на семейството на президента. Мюлър бе назначен да ръководи разследването, след като министърът на правосъдието Джеф Сешънс си направи отвод, а директорът на ФБР Джеймс Коми, който дотогава се занимаваше с темата, бе уволнен по заповед на Тръмп. Той има множество правомощия и не отговаря пред никого от президентската администрация за действията си. През януари Мюлър е поискал да разпита президента Доналд Тръмп във връзка с разследването за руската намеса в изборите в САЩ. За това съобщи в. \"Вашингтон пост\", позовавайки се на двама свои източници, запознати с разговорите. Според експерти такъв разпит бе сигнал, че разследването наближава своя край. Документът се публикува на фона на  притеснения сред американските власти , че Русия иска да повлияе и на междинните избори в САЩ тази година. Сред първите коментари в американските медии се казва, че това е без прецедент - директно да бъдат обвинени граждани на страна, смятана за съперник, в намеса в политическите избори на САЩ. Признанията на Пинедо Според документа, разпространен от екипа на Мюлър, калифорниецът Ричард Пинедо е признал, че е извършил измами, свързани с лични данни. Той е купувал и продавал номера на \"стотици банкови сметки, за да подпомага чрез финансови преводи в междущатски и международни търговски операции, за да пречи на мерките за сигурност\" в голяма компания за онлайн плащания. Името на компанията не се споменава, но се посочва, че става дума за десетки хиляди долари и пране на пари. В съдебното решение от 12 февруари се казва, че това се е случило между 2014 г. и декември 2017 г. Той е купувал номерата на банковите сметки от някой, за когото е знаел, че не е в САЩ, и ги е продавал също на някого извън страната. Проект \"Лахта\" Част от обвинените руснаци са пътували до САЩ под фиктивно основание (това е престъпление според американския закон за издаване на визи - бел.ред.), където са събирали разузнавателна информация и са използвали базирано в страната компютърно оборудване, за да прикрият следите, водещи към Русия. Още през май 2014 г. в стратегията на Агенцията за интернет изследвания на Пригожин, е било предвидено да се заеме с президентските избори в САЩ, \"като разпространява недоверие към кандидатите и към политическата система като цяло\". \"Лахта\" е наименованието на проекта за обработване както на руското население, така и за намеса в политиката на чужди държави, включително САЩ. Към септември 2016 г. разходите замо за този проект са надхвърлили 73 млн. рубли (около 1.25 милиона долара) месечно. Сумите са били оправдавани като инвестиция в разработване на софтуер и прикривани зад банкови сметки на поне 14 фирми на основният финансист - \"Конкорд менеджмент и Консалтинг\" и \"Конкорд кетеринг\" на Пригожин.", "date": "2018.02.16", "title": "Съд в САЩ обвини 13 руснаци в намеса в президентските избори"}
{"url": "https://www.dnevnik.bg/sviat/2018/02/16/3131446_prezidentut_poiska_novoto_ime_na_makedoniia_da_ne/", "text": "За София е много важно името, което ще се появи след преговорите между Македония и Гърция, да не съдържа географски маркер, който да включва части от територията на България. Това каза президентът Румен Радев след разговори с македонския си колега Георге Иванов, по чиято покана  е на двудневно посещение в Скопие . \"Решението на проблема за името ще се случи в директни и честни преговори, които се водят между Македония и Гърция. Но, разбира се, преговорите ни засягат и нас, българската страна,\" каза Радев, цитиран от агенция МИА и електронното издание МКД. \"Българската позиция е ясна,\" добави той, имайки предвид изявлението на македонския премиер Зоран Заев от миналата седмица,  според което Македония е готова  да приеме \"географски маркер\" в новото си име. \"Надявам се, че ще се намери разумно решение, което ще задоволи всички страни,\" каза още президентът. Българското правителство от месеци поддържа тезата, че няма никакви претенции към името на Македония, макар външният министър Екатерина Захариева да обяви, че  някои географски понятия  в него не биха били приемливи алтернативи за решаване на спора с Гърция. Двамата държавни глави обявиха и че страните им са се съгласили да инициират подписването на договор за стратегическо партньорство. На съвместната пресконференция Иванов каза, че отвъд Договора за добросъседство, който влезе в сила тази седмица, двете страни имат нужда от сътрудничество заради фактори като мигрантската криза, показали, че е необходимо те да работят \"в сферите на сигурността, разузнаването, заедно да се действа за превенция на възможни заплахи за целия регион.\" Друга тема на разговорите е бъдещата железопътна връзка помежду им, както и изграждането на Коридор №8, работата по който е в застой от години.", "date": "2018.02.16", "title": "Президентът поиска новото име на Македония да не включва части от територията на България"}
{"url": "https://www.dnevnik.bg/citat_na_deniia/2018/02/16/3131459_citat_na_denia_premierut_ima_tazi_sposobnost_da/", "text": "Това заяви пред Би Ти Ви бившият здравен министър и член на ръководството на БСП Радослав Гайдарски. Повод за коментара му стана спорът между Бойко Борисов и президента Румен Радев, предизвикан от интервю на премиера през седмицата. В него той обяви, че началникът на кабинета на държавния глава Иво Христов играе ролята на сив кардинал в президентството. Той каза още, че Христов е работил в телевизия Би Би Ти, докато неин собственик е бил депутатът от ДПС Делян Пеевски.  Последва опровержение от Христов , който уточни, че е бил в медията, когато Петър Манджуков я ръководил. Румен Радев пък обвини Борисов в манипулации и от своя страна го попита  дали има общ бизнес с Пеевски.   Премиерът отговори  с друг въпрос – дали ДПС са помогнали на БСП при президентските избори. Според Гайдарски Борисов е допуснал грешка като е заговорил за сив кардинал без да може да докаже нищо. Той допълни, че ако е бил на мястото на президента, нямало да обърна внимание на думите на премиера, защото това са недоказани неща.", "date": "2018.02.16", "title": "Цитат на деня: Премиерът има тази способност да изхвърли нещо в ефир, което не е доказано"}
{"url": "https://www.dnevnik.bg/sport/2018/02/16/3131460_borislav_mihailov_votut_pokazva_che_sega_niamame/", "text": "Президентът на Българския футболен съюз (БФС) Борислав Михайлов, който получи четвърти пореден мандат, заяви, че се надява победата му в конгреса да е победа за футбола. Той  спечели категорично с 92% от гласовете на участвалите в изборите . \"Надявам се, че това е победа за футбола. Естествено, че ме удовлетворява. След като хората след три мандата ни гласуват доверие, това означава, че с моя екип сме си свършили работата досега. Трябва да работим още повече пак заради тези хора\", каза Михайлов на пресконференцията след продължилия близо 10 часа конгрес. Президентът на БФС, който получи 463 от общо 504 гласа, заяви, че винаги е добре да има силна опозиция. \"Но вотът сочи, че ние сега нямаме алтернатива. Ще се насочим към това, което трябва да се направи.\" По думите му Наско Сираков преди няколко дни му е казал, че няма желание да бъде част от изпълнителния комитет и затова не е бил предложен. От ръководния орган излиза и собственикът на \"ЦСКА - София\" Гриша Ганчев, за когото Михайлов посочи, че от година и половина не е бил на никое заседание на изпълкома. Новите лица са четири,  сред които Спас Русев и Валентин Михов . На конгреса е гласуван проектобюджет на БФС от около 80 млн. лева за следващите четири години. Михайлов обясни, че повече от половината от средствата ще дойдат от ФИФА и УЕФА. По повод  критиките от страна на конкурентите му , президентът заяви, че всеки има право да обжалва. \"Видяхте присъствието от българската държава, от ФИФА, от УЕФА. Ако има нещо незаконно, тези хора нямаше да са тук.\"", "date": "2018.02.16", "title": "Борислав Михайлов: Вотът показва, че сега нямаме алтернатива"}
{"url": "https://www.dnevnik.bg/sport/2018/02/16/3131463_federer_stana_nai-vuzrastniiat_1_v_istoriiata_na_tenisa/", "text": "Рекордьорът по титли от Големия шлем в тениса Роджър Федерер записа поредното си изключително постижение, като стана най-възрастният водач в световната ранглиста. Швейцарецът си осигури завръщане на върха с достигането до полуфиналите на турнира в Ротердам. Федерер направи обрат за 4:6, 6:1, 6:1 срещу холандеца Робин Хаазе. С успеха си 36-годишният тенисист събра достатъчно точки, за да изпревари Рафаел Надал и за първи път след 2012 г. да се изкачи начело в ранглистата. При обновяването на класацията на АТП в понеделник той ще е на 36 години и 198 дни. Настоящият рекордът се държи от Андре Агаси, който оглавяваше ранглистата на 33 години и 131 дни. Швейцарецът държи и друг рекорд, свързан със световната ранглиста - за най-много време като №1. Той беше на върха 302 седмици. Мачът с Хаазе започна добре за шампиона от Australian Open, който спечели първия гейм и поведе с 40:0 във втория. Холандецът обаче спаси и трите възможности за пробив и се защити. Сетът беше решен от един пробив в полза на 42-ия в световната ранглиста в деветия гейм. След това Федерер имаше пълно превъзходство, като даде само два гейма на съперника си до края. Швейцарецът загуби едва седем точки в своите подавания във втория и третия сет, не даде нито една точка за пробив на Хаазе и реализира всяка една от петте възможности за пробив, които имаше. Въпреки че завърши в три сета, мачът продължи само 78 минути. \"Да бъдеш №1 е едно от най-големите, ако не и най-голямото постижение в нашия спорт. Когато остарееш, усещаш, че трябва да работиш двойно повече, за да стигнеш до първото място. Затова да бъда №1 на почти 37 години може би означава най-много за мен от всички постижения в кариерата ми. Това е абсолютна мечта. Не мога да повярвам\", каза след мача най-успешният тенисист в историята.", "date": "2018.02.16", "title": "Федерер стана най-възрастният №1 в историята на тениса"}
{"url": "https://www.dnevnik.bg/sviat/2018/02/16/3131468_katar_prizova_za_skljuchvane_na_pakt_za_sigurnost/", "text": "Държавите от Близкия изток трябва да загърбят разногласията си и да сключат пакт за сигурност по модела на Европейския съюз, за да предпазят региона от катастрофа. Това заяви емирът на Катар шейх Тамим бин Хамад Ал Тани, съобщава БТА. В реч пред Мюнхенската конференция по сигурността той призова международната общност да продължи да оказва дипломатически натиск върху страните от региона да постигнат тази цел. Той обаче не навлезе в детайли по темата. \"Убеден съм, че е време за широка регионална сигурност в Близкия изток. Време е всички народи в региона да забравят миналото, включително и ние, и да се споразумеят по основни принципи на сигурността и правилата за управление и при едно поне минимално ниво на сигурността да се осигури мир и благоденствие\", заяви шейхът. \"Близкият изток е на ръба на пропастта. Време е да го върнем обратно\", заключи Тамим бин Хамад Ал Тани. Катар е от седем месеца обект на икономическа и транспортна изолация, наложена му от ОАЕ, Саудитска Арабия, Бахрейн и Египет. Санкциите са по обвинения към Катар, че подкрепя тероризма и Иран, което емирството отрича. САЩ и Кувейт полагат усилия да сложат край на конфликта, но засега без успех.", "date": "2018.02.16", "title": "Катар призова за сключване на пакт за сигурност между страните в Близкия изток"}
{"url": "https://www.dnevnik.bg/photos/2018/02/16/3131121_fotogaleriia_svetovnite_snimki_na_denia_-_16_fevruari/", "text": "Момент от финала в дисциплината за жени бордъркрос на олимпийските игри в Пьонгчанг, Южна Корея. На снимката са останалата шеста в състезанието Александра Жекова, Джулия Перейра де Соуса от Франция, Линдзи Джакобелис от САЩ, Микела Моли от Италия, Ева Самкова от Чехия и Клое Треспе от Франция.", "date": "2018.02.16", "title": "Фотогалерия: Световните снимки на деня - 16 февруари 2018 г."}
