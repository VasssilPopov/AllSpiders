{"url": "https://www.dnevnik.bg/sviat/2018/03/08/3143329_putin_za_iadren_sblusuk_za_kakvo_ni_e_sviat_ako_v_nego/", "text": "Ако погледнете на тенденциите в света, то ще видите, че е по-добре да имате Русия за съюзник. Ние сме велика държава\", казва руският президент на фона на кадри как кортежът му се носи по изпразнените заради него улици, водещи към Кремъл. \"Никой не обича конкурентите. Конкурентите трябва да бъдат удържани, но аз мисля, че в крайна сметка ние ще спечелим.\" Така започва поредният филм от поредицата \"Световен ред\" на близкия до Кремъл телевизионен водещ Владимир Соловьов, излъчен в сряда по един от националните телевизионни канали. На практика това е продължително интервю на Владимир Путин, прекъсвано от документални кадри и коментара на Соловьов, който снима с екип пътуванията на президента повече от година. В него като илюстрация за упадъка на Европа е попаднал дори случаят с българският гражданин, който ритна в гръб жена по стълбите в метрото на Берлин. Десет дни преди президентските избори в Русия, насрочени точно на четвъртата годишнина от анексирането на Крим, той казва, че през 2014 г. не е съмнявал, че след това ще последват санкции срещу Русия. \"Но когато поставиш на везните съдбата на милиони хора, които искат да се присъединят, и сложните отношения с другите страни, аз без съмнение избирам първото\". След което Путин веднага прехвърля отговорността извън Русия. \"Понякога ми се струва - и то с определено основание - че някой съзнателно ни докара до предела, на който трябваше да действаме така, както действахме\". \"Малцина очакваха от нас да действаме така бързо, решително, бих казал дръзко\", казва още той като твърди, че тогава е имало пълно единодушие на външнополитическия му екип. \"Ще отменят ли санкциите\", пита Соловьов, а Путин го прекъсва с \"не съм ги въвел аз, питайте тях\". В действителност продуктовото ембарго срещу населението на Русия бе въведено от Кремъл. Според президента санкциите са нечестен способ в една конкурентна борба, започвана винаги в историята на Русия, когато страната започвала да става силна. Но най-много коментари предизвика отговорът му на въпроса при какви обстоятелства би натиснал копчето на ядрения арсенал на Русия. Той прави уточнение, че плановете са за т.нар. ответно-насрещен удар, т.е. когато руската система за ранно предупреждение засече старт на ракети и даде точна прогноза за траекторията им и времето, в което бойните им глави се очаква да паднат на руска територия, \"за да бъде унищожена Русия\". \"Тогава възниква законното ни право да отвърнем. Да, за човечеството това ще е глобална катастрофа, за света ще е глобална катастрофа. Но аз все пак съм гражданин на Русия и глава на руската държава и ще попитам: \"А за какво ни е такъв свят, ако в него я няма Русия?\". Путин директно заявява, че със световния ред, какъвто е изграден след Втората световна война, е приключено и трябва да се изгради нов, започвайки от чисто бял лист. Той дава пример с това как Западът бомбардирал бивша Югославия в центъра на Европа \"без никакво разрешение от ООН\". В същата редица Путин нарежда ударите на САЩ срещу Афганистан, интервенцията в Ирак срещу Саддам Хюсеин и двете вълни на разширяване на НАТО. \"А през това време ние проявихме - меко казано - некомпетентност и отстъпихме позиции\", допълва Путин. Той разказва и епизод от началото на 90-те години за това как е бил с кмета на Санкт-Петербург Анатолий Собчас (по това време Путин е негов заместник - бел.ред.) в кабинета на Хелмут Кол и останали само тримата с канцлера - дори без преводач. \"Аз превеждах, а той каза, че не си представя бъдещето на Европа без Русия, защото се въздигат нови азиатски сили, а САЩ все повече ще се занимават със себе си и Америките\", допълва Путин. \"Както каза Кол, така и се случва\", казва той, но неговата история няма как да се провери, тъй като и Собчак, и Кол починаха. По въпроса защо Русия се намеси в Сирия в полза на Башар ал Асад президентът се връща към тезата си, че имал точна информация за 10 500 бойци от Русия в редовете на \"Ислямска държава\". Той няколко пъти е говорил за хиляди ислямисти от Русия, но тава изглежда е най-голямата численост, която е споменавал досега. Путин говори още за други 4500 души от бившите съветски републики в Централна Азия, \"с които нашата страна няма граничен контрол, няма визов режим\".", "date": "2018.03.08", "title": "Путин за ядрен сблъсък: За какво ни е свят, ако в него я няма Русия"}
{"url": "https://www.dnevnik.bg/bulgaria/2018/03/08/3143152_spornata_ideia_na_patriotite_za_neizbejnata_otbrana/", "text": "Висшият съдебен съвет (ВСС) отказа да прати свои представители в работната група, която ще готви промени в Наказателния кодекс (НК) за неизбежната отбрана. Кадровиците, от една страна, се обединиха около становището, че такива не са необходими, а от друга - не искат с участието си да легитимират изменения, които се правят с \"безкрайно лека ръка\", съобщи  news.lex.bg . В сряда премиерът Бойко Борисов  възложи на министрите на правосъдието и на вътрешните работи да подготвят \"внимателно и с разум\" изменения в института на неизбежната отбрана. Темата стана актуална отново след убийството в Пловдив, за което беше обвинен д-р Иван Димитров и което предизвика протести в негова защита. На Димитров бе повдигнато обвинение за убийство при превишаване пределите на неизбежната отбрана, докато жертвата се опитвала да обере гаража му. Председателят на Върховния касационен съд Лозан Панов напомни една от критиките на Европейската комисия - за непредвидимата правна среда в България. \"Това писмо (на министъра на правосъдието Цецка Цачева за сформиране на работна група за промени в НК - бел. ред.), което ни поставя в положение да внасяме извънредна точка в заседанието днес и да гласуваме наши представители, доказва всичко това. Неизбежната отбрана е стар институт и е свързан с богата съдебна практика. Какво налага промени и защо се внася сега не пише в мотивите към предложението. Но остава горчив привкус как отново пристъпваме към промени – и на материалните, и на процесуалните закони\", заяви Панов. Главният прокурор Сотир Цацаров се съгласи с него, но определи думата \"непредвидима\", използвана от Панов, като твърде деликатна. Цацаров добави, позовавайки се на медии, че вече има готов проект на промени в НК за неизбежната отбрана, изготвен от вицепремиера Красимир Каракачанов. Той цитира и част от мотивите, изложени от Каракачанов, за нуждата от тези изменения. \"Институтът на неизбежна отбрана трябва да се разшири, както и да се направят промени, които да се борят за намаляването на битовите кражби. Виждам, че моментът е назрял и обществото е готово и само търси и иска ремонт в Наказателния кодекс\", казва Каракачанов. \"Вече има проект, какво ще прави тази работна група\", попита Цацаров. И добави, че той няма да изпраща представители на прокуратурата. \"Ако тези промени, изготвени толкова бързо и разумно, влязат в НС от името на правителството, има си процедура – правната комисия ни кани за становище и ние ще участваме. Но не виждам необходимост да участваме в работна група, която тепърва ще прави нещо, което вече е направено и е обосновано с обществената необходимост\", заяви Цацаров. Той определи като пълен абсурд възможността да се пристъпи към промени в този институт без участието на академичната общност. Главният прокурор обяви, че ще гласува против участието на ВСС в работната група, защото \"при така изготвения и публикуван проект е безсмислено да се изпращат представители\". Неща, които са фундаментални в наказателното право, се решават от днес за утре с безкрайно лека ръка. Не трябва да ги узаконяваме с наше участие, допълни Цацаров. Председателят на ВКС напълно се съгласи с него. Напомни, че все по-трудно намира съдии, които да участват в работните групи, защото по този начин валидират нещо, което е предрешено. \"Изпълнителната власт е последователна в своята предвидимост и непоследователна за това как се променят законите\", заключи Панов. И Вероника Имова беше на същата позиция. Тя заяви, че институтът на неизбежната отбрана е древен институт, има богата съдебна практика и на Върховния съд, и на ВКС. Напомни, че има и решение на Конституционния съд по въпроса, и заключи, че не бива с лека ръка да се посяга на работещ институт. Цветинка Пашкунова попита дали все пак не трябва ВСС да изпрати свой човек, който да обоснове пред работната група липсата от необходимост на подобна промяна. \"Защото когато се стигне до проект, знаем нашите становища каква стойност имат\", каза тя. Все пак съветът единодушно реши да не изпраща свои хора в работната група, а да вземе становище, ако се стигне до обсъждане на готов проект в правната комисия на Народното събрание.", "date": "2018.03.08", "title": "Спорната идея на Патриотите за неизбежната отбрана обедини опонентите Цацаров и Панов"}
{"url": "https://www.dnevnik.bg/sviat/2018/03/08/3142881_sluchaiat_sus_skripal_moje_da_otprishti_voina_mejdu/", "text": "Руски олигарси може да изгубят британските си паспорти заради случая със  Сергей Скрипал , може би отровен в Лондон, а тайните служби от двете страни може да си обявят война, смята Константин Егерт. * * * Не познавам нито един човек, който да вярва, че през 2013 г.  Борис Березовски  се е самоубил в жилището на бившата си жена. Не ми се вярва и на мен. Борис Абрамович, с когото имахме бегло познанство, през живота си бе извършил куп недостойни постъпки, вероятно и престъпления. Същевременно (в което мнозина, но не и аз, ще съзрат парадокс) беше  вярващ човек  и знаеше със сигурност, че самоубийството е смъртен грях и води направо към ада. \"Делото Березовски\" в ново издание? Березовски е сред 14-те души, пристигнали от Русия, чиято смърт и до днес буди подозрения у мнозина във Великобритания. Разследването може да бъде подновено, ако правителството на Нейно величество се вслуша в призива, отправен от председателката на парламентарната комисия по вътрешни работи Ивет Купър. Тя прикани кабинета да разпореди нови следствия по тези 14 смъртни случая. Петнайсети и шестнайсети можеха да станат бившият полковник от руското Главно разузнавателно управление  Сергей Скрипал  и дъщеря му Юлия. Те бяха открити в безсъзнание на пейка в центъра на град Солсбъри в Югоизточна Англия. Осъден през 2006 г. в Русия за държавна измяна и разменен четири години по-късно за  Анна Чапман  и други руски агенти, Скрипал от осем години живееше на острова. Днес двамата с дъщеря му Юлия са в болница, в критично състояние. А министерският кабинет бе свикан на специално заседание. Хора от тайните служби и полицията разказаха на министрите какво се знае днес за случая, поверен на отдела за борба с тероризма към Скотланд ярд. Външният министър на Обединеното кралство Борис Джонсън заяви в Камарата на общините, че ако се получат доказателства за \"руска следа\" в делото \"Скрипал\", Лондон ще предприеме ответни мерки - включително евентуален бойкот на световното по футбол. Остана впрочем неясно дали хипотетичният бойкот ще включва английските национали (единствения британски отбор, стигнал до финалите на СП 2018), или ще означава само официални британски представители да не участват в церемонията за откриване на шампионата в Русия. Подозренията веднага се насочиха към Москва - никой в кралството още не е забравил убийството на Александър Литвиненко. Джеръми Корбин, банкерите и олигарсите Скандалът се очертава да е шумен и сериозно да навреди на традиционните канали за руско влияние във Великобритания. Става дума главно за онези, които обслужват интересите на руски олигарси и семействата им - банкери, фирми, предлагащи суперлуксозни имоти, юридически кантори. Сред потенциалните \"агенти за влияние\" се споменават лобистите за енергийни компании, действащи в Русия, някои журналисти - главно (но не само) от левия спектър, също и редица депутати от парламента, най-вече евроскептици и изолационисти. Но за разлика от континентална Европа на преден план тук не е десницата, а Лейбъристката партия. От 2015 г. контролът върху ръководството ѝ е в ръцете на левите ултраси. Партийният лидер  Джеръми Корбин  е стар приятел на покойници като Съветския съюз, Уго Чавес и Фидел Кастро. И никак не обича НАТО и САЩ. Литвиненко  и Березовски загинаха още преди сегашната студена война номер две между Кремъл и Запада. Историята със Скрипал се случи в разгара ѝ. Това ни кара да виждаме особен смисъл в станалото. В Лондон и по-специално в тайните служби мнозина отдавна ги сърбят ръцете да отмъстят не само на Кремъл, но и на собствените си елити заради очевидното нежелание да разследват как са умрели опонентите на Москва на британска територия. Опасения да засегнат бизнеса на \"Бритиш петролиъм\" и на \"Роял Дъч Шел\" в Русия, също и страх от нови специални операции на Москва принуждаваха първо кабинета на лейбъриста Гордън Браун, после и този на премиера консерватор Дейвид Камерън да потушават всички скандали \"с руска следа\" в тях. Нещата леко се промениха, след като избухна руско-украинската война. Случаят със Сергей Скрипал дава шанс на привържениците на твърдия курс в Лондон. Още повече с оглед на обвиненията в твърде мек подход, бездруго отправяни към сегашното правителство на  Тереза Мей  в Брюксел, където текат преговори за излизането на Великобритания от ЕС. Отнемане на британското поданство? Няма проблем Освен публични акции като бойкот на световното по футбол може да очакваме и стандартни: а) експулсиране на част от руските дипломати (случвало се е неведнъж); б) криминални дела срещу  свързани с Кремъл олигарси , притежаващи активи във Великобритания; в) отнемане на поданството от натурализирани бивши руски граждани и членове на семействата им. Последната мярка - парадоксално наистина - е най-лесна за изпълнение. Вътрешният министър на кралството има право да отнеме британското поданство на всеки натурализиран чужденец, ако е било получено чрез измама или... ако този акт би помогнал за \"благото на обществото\". Терминът \"благо на обществото\" може да се тълкува как ли не и министърът не е длъжен да обяснява как и защо. Нещо повече, паспортът може да се отнеме, дори бившият му собственик да остане в крайна сметка съвсем без гражданство. Защото юридически погледнато, британското поданство е дар от монарха, с който от името на кралица Елизабет Втора се разпорежда шефът на МВР. Новодошлите от Русия, сдобили се през последните 15-20 години с \"Лъва и еднорога\", както често наричат по традиция британските паспорти, са десетки хиляди. На някои от тях (безспорно на малцина) сега навярно им е нервно. Тази история крие и още един аспект. Както заяви в \"Гардиън\" бившият му московски кореспондент Люк Хардинг, през студената война, а и след това враждуващите специални служби спазвали едно неписано правило: страните, помилвали и разменили чуждите шпиони срещу свои, след това не закачат бившите си противници, нито ги заплашват. Това дава възможност да се поддържа доверие между правителствата - в случай че пак се наложи размяна на изобличени агенти. Сметне ли Лондон, че руските служби са нарушили негласната договорка, освен нови разследвания на тайните от последно време, включително смъртта на Березовски, ни чака и цялостна шпионска война между Русия и Обединеното кралство. * * * /БТА", "date": "2018.03.08", "title": "Случаят със Скрипал може да отприщи война между специалните служби на Русия и Великобритания"}
{"url": "https://www.dnevnik.bg/sviat/2018/03/08/3143071_update_3-syrian_government_forces_poised_to_slice/", "text": "Офанзивата на сирийския режим в Източна Гута продължава, а силите на президента Башар Асад напредват от изток през района в опит да се свържат с войските от другата страна и на практика да разделят анклава на две. Това съобщи командир от паравоенна организация, сражаваща се на страната на режима, цитиран от \"Ройтерс\". От края на миналата година Сирийската арабска армия опитва да превземе последния по-голям бастион на бунтовниците, които се сражават срещу Асад, в район край столицата Дамаск. Според активисти стотици цивилни са загинали  през последните седмици  (според базирания в Лондон Сирийски център за наблюдение на човешките права - над 900), а сирийските власти използват тактиката на \"опожарената земя\", унищожавайки всичко по пътя си, докато действат в Източна Гута. Сирийското правителство настоява, че се сражава единствено срещу терористи, завзели района и обстрелващи Дамаск. (Загиналите при атаките им с миномет са десетки по данни на проправителствени издания.) Ако претърпят поражение в Източна Гута, бунтовниците ще понесат най-големия удар от офанзивата в Алепо в края на 2016 г. насам, когато източната част на някогашното икономическо сърце на Сирия мина в ръцете на режима след дълга обсада. Командирът, който няма разрешение да говори пред медиите, потвърждава за \"Ройтерс\" и съобщения на активисти, според които това на практика вече се е случило. Сирийски държавни медии разпространяват кадри с военнослужещи, овладели селища в сърцето на Източна Гута като Бейт Сауа и Мисраба. Базираният в Истанбул говорител на групата  \"Файлак ал Рахман\" , една от най-големите в Източна Гута, обаче отрича това. Международният комитет на червения кръст и Организацията на обединените нации съобщиха, че заради усложнената ситуация на терен хуманитарен конвой, който е трябвало да стигне до Гута, не е потеглил. Смята се, че в района има почти 400 хил. цивилни, много от които не разполагат с храна и лекарства. В края на февруари Русия  обяви \"хуманитарна пауза\"  за 5 часа всеки ден, но резултатите от нея бяха спорни. По-рано Москва предложи бунтовниците да напуснат Източна Гута със семействата си с гаранция за сигурността им, за да може силите на режима да овладеят района. Междувременно силите на Асад обявиха, че се отваря нов безопасен коридор в южната част на Източна Гута, по който също е възможно изтегляне. Междувременно неправителствена организация, оказваща медицинска помощ, обяви, че в сряда вечерта е имало случай на атака с хлор в Източна Гута с около 50 пострадали, но без да уточнява кой може да стои зад нея. По-рано активисти и  експерти от ООН допуснаха , че през последните месеци в района може действително да са били извършвани химически атаки.", "date": "2018.03.08", "title": "Силите на Асад се вклиняват в Източна Гута, за да победят бунтовниците"}
{"url": "https://www.dnevnik.bg/sviat/2018/03/08/3143030_grafika_na_denia_koi_vurshi_domakinskata_rabota_v/", "text": "Българките раждат за пръв път по-рано, но намират първата си официална работа и се изнасят от дома на родителите си по-късно от средното за Европейския съюз. Освен това домакинската работа все още е почти изцяло в техните ръце. Ето какво показват данните на \"Евростат\".", "date": "2018.03.08", "title": "Графика на деня: Кой върши домакинската работа в България"}
{"url": "https://www.dnevnik.bg/biznes/2018/03/08/3143229_patriotite_iskat_kevr_da_razreshava_prodajbata_na/", "text": "Депутати от парламентарната група на Обединените патриоти внесоха в Народното събрание промени в Закона за енергетиката, с които се разширяват правомощията на Комисията за енергийно и водно регулиране (КЕВР) при сделки с дялове от дружества, които тя е лицензирала, се вижда от сайта на Народното събрание. Законопроектът е провокиран от сделката на чешката група ЧЕЗ, която е в процес на продажба на българския си бизнес на малкото българско дружество \"Инерком\". В хода й се видя, че  държавните регулатори нямат законово основание  да контролират хода на сделката и да влияят при избора на купувача. С проекта се предлага КЕВР да разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ \"с оглед защита на националната сигурност и обществения ред\". Дава се възможност КЕВР да отнеме лиценза на компания, която се разпорежда с над 20% от дяловете си без да е получила съответното разрешение. В мотивите се казва, че от съществено значение е кандидат- купувачите да са стратегически инвеститори, които да могат да гарантират дългосрочното устойчиво развитие на енергийния сектор. Според вносителите разпоредбата е е необходима за защита на българския интерес , националната сигурност и обществения ред и за максимална прозрачност и изсветляване на най-важните сектори на българската икономика.", "date": "2018.03.08", "title": "Патриотите искат КЕВР да разрешава продажбата на дялове от доставчиците на ток, парно и газ"}
{"url": "https://www.dnevnik.bg/sviat/2018/03/08/3142825_iaponiia_zamrazi_deinostta_na_dve_borsi_za/", "text": "Японските регулаторни власти разпоредиха днес да спрат работа две борси за криптовалути за срок от месец, след като по-рано тази година от \"Койнчек\" (Coincheck), един от най-големите оператори на дигитални валути, бяха откраднати 58 млрд. йени (547 млн. долара), предаде ДПА. Двете борси - \"Бит стейшън\" (Bit Station) и Еф Ес Ейч Оу (FSHO), получиха заповеди да спрат дейността си до 7 април и да подобрят защитата на активите и информацията за клиентите си. Японската служба за финансови услуги направи предписание на пет други борси за криптовалута, включително \"Койнчек\", тъй като е установила, че защитата на потребителите и управлението на риска на тези борси не е достатъчно добро. Останалите четири са \"Бикрементс\" (Bicrements), \"Джи Ем Оу койн\" (GMO Coin), \"Тек бюро\" (Tech Bureau) и \"Мистър ексчейндж\" (Mr Exchange). На седемте валутни оператора е разпоредено да представят пред службата план за подобрение на работата си до 22 март. През януари 58 млрд. йени във виртуална валута  изчезнаха от токийската борса  Койнчек заради хакерска атака. През 2014 година около 48 млрд. йени бяха изгубени в борсата за биткойни \"Ем Ти Гокс\". /БТА", "date": "2018.03.08", "title": "Япония замрази дейността на две борси за криптовалута заради хакерски атаки"}
{"url": "https://www.dnevnik.bg/zdrave/2018/03/08/3143236_med_vmesto_zahar_v_uchilishtata_i_obshti_usiliia_za/", "text": "Децата с наднормено тегло в Европейския съюз са 25%, но не се работи достатъчно за намаляването на захарта в продуктите в училищата. Добра идея е например да се замени с мед. Необходими са и повече общи усилия за повишаване на качеството на храните в ЕС - това е проблем за всички, без да става дума за двоен стандарт. Това коментира Витянис Андрюкайтис, европейският комисар по здравеопазване и безопасност на храните, по време на провелата се днес дискусия \"Вкусно или здравословно? Качеството на храните в Европейския съюз\" като част от българското европредседателство. Идеята за мед в училищата е била едно от предложенията по схемата за плод и мляко за учениците с европейско финансиране, която е в сила в момента, коментира и председателят на парламентарната земеделска комисия Десислава Танева. По думите й от новия период на схемата ще се работи по добавянето му и помоли еврокомисарят да съдейства за увеличаване на субсидията по схемата, така че да стане възможно. Според Витянис Андрюкайтис  , и навсякъде трябва да се работи за повишаването му. Обяви се против разделянето на европейците на две категории потребители - от Източна и от Западна Европа, като поясни, че навсякъде са в сила регулациите за безопасност на храните, а качеството зависи от взискателността на хората. По думите му трябва да се прави  . Всички допуснати храни и съставки на европейския пазар са проверени и одобрени, т.е. те са сигурни, включително и с консервантите си и т.нар. Е-та. Само че доколко са здравословни и качествени е друг критерий, който зависи от обществото. \"Не са разрешени адитиви, които са опасни за здравето. Можем да се доверим на учените и да не се насажда страх срещу позволените добавки, както например срещу ваксините. Хората не искат да виждат много Е-та в храните, но на индустрията й трябва да увеличи срока на годност на стоките. По-скоро трябва да направим така, че хората да могат да си позволяват повече прясна храна\", каза той. Андрюкайтис обобщи, че хората трябва да имат избор, и препоръча на потребителите да обръщат внимание и да изискват по-високо качество, така че нивото му да се повишава еднакво за страните в ЕС. Заедно с това качествените храни трябва да стават и по-достъпни и социалните неравенства в обществата да се изглаждат, така че хората с по-малко приходи също да могат да избират от качествените стоки, които сега са по-скъпи. Статистиката ясно доказва, че най-бедните имат и най-лошо здраве и това е една от причините, посочи еврокомисарят. И другият общ проблем на ЕС в същата посока е, че   на страните членки се отделят за превенция и профилактика. Всички останали средства са за лечение на вече възникнали болести, а това е \"драматична тенденция\", отбеляза комисарят по здравеопазването.", "date": "2018.03.08", "title": "Мед вместо захар в училищата и общи усилия за качеството на храните иска здравният еврокомисар"}
{"url": "https://www.dnevnik.bg/ot_vas/novini_ot_vas/2018/03/08/3140894_goriashtata_planina/", "text": "Горящата планина (преведено Янар Даг) е една от причините да наричат Азербайджан Страната на огъня. Газовите находища са навсякъде и понякога газът изтича на повърхността. Мястото е така от столетия. Понеже две плочи са се приплъзнали, между тях излазът на газ е станал възможен.", "date": "2018.03.08", "title": "Горящата планина"}
{"url": "https://www.dnevnik.bg/sviat/2018/03/08/3143245_zadachite_pred_nato_-_spodelenata_tejest_burzoto/", "text": "Споделената тежест, бързото предвижване в ЕС и хибридната война. Това са най-важните задачи, чиито отговори трябва да бъдат намерени от НАТО тази година. Годишната среща на министрите на отбраната ще е на 11 и 12 юли в новата сграда на алианса в Брюксел, както обяви главният секретар на НАТО Йенс Столтенберг още през октомври миналата година. От изявлението му можем да съдим и за какво ще става въпрос на разговорите на съюзниците. В него се казва, че бойните групи в източната част на алианса са в пълна оперативна готовност и се засилва присъствието в района на Черно море, а също така се засилват усилията срещу кибератаки и хибридни заплахи. Теми ще са и продължаването на мисията по обучение на силите за сигурност на Афганистан, подкрепа на коалицията, бореща се с ИДИЛ, както и отношенията между НАТО и ЕС. (Не)споделената отговорност В НАТО подхождат особено внимателно към процеса на планирането. След като се стигне до извод от какви способности се нуждае алиансът и конкретно всяка страна членка, последната поема ангажименти към останалите съюзници в своите национални планове, които са двегодишни. Сега тече процесът по отчитане на свършеното по тях и предаването на плановете за следващия период (2018 - 2020). Крайъгълен камък за новата посока по планирането изигра анексирането на Крим от Русия и събитията в Сирия. Поради отчетената заплаха за държавите - членки на НАТО, на срещата в Уелс през 2014 г. всяка от страните пое ангажимент да увеличи разходите си за отбрана до 2% от брутния вътрешен продукт до 2024 г. 20% от парите за отбрана трябва да се отделят за нова техника и въоръжение. Тези 2% са били средният процент от БВП, даван за отбрана през 2014 г. До края на 2017 г. 8 от 29 държави в алианса са преминали тези 2%. Според информация от Държавния департамент на САЩ 15 съюзника са обещали да инвестират поне 20% от парите си за отбрана в оборудване и се очакват още 7 съюзника да достигнат тези 20% до 2024 г. По данни на НАТО от бюджетите за 2017 г. най-много харчат САЩ – 3,58% от БВП, следват ги Гърция – 2,32%, Естония и Великобритания – 2,14%, Румъния – 2,02%, и Полша – 2,01%. Останалите държави са под финансовата граница от Уелс. Според статистика на НАТО от юни 2017 г. България е сред отличниците в групата с 1.57% от БВП и над 29% разходи от бюджета за отбрана за ново оборудване. Тези данни са на база на държавния бюджет за миналата година, в който бяха предвидени 231 млн. лв. за проектите за купуване на нов самолет за военновъздушните сили и за построяване на два кораба за военноморските сили. Парите така и не бяха похарчени, тъй като проектът за изтребителя беше спрян, след като специална парламентарна комисия установи нарушения в процедурата за избор, която беше завършена от служебното правителство. Българската фирма, която спечели търга за корабите, борейки се сама със себе си, се отказа заради недостатъчното финансиране, предвидено от Министерството на отбраната. Столтенберг подчерта преди две седмици, че решението за увеличаване на бюджета за отбрана е взето с консенсус от държавите членки. От Държавния департамент отбелязват, че не става дума само да се харчи повече за отбрана: \"Ние имаме нужда да бъдем мъдри за това как харчим. Трябва да инвестираме в способности, които правят алианса по-силен.\" Натискът от САЩ към останалите членове на НАТО да спазят финансовите си ангажименти не се дължи само на президента Доналд Тръмп, който в туит отпреди 2 години нарече НАТО \"отживелица\", но и на конгреса, който одобрява финансовите разходи за отбрана. За 2017 г. САЩ са осигурявали $683 млрд. при $262 за всички страни от ЕС плюс Канада, според данни на НАТО. Когато партньорите не могат да изпълняват задълженията си, рискът за НАТО се увеличава – е послание което отправят и от НАТО, Пентагона и Държавният департамент. Какво реално е свършила България и какви от обещаните способности са налице предстои да разберем още този месец. Министърът на отбраната Красимир Каракачанов отказва да коментира, преди прегледът на НАТО да е официално завършен. Бързото предвижване или \"военният Шенген\" Идеята за бързото предвижване на войските на НАТО през европейските граници беше лансирана от командващия на сухопътните войски на САЩ в Европа ген. Бен Ходжис миналото лято по време на учението Saber Guardian. На срещата на министрите на отбраната на НАТО в началото на тази година идеята е одобрена от съюзниците и предстои да бъде облечена в конкретни междудържавни споразумения и промяна на национални закони. Идеята е при предвижване на войска към източния фланг и Черноморския регион военната техника да не бъде бавена на митниците. В момента предвижването на военна техника от САЩ до местата за разполагане в Европа може да отнеме до 6 месеца. \"Путин няма нужда да чака на митницата, за да разположи танковете си на границите на ЕС\", отбеляза представител на НАТО. В Пентагона смятат, че освен бързото предвижване от изключителна важност са и способностите за бързото взимане на политически и военни решения от страните членки при нужда от взаимодействия. При евентуална хибридна заплаха като тази в Крим, когато местната власт беше превзета от \"зелени човечета\" без опознавателни знаци на униформите, трудно би проработил член 5 от Вашингтонския договор, който предполага помощ от останалите страни при \"въоръжено нападение срещу една или повече от тях\". Такава ситуация би могла да се тълкува като вътрешен проблем, ако няма актуална разузнавателна информация, и затова бързото взимане на решения също е важно. НАТО мисли и за подобряване на пътната инфраструктура в ЕС, защото се оказва, че някои от съвременните пътища и съоръженията по тях не издържат тежестта на военната техника – тежестта на танк М1 Abrams е 70 т. Хибридната война и нуждата \"да се говори с хората\" \"Всички страни на НАТО са обект на кибероперации. Почти всеки ден държавни институции или административни звена са обект на кибератаки. В повечето случаи те са незначителни, но понякога са успешни и след това изтича информация през вестници, WikiLeaks или някъде другаде\", според източник от едно от разузнавателните звена на НАТО. Хакерите събират информация за групи и лица и с цел дискредитирането им. Част от хибридната война обаче се води на икономическия фронт. \"Русия притежава голяма част от енергетиката, от икономиката, има влияние в политическия сектор. Русия използва това, за да влияе и в други страни в ЕС и НАТО, предлагайки например цени на газа като условия или стимул за сключване на други споразумения с Москва. За нуждите на пропагандата Русия използва т.нар. мека сила (soft power) на база на историческите взаимоотношения между страните, а също така и за да изгражда по-добър имидж\", каза служител на НАТО. Борбата с хакерите се води с променлив успех, но има създадени военни звена и в САЩ, и в европейските страни. Срещу фалшивите новини, като че ли още няма открито оръжие. Латвия, която е една от най-засегнатите и осъзнаващи проблема страни, има институция, която може да затваря телевизионни канали при нужда. В Латвия нямат проблем с това да обяснят защо трябва да се харчи повече за отбрана, а не за по-високи пенсии, заради историята си, но пък имат проблем с това да обяснят \"защо трябва да изпратим войски в Африка\". \"Трябва да се говори на хората\", смята представител на балтийската страна в НАТО. В Пентагона също отчитат опасността от фалшивите новини. Миналата година след такава \"новина\" за изнасилено от американски войници момиче населението в Германия е било настръхнало, но американците успели бързо да разпространят истинската информация.", "date": "2018.03.08", "title": "Задачите пред НАТО - споделената тежест, бързото придвижване и хибридната заплаха"}
{"url": "https://www.dnevnik.bg/photos/2018/03/08/3143264_ne_e_greshka_-_prosto_makdonalds_pochita_8_mart/", "text": "Защо знакът на заведението на световно известната верига \"Макдоналдс\" в Линууд, щата Калифорния, е обърнат наопаки? Това не е шега, а решение на собственичката на франчайза Патриша Уилямс да превърне буквата М в W (като   - жени) в чест на 8 март. Според компанията това се случва за пръв път в историята. Лорън Алтмин, говорителка на \"Макдоналдс\", поясни по този повод, че близо 60% от ръководителите на заведения от веригата в САЩ са жени. \"Гордеем се с това разнообразие и днес го споделяме с всички.\" Логото със \"златните арки\" ще бъде променено за ден във всички медийни канали на компанията, 100 заведения ще предлагат специални опаковки и подаръци, а персоналът ще е с празнични тениски и шапки. Други компании също използват временно адаптиране на световно известните си емблеми в чест на жените. Последният по-известен такъв случай бе пускането в продажба в САЩ на 250 000 бутилки с уиски \"Джейн Уокър\". На етикета на \"Джони Уокър\" известният \"пешеходец\" е заменен с дама.", "date": "2018.03.08", "title": "Не е грешка - просто \"Макдоналдс\" почита 8 март"}
{"url": "https://www.dnevnik.bg/sport/2018/03/08/3143256_blater_iska_fifa_da_otmeni_absurdnoto_mu_nakazanie/", "text": "Бившият президент на ФИФА Сеп Блатер ще поиска от етичната комисия на световната футболна централа да преразгледа неговия случая и да отмени наказанието му. 81-годишният швейцарец определи наложеното му наказание като абсурдно. Блатер изтърпява шестгодишно наказание, което му беше наложено през 2015 г. за нарушаване на етичните норми. Причината беше нерегламентирано плащане на стойност 2 млн. швейцарски франка от Блатер към бившия президент на УЕФА Мишел Платини. Французинът също изтърпява шестгодишно наказание. Първоначално етичната комисия ги извади от футбола за осем години, като разследващите в случая искаха доживотна санкция. След това апелативната комисия към ФИФА намали наказанията им с две години. В същото време главният прокурор на Швейцария започна разследване срещу Блатер по подозрения в корупция и злоупотреба с власт. Все още обаче няма повдигнато обвинение срещу швейцареца, който беше президент на ФИФА в продължение на 17 години. \"Минаха две години и половина, а по случая няма никакво движение. Това е като да имам дамоклев меч над главата. Никога не знаеш какво може да се случи\", каза Блатер на среща с медиите в Цюрих. Миналия месец той заяви пред \"Ройтерс\", че възнамерява да започне съдебни действия, за да изчисти името си. Сега Блатер планира да поиска от етичната комисия да преразгледа случая му. \"Очаквам от етичната комисия да вземе решение за отмяна на наказанието, защото е абсурдно. Надявам се да има решение в следващите три месеца до началото на световното първенство\", допълни швейцарецът. Блатер потвърди, че е получил лична покана да присъства на световното от президента на Русия Владимир Путин. \"За мен е чест и вече приех\", заяви бившият президент на ФИФА. ", "date": "2018.03.08", "title": "Блатер иска ФИФА да отмени \"абсурдното\" му наказание"}
{"url": "https://www.dnevnik.bg/biznes/2018/03/08/3143155_patriotite_iskat_kevr_da_razreshava_prodajbata_na/", "text": "Депутати от парламентарната група на \"Обединените патриоти\" внесоха в Народното събрание промени в Закона за енергетиката, с които се разширяват правомощията на Комисията за енергийно и водно регулиране (КЕВР) при сделки с дялове от дружества, които тя е лицензирала, се вижда от сайта на Народното събрание. Законопроектът е провокиран от сделката на чешката група ЧЕЗ, която е в процес на продажба на българския си бизнес на малкото българско дружество \"Инерком\". В хода й се видя, че  държавните регулатори нямат законово основание  да контролират хода на сделката и да влияят при избора на купувача. С проекта се предлага КЕВР да разрешава действия по разпореждане с дялове и акции, представляващи повече от 20% от капитала на търговски дружества, които са лицензирани за пренос на електроенергия, топлинна енергия и газ, \"с оглед защита на националната сигурност и обществения ред\". Дава се възможност КЕВР да отнеме лиценза на компания, която се разпорежда с над 20% от дяловете си, без да е получила съответното разрешение. В мотивите се казва, че от съществено значение е кандидат-купувачите да са стратегически инвеститори, които да могат да гарантират дългосрочното устойчиво развитие на енергийния сектор. Според вносителите разпоредбата е необходима за защита на българския интерес, националната сигурност и обществения ред и за максимална прозрачност и изсветляване на най-важните сектори на българската икономика.", "date": "2018.03.08", "title": "Патриотите искат КЕВР да разрешава продажбата на дялове от доставчиците на ток, парно и газ"}
{"url": "https://www.dnevnik.bg/skorost/2018/03/08/3143275_ministerstvoto_na_predsedatelstvoto_shte_polzva_dva/", "text": "Министерството на българското председателството на Съвета на ЕС ще използва  два електромобила БМВ ай3 (i3) . Договор за това беше подписан днес между ведомството и BMW Group България. Автомобилите са предназначени за двете дирекции на министерството, които се грижат за организирането и провеждането на събитията по време на Българското председателство. Електрическите коли, предоставени за целите на председателството, са с новата по-голяма батерия, която позволява изминаване на до 300 километра с едно зареждане. Министерството на българското председателство има и  договор за ползване на 15 електромобила с марка \"Рено\" . С тях се превозват гостите на ниво експерти в работни групи и участници в сесиите.", "date": "2018.03.08", "title": "Министерството на председателството ще ползва два електромобила БМВ"}
{"url": "https://www.dnevnik.bg/bulgaria/2018/03/08/3143203_parlamentut_shte_prekrati_mandata_na_georgi_gatev_kato/", "text": "Парламентарната комисия за контрол над службите за сигурност и използването на специалните разузнавателни средства /СРС/ реши да предложи на парламента да прекрати мандата на зам.-председателя на Националното бюро за контрол на СРС /НБКСРС/ Георги Гатев. Основанието - че му е отнет достъпът до класифицирана информация, а без такъв той не може да бъде член на бюрото. Решението беше взето с гласовете на депутатите от управляващото мнозинство, а депутатите от БСП Филип Попов и Славчо Велков се въздържаха. По информация на сайта lex.bg в началото на заседанието Славчо Велков е предложил да бъдат изслушани Георги Гатев и председателят на НБКСРС Бойко Рашков, които са се намирали в парламента, но комисията отказала. Председателят на комисията Димитър Лазаров обяснил, че има влязло в сила решение на Върховния административен съд, потвърждаващо отнемането на достъпа до класифицирана информация на Гатев, и това решава въпроса. след съобщение на прокуратурата, че според справка на ДАНС Георги Гатев съдействал на трима обвиняеми магистрати да подадат в бюрото заявления за проверка дали са подслушвани незаконно. Гатев възрази, че бюрото не само има право, но е и длъжно да съдейства на всички податели на заявления да осъществят правата си. Въпреки възраженията му скоро след това ДАНС реши да бъде отнет допускът до класифицирана информация на Гатев. А Държавната комисия за сигурност на информацията /ДКСИ/ потвърди решението на ДАНС и Гатев обжалва пред ВАС. Според мотивите на ДАНС Гатев е оценен като ненадежден за сигурността и опазването на тайната и дори имало данни, че осъществявал дейност срещу обществения ред. Гатев категорично възрази, а председателят на НБКСРС  Бойко Рашков в публични изявления,  подкрепени с подробна документация заяви, че в България има кръгове и сред тях е прокуратурата и ДАНС, които не желаят да има контрол над дейността им по използването на СРС и че атаката срещу заместника му Гатев и всъщност атака срещу бюрото. В жалбата си до Върховния административен съд Гатев посочи, че ДКСИ не е извършила въобще проверка за законосъобразност на решението на ДАНС. А що се отнася до хипотезата на ДАНС, че е той извършвал действия насочени срещу обществения ред, Гатев заявява, че такова твърдение може да съществува само в случаите на нарушения на закона, в каквито той никога не е бил уличаван. Въпреки това ВАС потвърди отнемането на допуска му до класифицирана информация, което доведе до днешното решение на парламентарната комисия за изваждането му от НБКСРС. Председателят на комисията Димитър Лазаров е обяснил днес, цитиран от lex.bg, че след като парламентът освободи Гатев, трябва до един месец да бъде избран друг на негово място за член на бюрото, но разговори с политическите партии не били водени. Дотогава работата на НБКСРС, което се състои от 5-има членове, нямало да бъде блокирана, тъй като бюрото може да взема решения и в състав от 4-има души.", "date": "2018.03.08", "title": "Парламентът ще прекрати мандата на Георги Гатев като член на Бюрото за контрол на подслушванията"}
{"url": "https://www.dnevnik.bg/sport/2018/03/08/3143272_-/", "text": "ЦСКА показа много неубедителна игра в трети пореден мач, но избегна грешна стъпка срещу предпоследния \"Етър\". Червените спечелиха с 2:1 на \"Българска армия\" с победен гол на резервата Енрике Рафаел в 86-ата минута. В герой за тима на Стамен Белчев отново се превърна Фернандо Каранга, който вкара първото попадение и асистира за второто. Между двата гола домакините играха много мудно и безидейно и създадоха твърде малко възможности пред вратата на \"Етър\". Гостите от Велико Търново можеха да си тръгнат дори с три точки от \"Българска армия\". Георги Сърмов обаче пропусна отлична възможност да изведе своя отбор напред десетина минути преди края на редовното време. ЦСКА записа седма победа в последните осем кръга и 17-а в 24 мача. Тимът на Стамен Белчев събра 57 точки и отново се доближи на три точки от шампиона \"Лудогорец\". Червените имат аванс от осем точки пред \"Левски\", а \"Берое\" (41 т.), \"Ботев\" (36 т.) и \"Верея\" (35 т.) допълват топ 6. \"Етър\" остава на предпоследната 13-а позиция с 20 точки - на 14 пред \"Витоша\" (Бистрица) и на една зад \"Дунав\" (Русе). \"Виолетовите\" продължават да нямат победа, откакто Красимир Балъков стана главен мениджър на отбора. Последният успех за тима от Велико Търново дойде на 3 декември срещу \"Славия\" (2:1). Мачът започна добре за ЦСКА. Червените очаквано притиснаха гостите от Велико Търново и създадоха две отлични възможности за гол в началните десетина минута. В първата ситуация Кирил Десподов получи страхотно извеждащо подаване от Николай Бодуров, направи чудесно първо докосване и си освободи много добра позиция за удар. Най-добрият млад футболист в Първа лига за 2017 г. обаче стреля покрай вратата с левия крак. Минута по-късно Едвин Джеси напредна отляво и центрира към вратарското поле за Фернандо Каранга. Голмайсторът на Първа лига изпревари прекия си пазач и стреля с глава към далечния ъгъл, но топката премина малко встрани от вратата. В 15-ата минута вратарят на ЦСКА Витаутас Черниаускас се постави в трудна ситуация и изрита лошо топката напред. Последва атака, при която Велко Батрович прати топката във вратата на домакините. Още преди ударът обаче прозвуча сигнал за игра с ръка. Повторенията показаха, че решението на главния рефер Стефан Апостолов е правилно. В 23-ата минута по-активната игра на ЦСКА даде резултат. Стойчо Атанасов направи отличен пробив отляво, след което опита изстрел с левия крак. Топката попадна в Каранга, който я овладя с гръб към вратата, завъртя се и спокойно я прати в близкия ъгъл. След гола последва отпускане в състава на ЦСКА и гостите се възползваха. В 29-ата минута Яни Пехливанов стреля отблизо, след като се пребори с Александър Барт при центриране от свободен удар. Черниаускас обаче показа отличен рефлекс и спаси. Три минути преди почивката \"Етър\" успя да изравни резултата с един от най-красивите голове от началото на сезона. Аласана Мане получи свободно пространство пред наказателното поле на ЦСКА и отправи страхотен изстрел от 25-26 метра. Топката се отби в напречната греда и влетя във вратата - 1:1. ЦСКА притисна \"Етър\" след почивката, но нямаше ясна идея как да стигне до втори гол. Атаките на червените бяха тромави и еднообразни, а най-напрегнатите ситуации пред вратата на гостите бяха след статични положения. Тимът на Красимир Балъков обаче се справяше с тях. В 77-ата минуа защитата на \"Етър\" се пропука и ЦСКА стигна до най-доброто си положения от отбелязването на първия гол. Десподов обаче направи голям пропуск на далечната греда, като стреля в аут от границата на вратарското поле. В 81-ата минута \"Етър\" получи страхотна възможност да отмъкне трите точки от \"Българска армия\". След центриране от корнер Георги Сърмов получи чудесна позиция за изстрел около точката на дузпата. Полузащитникът обаче насочи топката право в тялото на Черниаускас. Въпреки неубедителната си игра ЦСКА все пак успя да стигне до победата. В 86-ата минута Каранга беше оставен да овладее топката пред наказателното поле. Бразилецът подаде технично към влезлия като резерва Жан Бланко. Той не успя да уцели топката, но включилият се от задна позиция Енрике Рафаел стигна до нея и със силен удар я насочи в далечния ъгъл.", "date": "2018.03.08", "title": "ЦСКА се измъчи с \"Етър\", но взе още една неубедителна победа"}
{"url": "https://www.dnevnik.bg/zelen/2018/03/08/3141524_protestut_sreshtu_zastroiavaneto_na_pirin_dnes_e_s/", "text": "Следващата акция в защита на Национален парк Пирин ще е днес (8 март) по обед. Организаторите ще подпишат и внесат до жените - министри в правителството, отворена картичка със снимки на редки и застрашени пирински растения. Със своеобразния си поздрав за празника протестиращите ще поискат а пореден път оттегляне решението за промяна на плана за управление на Национален парк Пирин. Всички присъстващи на 12-ата поред протестна акция ще могат да се подпишат. Сборният пункт ще бъде фонтанът пред президентството, а началният час е 12.30 ч. \"Протестът ни е за Национален парк Пирин, но и срещу корупцията на всички нива, срещу наглостта на олигархията, която си прави каквото поиска, срещу зависими политици, които не желаят да спазват законите. Това е и протест срещу беззаконието\", обясняват организаторите в  страницата  на събитието. Протестиращите възразяват и срещу действията, свързани с парк Витоша и всички други планини чрез промени в Закона за горите. ", "date": "2018.03.08", "title": "Протестът срещу застрояването на Пирин днес е с призив към жените в кабинета"}
{"url": "https://www.dnevnik.bg/bulgaria/2018/03/08/3142261_emirut_na_katar_pristiga_v_bulgariia_s_delegaciia_ot/", "text": "Емирът на Катар шейх Тамим бин Хамад ал Тани днес ще е поредният високопоставен гост от Близкия изток, посетил България в последните две седмици. Наскоро това направиха  саудитският  външен министър  Адел ал Джубейр  и  иранският му колега  Мохамад Джавад Зариф. Ал Тани идва на първото си посещение в страната по покана на президента Румен Радев и се очаква двамата да обсъдят \"на четири очи\" възможните връзки на София и Доха в инвестициите, образованието и академичните среди. На срещата на \"Дондуков\" 2 се очаква да бъдат обсъдени и бъдещи партньорства в областите на икономиката, енергетиката, селското стопанство, транспорта, търговията и туризма, съобщи прессекретариатът на държавния глава.  Емирът пристига с делегация от над 60 представители на компании от Катар, които ще участват в двустранен бизнес форум. Според Изпълнителната агенция за насърчаване на малките и средни предприятия проявяват интерес към инвестиции в България в сферата на недвижимите имоти, туризма и земеделието и към възможности за увеличаване на продуктите, които се внасят от страната.  С Радев Ал Тани трябва да подпише редица документи за двустранно сътрудничество в областта на предприемачеството, образованието и науката, енергетиката, младежта и спорта. По време на визитата си в България шейх Тамим бин Хамад Ал Тани ще разговаря и с премиера Бойко Борисов.", "date": "2018.03.08", "title": "Емирът на Катар пристига в България с делегация от десетки компании"}
{"url": "https://www.dnevnik.bg/skorost/2018/03/08/3142391_bmv_h4_preskochi_feislifta_i_vleze_napravo_vuv_vtoroto/", "text": "По-малко от четири години след лансирането на БМВ Х4 моделът влезе в своето второ поколение, като прескочи обичайния за всеки автомобил фейслифт. Обяснението е, че кросоувърът със силует на купе беше базиран на старото Х3, а след като вече на пазара е новото, е нормално да стъпи на по-съвременна платформа. Новото поколение на Х4 дебютира на автосалона в Женева, като има амбициите да подобри представянето на своя предшественик, намерил 200 хиляди купувачи. Значително пораснал Дължината на Х4 е увеличена с 8.1 см до 4.73 метра, като междуосието скача с 5.4 см до 2.87 м. Широчината е 1.92 м (+3.2 см). Любопитното е, че въпреки че автомобилът е по-голям, теглото е намалено с до 50 кг спрямо предшественика. В салона веднага правят впечатление по-качествените материали, както и оформените по нов начин спортни седалки. Разширената гама от допълнително оборудване включва тризонова автоматична климатична инсталация, активна вентилация на седалките, вътрешно осветление, пакет за ароматизиране, БМВ ключ с дисплей и голям панорамен стъклен покрив. Управление с глас Чрез сгъване на серийно разделената на три части облегалка на задната седалка вместимостта на багажника може да бъде увеличена от 525 до 1430 литра. Мултимедията на БМВ X4 използва реагиращ на допир дисплей с размер до 10.25 инча. Модернизираното гласово управление вече реагира и на свободно формулирани указания. Освен това като опция се предлага и управление с жестове. Приборното табло и дисплеят на нивото на очите (BMW Head-Up дисплей) са нови. Два мощни модела BMW X4 излиза на пазара с три бензинови и четири дизелови двигателя. На върха в гамата са два M Performance модела. Редовият шестцилиндров бензинов двигател на X40i е с мощност 360 конски сили, а дизелът, в модификацията X4 M40d, предлага 326 коня. Останалите бензинови мотори предлагат 184 и 252 к.с., а дизелите 190, 231 и 265 коня. Всички варианти на модела серийно са с осемстепенна автоматична трансмисия с лостчета за превключване на волана, както и интелигентно задвижване на четирите колела xDrive. От БМВ посочват, че Х4 има по-нисък център на тежестта от Х3, като в същото време почти не му отстъпва по отношение на комфорта на возене. Като опция моделът може да се поръча с М спортна спирачна система и адаптивно окачване с електронно регулируеми амортисьори. Двата M Performance модели серийно се оборудват с 20-инчови алуминиеви джанти, специфичен вариант на М спортната спирачна система и М спортен диференциал, който с целенасочения си блокаж на задната ос подпомага динамичното ускорение на излизане от завои. Сред асистиращите системи в модела присъстват активен контрол на скоростта с функция спиране и потегляне, асистент при завиване и водене в лентата, асистент за поддържане на лентата с активна защита срещу страничен удар, както и предупреждението за напречен трафик и за кръстовища.", "date": "2018.03.08", "title": "БМВ Х4 прескочи фейслифта и влезе направо във второто си поколение"}
{"url": "https://www.dnevnik.bg/sport/2018/03/08/3142338_arsenal_zapochva_kurs_kum_spasiavane_na_sezona_s_mach/", "text": "Милан\" и \"Арсенал\" ще дадат началото на осминафиналите в Лига Европа. Жребият отреди двата тима да се изправят един срещу друг още във втория кръг на елиминациите, след като са сочени и за два от големите фаворита за трофея. Вторият по сила европейски турнир остава последна възможност и за двата тима да спасят сезона си. \"Милан\", който се завърна в Европа след четиригодишна пауза, обяви Лига Европа като своя основна цел и именно на база на представянето в надпреварата ще бъде оценяван треньорът Дженаро Гатузо. След краха в Купата на Англия (отпадане от \"Нотингам\") и Купата на Лигата (разгромна загуба от \"Челси\"), както и слабото представяне в първенството (десет загуби в 27 мача) \"Арсенал\" се надява да измие срама с рейд в Европа. \"Артилеристите\" никога не са печелили европейска купа при Арсен Венгер и французинът се надява да промени това. \"Лига Европа е много важен турнир, особено с оглед на ситуацията ни в първенството. Той може да ни върне в Шампионската лига\", каза французинът преди срещата. Той ще даде пореден шанс на основните си футболисти, които го разочароваха многократно през сезона. \"Милан\" пък ще бъде без трима важни защитници – Иняцио Абате, Матео Мусакио и Лука Антонели. \"Много се говори за \"Арсенал\", но аз няма как да изгубя фокус. Това е голям отбор, който знае как да излиза от трудни ситуации, ние също бяхме в такава наскоро. Няма как да ги подценим\", каза Дженаро Гатузо. В предишния кръг от турнира \"Милан\" отстрани българския шампион  \"Лудогорец\" след две победи . Мачът между \"Милан\" и \"Арсенал\" е днес от 20 ч. и ще бъде излъчен по БНТ HD. По същото време ЦСКА (Москва) с Георги Миланов е домакин на \"Лион\".", "date": "2018.03.08", "title": "\"Арсенал\" започва курс към спасяване на сезона с мач срещу \"Милан\""}
{"url": "https://www.dnevnik.bg/evropa/2018/03/08/3141866_grafika_na_denia_balans_mejdu_semeistvo_i_rabota_-/", "text": "Една от директивите, която България пое като председател на Съвета на Европейския съюз, е тази за  равновесието между професионалния и личния живот на родителите и хората, полагащи грижи . Като европредседател България трябва да намери баланс между държавите членки по въпросите, включени в документа. Миналия месец в интервю за БТА заместник-министърът на труда и социалната политика Зорница Русинова коментира, че в рамките на българското председателство голяма част от инициативите са за облекчаване на начина, по който един човек може да съвместява личния и професионалния си живот. Основният момент в директивата е и майката, и бащата да могат да ползват четиримесечен допълнителен отпуск за гледане на дете, докато то стане на 12 години. Според документа сегашната правна рамка на ниво ЕС и държави членки съдържа само ограничени разпоредби за участие на мъжете, еднакво с това на жените, в полагането на грижи. Например в момента в ЕС няма законодателство, което да предвижда отпуск по бащинство или отпуск за гледане на болен роднина или роднина, нуждаещ се от грижи, като се изключи законодателството, предвиждащо отсъствие поради форсмажорни обстоятелства. В много държави членки липсват схеми за платен отпуск за бащите в сравнение с възможностите, предоставени на майките.  Ето кои са основните предложения в документа:", "date": "2018.03.08", "title": "Графика на деня: Баланс между семейство и работа - какво предлага eврокомисията"}
{"url": "https://www.dnevnik.bg/gradska_sreda/2018/03/08/3141859_sobstvenicite_na_baseina_v_borisovata_gradina_iskat_da/", "text": "Плувният комплекс \"Мария Луиза\" в Борисовата градина в София може да бъде ремонтиран. Това се разбира от заявление, изпратено до Столичната община от дружеството \"Парк Мария Луиза\", което е собственик на имота, с което \"Дневник\" разполага. Вече има готов архитектурен проект за басейна, а дружеството е поискало да започне ремонта без разрешение за строеж, позовавайки се на член от Закона за устройство на територията (ЗУТ), който го позволява. Открит през 1939 г., басейнът \"Мария Луиза\" се намира в сърцето на Борисовата градина, като се простира на площ от 35 дка. От 2005 г. басейнът е затворен и видимо не се поддържа. През това време Столичната община загуби контрола в дружеството \"Парк Мария Луиза\" за сметка на другите акционери в него. При създаването му през 2003 г. съсобственик със \"Софийски имоти\" е \"Енджел\", част от \"ВАИ холдинг\" на покойния Георги Илиев, а днес са две други дружества. Едното от тях - \"Карплеон\", е свързано с Румен Гайтански-Юнг, а второто - \"Юромарк асет мениджъмнт\" - с адвокат на застрахователното дружество \"Бул инс\". Цялостният ремонт Според заявлението и други документи, с които \"Дневник\" разполага, \"Парк Мария Луиза\" иска да направи цялостен ремонт на басейна, като премахне трибуните и платформите за скокове, козирките и другите части от конструкцията и след това ги преизгради. За да направят това, от дружеството искат да ползват член 151 от ЗУТ, според който за това не се изисква разрешение за строеж, тъй като става дума за ремонтни дейности. Така се прескача и друга процедура - издаване на виза за проектиране, която определя какво допълнително може да се построи. От дружеството искат да направят ремонта, без да се съгласували това с проектантите на подробния устройствен план за Борисовата градина - \"Ковачев архитекти\". Първият и дългоочакван план за Борисовата градина беше  първоначално представен през лятото на 2017 г.  Той предвиждаше възстановяването на басейна и на летния театър в близост, който също е част от активите на \"Парк Мария Луиза\". През лятото така и не се разбра как общината предвижда да направи това, след като вече е има само 49% от общото дружество. \"Дневник\" изпрати въпроси до \"Софийски имоти\" дали са информирани за плановете за ремонта, какво предвижда проектът и как ще се финансират дейностите, като все още очаква отговор. Предстои да бъде оповестен окончателният вариант на плана на \"Ковачев архитекти\", а след това да бъде подложен на обществено обсъждане и приет от Столичният общински съвет. Потърсен от \"Дневник\", Атанас Ковачев каза, че в края на януари 2018 г. планът е бил обсъден от експертния съвет към главния архитект на София. Сега той очаква да получи становище за евентуални корекции и прогнозира, че обществените обсъждания да започнат през юли. Басейн в резерват Автори на проекта за ремонта на басейна са студио \"Десет\", като  той е достъпен на сайта им . Видимо той не предвижда ново застрояване. Един от архитектите, работили по проекта и посочена като представител на дружеството пред общината, Римма Шопова, отказа да коментира пред \"Дневник\" какво предвижда проектът, колко ще струва изпълнението му и други детайли. Студио \"Десет\" е автор на проекта за  строящата се спортната зала \"Арена Бургас\" , чието изграждане първоначално бе оценено на 38 млн. лева, но в края на година се разбра, че ще струва 50 млн. лева. Басейнът попада и в защитения от Закона за културното наследство Резерват за градинско и парково изкуство \"Борисова градина\". По тази причина проектът трябва да се съгласува и с Националния институт за недвижимо културно наследство, което, видно от документите, не е направено. \"Дневник\" изпрати въпроси до главния архитект на София Здравко Здравков за това дали е информиран за намеренията на собствениците на басейна, какво ще предприеме, както и на какъв етап е изработването на плана за Борисовата градина. От екипа му отговориха, че районната администрация \"Средец\" е върнала проекта на \"Парк Мария Луиза\" за съгласуване с НИНКН и след това в общината не е постъпвала нова документация. Превратностите в собствеността До 2002 г. басейн \"Мария Луиза\" е собственост на \"Софийски имоти\" и се стопанисва от дружеството \"Енджел\" с управител и съсобственик Георги Илиев. През 2003 г. Столичният общински съвет вади басейна и летния театър от активите на \"Софийски имоти\" и го апортира в новосъздаденото \"Парк Мария Луиза\", в която съакционер е \"Енджел\". Още тогава за управител и член на съвета на директорите е назначен Росен Андреев, който е акционер в \"Енджел\". През 2006 г. в управлението настъпват промени и като акционери влизат дружествата \"Карплеон\" ЕООД и \"Юромарк асет мениджмънт\". Двете са собственост на регистрираните в САЩ \"Карплеон\" ООД и \"Юромарк холдинг\". Управител е Николай Проданов, който е миноритарен акционер в \"Юромарк асет мениджмът\" и член на съвета на директорите на дружествата на Румен Гайтански-Юнг \"Волф лизинг\" и ДИТЦ, които дълги години контролираха сметосъбирането и почистването в София. Проданов е  бив ши служител на сектор \"Убийства\" в СДВР . Основният акционер в \"Юромарк асет мениджмът\" е \"Юромарк холдинг\", регистрирано в щата Делауеър, САЩ. То е създадено от местна компания за управление на бизнес активи през 2002 г. и няколко пъти е сменяло едноличните си собственици (всички те чуждестранни граждани - бел. авт.), се вижда документи в Търговския регистър. Всички те обаче са издавали генерално пълномощно на адвокат Мариан Гочев. По информация на \"Капитал\" той е  бил адвокат и на бившата групировка СИК .", "date": "2018.03.08", "title": "Собствениците на басейна в Борисовата градина искат да го ремонтират, но без разрешение"}
{"url": "https://www.dnevnik.bg/sviat/2018/03/08/3142257_za_pruv_put_ot_59_g_prezidentut_v_kuba_niama_da_e_ot/", "text": "Парламентарните избори, които ще се състоят в неделя в Куба, не приличат на нито едни избори в региона. Няма рекламни клипове. Няма предизборни митинги. Няма кандидати под партийни лозунги, тъй като те всички или са членове на управляващата Кубинска комунистическа партия, или са \"неприсъединени\" кандидати, които се придържат към партийната линия.  Единственият външен признак за предстоящите избори са снимките и биографиите на кандидатите, поместени на публични места. Самите кандидати безшумно посещават квартали и предприятия, за да контактуват с хората.  Въпреки че кубинските избори минават без много шум, избирателната активност - някои отдават това на правителствения натиск - обикновено варира около и над 95 на сто. Повече от осем милиона кубинци са призовани да изберат 605 членове на Националното събрание и 1265 делегати в 15 провинциални събрания.  Интересът към изборите е по-голям от обикновено защото новият парламент трябва да се събере на 19 април и да избере приемник на  86-годишния президент Раул Кастро . Очаква се новият президент да бъде първият, който не е член на фамилията Кастро след революцията през 1959 г., когато Фидел, по-старият брат на Раул, взема властта.  \"Наистина е любопитно да разберем какъв ще бъде новият президент\", казва Ернесто Балан, шофьор на такси в Хавана. \"Винаги сме имали лидери със силна индивидуалност и присъствие, но още не познаваме новия\", добавя той. \"Приемник\" Раул Кастро пое временно властта, когато през 2006 г. здравето на брат му се влоши, а после през 2008 г. стана официално президент. Фидел почина осем години по-късно на 90-годишна възраст. Миналата година Раул Кастро обяви, че няма да се стреми към трети мандат на поста. Преобладават очаквания негов приемник да стане настоящият вицепрезидент Мигел Диас-Канел, инженер, който е бил министър на образованието.  \"Никой не е казал, че той ще бъде следващият президент, но ние мислим така, защото Раул му предоставяше много важна роля през последните години\", каза чакаща на опашка пред хаванска аптека пенсионерка, която помоли да не бъде назовавана.  Въпреки че принадлежи на следреволюционното поколение, Диас-Канел едва ли ще въведе нови мащабни свободи и реформи. Освен че е известен като привърженик на приемствеността, той навярно ще бъде ограничен от присъствието на Кастро, който ще оглавява компартията най-малкото до следващия ѝ конгрес през 2021 г.  Кастро също е кандидат за място в парламента и се очаква да продължи да разполага с влияние върху армията. Неговото правителство въведе икономически реформи, които позволиха на повече хора да започнат малък бизнес, но строгите ограничения върху частното предприемачество остават в сила.  Инакомислието се репресира до такава степен, че някои кубинци обсъждат политиката с чужденци само в някой парк, далеч от ушите на други хора. Но мнозина кубинци казват, че са благодарни за постиженията на революцията като безплатното образование и здравеопазване, както и ниските разходи за жилища.  Животът е труден Хавана е безопасно място, където бездомници и просяци са рядка гледка. Икономиката се възстановява след рецесията от 2016 г. Растежът за 2017 г. е 1.6 на сто, който се дължи главно на земеделието и туризма. Но животът остава труден за мнозина кубинци, които имат много ниски заплати и с мъка намират хранителни продукти и други основни стоки, които могат внезапно да изчезнат от пазара заради дефицит в производството. Главните източници на доходи в Куба са паричните преводи, изпращани от кубински емигранти, които наброяват стотици хиляди в САЩ, Мексико и Испания.  \"Високата избирателна активност не е непременно отражение на голям интерес към политиката\", казва един местен журналист, който отхвърля възгледите на някои дисиденти, че хората се чувстват принудени да гласуват. Кубинците гласуват заради нещо като чувство за дълг, казва журналистът, и за да подкрепят правителството, чието падане според тях би влошило проблемите им.  Администрацията на президента на САЩ Доналд Тръмп затегна ограниченията за бизнеса и пътуванията до Куба, след като отношенията се бяха затоплили по времето на Барак Обама. Вашингтон настоява, че на карибския остров трябва да бъдат въведени многопартийна демокрация и капитализъм.  Подобни предложения будят малък ентусиазъм заради опасенията на кубинците, че ще загубят социалните си придобивки и ще станат източник за икономическа експлоатация от Съединените щати. Куба няма \"да направи отстъпки от своя суверенитет\", нито \"да преговаря за своите принципи\", каза Диас-Канел.  \"Има едно поколение, дало всичко за революцията\", каза студентът Йосвиан Санчес, дошъл в културен център, за да ползва интернет. \"Сега е ред на по-млади хора. Ние може да допуснем грешки, но трябва да ни бъде даден шанс\", добави той. /БТА", "date": "2018.03.08", "title": "За пръв път от 59 г. президентът в Куба няма да е от семейство Кастро"}
{"url": "https://www.dnevnik.bg/zdrave/2018/03/08/3142168_avstraliia_e_reshena_da_izkoreni_napulno_raka_na/", "text": "Австралия най-вероятно ще е първата държава в света, която ще се избави от рака на маточната шийка сред населението си, като изкорени напълно основната причина за него - човешкия папиломен вирус (HPV). Според прогнозите на здравните специалисти от Международното сдружение за борба с HPV (International Papillomavirus Society) това може и да е съвсем скоро - в рамките на следващите 30 до 40 години, съобщават австралийски и световни медии. Статистиката за страната показва драстичен спад на случаите на заразени с папилома вируса заради ефективността на предпазващата ваксина и добрия имунизационен обхват на населението. Заразата се разпространява по полов път и обикновено обхваща огромна част от населението, особено където имунизацията все още не е въведена или не е плътна. В Австралия обхватът на имунизационната програма сред ученичките е вече  . Откакто ваксината се прилага през последните 10 години, делът на заразените с човешки папиломен вирус жени между 18 и 24 години там е  . А преди началото на ваксинационната програма доказано почти цялото население на Австралия е било носител на вируса, отбелязват местни медии. Според съветника на Световната здравна организация за превенция на рака на маточната шийка и специалист в Акушеро-гинекологичната болница в Мелбърн проф. Сузан Гарланд прогнозата е че в следващите 30-40 години ще намалеят от сегашните  до само няколко броя за цяла Австралия, благодарение както на имунизациите, така и на мащабната национална скринингова програма за рак сред жените. За целта обаче трябва да продължи да се поддържа високият имунизационен обхват и дори да се увеличи, а   за още по-бързо изкореняване на вируса от държавата.", "date": "2018.03.08", "title": "Австралия е решена да изкорени напълно рака на маточната шийка в близките десетилетия"}
{"url": "https://www.dnevnik.bg/sviat/2018/03/08/3142249_kak_kim_chen-un_zaprilicha_na_durjavnik/", "text": "Докато се ръкува с представител на пристигналата на посещение южнокорейска делегация, севернокорейският лидер Ким Чен-ун се усмихва широко, сякаш всеки момент ще избухне в бурен смях. После, седнал на голяма заседателна маса, на лицето му отново грее усмивка, а пратениците от Южна Корея гледат почтително. На вечерята Ким отново е с широка усмивка, до него седи съпругата му, южнокорейците слушат внимателно всяка негова дума. Той е свикнал да бъде центърът на земното притегляне в своята страна, която семейството му управлява с неоспорима власт от 1948 г., но шансът да изиграе ролята на старшия държавник на Корейския полуостров в зала, пълна с южнокорейци, даде на автократичния лидер цял нов набор от пропагандни и политически възможности. Следващия месец той ще има нов сериозен шанс да заблести: Сеул заяви, че Ким е приел среща на върха - третата в историята между двете враждуващи държави - с южнокорейския президент Мун Дже-ин. Кадрите на севернокорейските медии от  срещата между Ким и пратениците на Мун , която се състоя в понеделник вечерта, са още по-удивителни, тъй като само допреди месеци мнозина се опасяваха от война след поредица севернокорейски оръжейни изпитания и заплахи към Сеул и Вашингтон. Смях и закачки В репортажа на севернокорейската телевизия лидерът на КНДР се усмихва и се смее, вдигайки чаша на официалната вечеря, а после маха на изпроводяк, когато двете лимузини с южнокорейските делегати потеглят от централата на управляващата Корейска трудова партия.  В южната част на Корейския полуостров необичайните кадри се разпространиха бързо, ден след като Северът заяви, че Ким е имал \"откровен разговор\" с десетчленната делегация от пратеници на Мун. Според съобщенията на вечерята, която според южнокорейското правителство продължила около четири часа, севернокорейският лидер изразил желание \"да се напише нова история на националното обединение\". Срещата беше първият личен разговор на южнокорейски представители с младия севернокорейски лидер, откакто той пое властта след смъртта на управлявалия като диктатор негов баща в края на 2011 г. Това е пореден знак, че Кореите се опитват да поправят отношенията си след една от най-напрегнатите години в регион, който като че ли постоянно е на ръба. Вчера южнокорейската делегация, водена от директора на южнокорейската Служба за национална сигурност Чун Ею-йо, се прибра в родината си и обяви предстоящата следващия месец среща Ким - Мун. Доколкото е известно, посещението на Чун е първата южнокорейска визита на високо равнище на север от около десетилетие. КНДР все още не е обявила предстоящата среща на върха в своите медии въпреки вече направеното съобщение на Юга. С оглед на нелекото минало на кръвопролития, заплахи и враждебност на Корейския полуостров има сериозен скептицизъм дали видимото затопляне в отношенията на Кореите ще доведе до траен мир. Северна Корея според някои се опитва да използва подобрените връзки с Юга,  за да отслаби политиката срещу КНДР  на международни санкции и натиск, начело на която стоят САЩ, както и да осигури пропаганден материал за вътрешна консумация на Ким. Но всеки нов развой на събитията - особено среща на върха - поражда възможност двете Кореи да се възползват от набраната инерция след участието на Северна Корея в зимната олимпиада в Пьонгчанг миналия месец, за да се намали противопоставянето около ядрените амбиции на КНДР и да се възобновят преговорите между Пхенян и Вашингтон. Сеул обяви, че на преговорите Северна Корея също така е приела, ако се проведат разговори между нея и САЩ, да наложи мораториум на ядрено-ракетните си изпитания. \"Патриотична и неподправена\" Ролята на уверен лидер, който посреща идващи на посещение по-нископоставени в йерархията представители на вражеския Юг, очевидно се харесва на Ким. На срещата с южнокорейците той позираше усмихнат пред камерите и прие като домакин делегацията на Сеул в атмосфера, която официалната информационна агенция на Севера КЦТА определи като \"патриотична и неподправена\". Мнозина в Сеул и Вашингтон ще искат да узнаят дали въпреки риториката и усмивките действително има възможност Ким да постави на масата за преговори севернокорейските усилия за сдобиване с арсенал от ядрени ракети, способни да ударят континентална Америка. КНДР нееднократно и открито е обявявала, че няма да се откаже от атомните си бомби. Тя не може да понася ежегодните американско-южнокорейски военни учения, които тази година бяха отложени заради олимпиадата, но по всяка вероятност ще се състоят по-нататък през пролетта. Самото постигане на ядрените цели на Севера зависи от възобновяването на изпитанията, които изправиха региона на ръба.  Както се съобщава, на вечерята Ким изразил \"твърдото си желание да даде силен тласък на отношенията между Севера и Юга и да се напише нова история на националното обединение чрез съгласуваните действия на корейската нация и тя да се гордее пред света\". Тиражирани бяха предположения, че подобряването на междукорейските отношения може да проправи път за разговори между Вашингтон и Пхенян за ядрените оръжия на Севера. САЩ обаче дадоха ясно да се разбере, че не искат празни приказки, както и че всички опции са на масата, включително военната. Предишните затопляния в отношенията между двете Кореи не доведоха до нищо на фона на продължилите оръжейни изпитания на Севера и твърденията му, че ежегодните американско-южнокорейски военни игри са репетиция за нахлуване в КНДР. /БТА, със съкращения", "date": "2018.03.08", "title": "Как Ким Чен-ун заприлича на държавник"}
{"url": "https://www.dnevnik.bg/tehnologii/2018/03/08/3141088_chavdarche_s_kamera/", "text": "\"След 25 години във Франция, се завръщам в България с камера в ръка и едно главозамайващо съмнение: ами ако семейството ми е сътрудничило на Държавна сигурност? Ако родителите ми са част от тези \"червени боклуци\", срещу които народът протестира? Започвам да разследвам, готова на всичко.\" С това въведение започва новата френско-българска документална продукция \"Червено, твърде червено\" (Je vois rouge). Неговата авторка – българката Божина Панайотова, прекарва първите си осем години в родната София. Малко преди да вземе бленуваната от нея червена връзка като пионерче, идва 1989 г., режимът на комунизма пада и тя си остава чавдарче. Границите са отворени и след като майка й, тогава асистент в университета, получава стипендия, за да завърши дисертацията си по френска литература, семейството се установява във френската столица, където живее и до днес. Така минават двадесет години - далеч от корени с откъслечни, спорадични разговори какво е било времето, в което голяма част от членовете на фамилията на Божина са били членове на партията и са пътували в чужбина. \"Прибрах се и в мен се породи силна нужда да наваксам изминалото време и след като поживея в София, да снимам нещо, свързано с настоящето. Имах желание да разбера откъде идвам, какво е България, кои са младите й хора сега. Усещането беше, че съм принадлежала към някаква група и изведнъж съм я изгубила по време на цялото ми юношество, което съм прекарала във Франция в опитите ми да бъда французойка, каквато и станах. За мен България беше миналото от детството ми, не съществуваше в днешния ден\", обяснява родената през 1982 г. Божина, завършила философия в Ecole Normale supérieure и кинорежисура в La fémis в Париж. По препоръка на свой познат френски продуцент тя просто взема камера и започва да си води визуален дневник. В началото на снимките си мисли, че заснетото от нея най-общо ще е свързано със спомените й от малка, заради силната й носталгия. Какво може да се случи и притесни? В семейството й периодът на комунизма е представен като банален, нормален отрязък от историята на страната, без нищо специално, за което трябва да се знае. Когато Божина пристига в родния си град, се оказва, че не е така. Попадайки в епицентъра на протестите срещу кабинета \"Орешарски\", на улицата тя намира младите българи, с които се идентифицира и които заговарят за миналото с възмущение и бесни скандирания \"червени боклуци\". \"Внезапно започнах да изпитвам чувството, че аз съм такъв, обяснява тя. За мен това като беше раздвоение, разминаване между тази супербанална представа вкъщи, че нищо не се е случвало по това време, и всички тези неща, за които чувах, че се говори на площада.\" Без да знае докъде ще я доведе търсенето й на лични въпроси, тя решава да потърси \"истината\" и да се впусне в разследване, докато най-накрая не се превърне в едно \"войниче с камера\". Главни герои в политически некоректния филм са тогава 30-годишната му авторка и нейното семейство, разпънати буквално и метафорично в разговори, които се водят през екран на устройство – интервюта, реализирани с eдин смартфон и програма, позволяваща снимане с двете камери отпред и отзад, или така наречения split screen, разговори по скайп, заедно с аудио на телефонни обаждания, скрити записи с телефон, архивни кадри от миналото, умело миксирани с такива от настоящето. Режисьорското й решение е основополагащо за лентата – Божина иска пълна свобода, без да зависи от екип, като снима случващото се \"на живо\", изживяното на момента, без нищо предварително режисирано, обсъдено, манипулирано. \"В този случай камерата и телефонът изключително помагат, обяснява тя, защото участниците, макар да знаят, че са снимани, се отпускат и забравят. Ако имаш огромна камера с екип, който носи купища микрофони например, условията на разговора и на самата ситуация се променят, така че да се загуби автентичността.\" Този документален подход отдавна не е изключение, а въвежда нова линия на изразяване сред филмовите автори. \"Имам чувството, че принадлежа на едно поколение, за което е напълно естествено да ползва технологии, за мен те са продължението на мозъка и ръката ми. Смятам, че киното не е въпрос на техника, а на език. Интересно ми е да открия поезия с моите си средства, които са за моето поколение, и благодарение на тях да намеря нов киноезик и начин на разказване, допълва Божина. Този подход беше много важен за филма. Той показва физическата дистанция, но всъщност говори за дистанцията между поколенията, които се опитват да се разберат, но не успяват и пак пробват...\" Смарт устройствата записват не само защото авторката е разделена с родителите си физически – тя в София, те в Париж, а и защото е свикнала да живее в дистанционен разговор. \"Винаги съм била разделена от моето семейство по някакъв начин. Като човек с история на емигрант открих скайпа в момента, в който се появи, за да успяваме да разговаряме с баба ми и дядо ми.\" Начинът на работа се отразява пряко на взаимоотношенията с родителите й. След като майка й открива, че Божина я записва въпреки изричното й несъгласие, отношенията им се влошават до крайност – двете спират да си говорят за година. \"С родителите ми минахме през много етапи, но когато започнах да монтирам филма, се дистанцирах от собствената си позиция и реших, че е важно да поставя под въпрос и самите похвати на киното. Не само да разкажа историята на моето семейство, но и да рефлектирам и собствения си подход като дъщеря и режисьор. До каква степен имам право да проникна в тайните на другия? Не използвам ли същите тоталитарни и натрапчиви методи като тези, които осъждам? Филмът не показва само какви са фактите, а какво хората усещат помежду си и в крайна сметка избира да покаже различни гледни точки, не само моята.\" Съпоставянето на гледните точки продължава и след филма. \"Червено, твърде червено\", финансиран от френската държава след два отказа от Националния филмов център в България, направи дебюта си преди седмици на тазгодишното \"Берлинале\" в секция \"Панорама\". По думите на Божина реакцията след прожекцията в Берлин била много силна, но онова, което е спечелило публиката и критиката, било не толкова локалната история, колкото универсалните въпроси, заложени в лентата – опитът да се разберат две поколения, живеещи при съвсем различни обстоятелства, които трябва или се опитват да говорят помежду си. На премиерата присъстват и родителите й - Милена Михайлова и Николай Панайотов, които се подлагат на дебат с публиката заедно с нея. \"За зрителите беше интересно да чуят и тяхната днешна гледна точка\", разказва Божина. \"От една страна, те бяха фрустрирани, че филмът представя само конфликтите между нас, но от друга, бяха съгласни той да бъде показван, защото усещаха, че не става въпрос само за нашата лична история, а за нещо по-метафорично, което се отнася към семейството и сблъсъка между поколенията. Всяко поколение има нужда да разтърси родителите си, да намери отговори за себе си, но невинаги си дава сметка за насилието, което предизвиква. Родителите също трудно приемат, че собствените им деца могат да имат различен от техния мироглед.\" Това съществува във всяко семейство, сигурна е авторката, независимо дали то има комунистическа история. Но дори и да е болезнено, общуването е изключително важно. \"Целта ми е да предизвикам дискусия между хората и усещам, че тя се постига. След гледането му зрителите на филма изпитват силно желание да говорят с родителите си. Това е моят смисъл: те да си кажат – имаме нещо още да си споделим.\" Божина уточнява, че чрез дебюта си иска и да покаже, че филм може да се направи и почти с нулева инвестиция. \"Много хората си мислят, че за да стигнат до фестивали и гледаемост, трябва да разполагат с високи бюджети, стъпките да са предварително решени и професионално изгладени. А това не е така. Въпросът е да имаш да изразиш нещо силно и да намериш свой личен начин да го направиш. Ако трябва, нека младите хора просто снимат с телефона си, но да не се ограничават.\" \"Червено, твърде червено\" вече има и своеобразно продължение. Разтърсена от записите и откритията, майката на Божина пише роман, който скоро ще бъде издаден във Франция. В него тя разказва за снимките с дъщеря си и се връща назад в миналото, продължавайки личното си разследване, като търси онези хора около нея, които са били репресирани. Как е възможно да не е разбрала, че тогава - когато е била на 20 години, се разделя с приятеля си поради политически причини, защото не са били от един и същ слой в обществото? Тридесет и пет години по-късно двамата се срещат за разговор, който не са успели да проведат като млади. \"Филмът предизвика нещо силно и в личния път на майка ми\", обяснява Божина. \"", "date": "2018.03.08", "title": "Чавдарче с камера"}
{"url": "https://www.dnevnik.bg/biznes/2018/03/08/3141820_zashto_povecheto_shef-gotvachi_sa_muje/", "text": "Въпреки големите промени в съвременния бизнес, включително и в ресторантския, жените начело на кухнята остават рядкост и броят им дори се свива. Това показват данните глобално, въпреки че все повече хора са обсебени от качеството на храната, а новите заведения никнат като гъби. Въпросът е защо толкова малко жени са виртуозни професионални готвачи, както формулира въпроса Кристета Камърфорд, която през 2005 г. стана първата жена, назначена за шеф в кухнята на Белия дом. Остров за мъже Според данните на националната статистика на Великобритания от общо 250 хил. шеф готвачи едва 46 хил. са жени. За година (2016 г.) броят на дамското присъствие в кухнята се е стопил с 20.5%. Следващото поколение млади готвачи не е от хора, които са напуснали училище на 15 г., работили са на най-ниското ниво в ресторант с три звезди \"Мишлен\", докато останат напълно без пари, казват ресторантьори пред \"Гардиън\". Обясняват, че идващото поколение готвачи са хора, зарязали стремежа към дипломи и собствен бизнес, които се насочват директно към това, което обичат да правят. Собственици на ресторанти, които са жени, споделят пред изданието, че не избират екипа си според пола, но също така се стремят той да е разнообразен както полово, така и възрастово. Една от тях разказва, че когато отваря ресторанта си, на няколко от масите се поставят табелки, които казват, че клиентите имат възможност да извикат шеф-готвача и да поговорят с него. Когато тя се появява, много от посетителите били изненадани и дори изразили това на глас. Някои собственици на ресторанти смятат, че начинът, по който в медиите се пише по темата, вероятно играе роля в отблъскването на жените от тази професия, защото кухнята отвътре има лоша репутация и е представяна като адско място, а вече не било така. Принадлежи ли жената на кухнята Холандският сайт Munchies посочва, че традиционно в обществото се приема, че жената принадлежи на кухнята. Но не и когато става дума за професионалната. В Холандия едва около 10% от шеф-готвачите са жени, сходна е ситуацията и в другите страни. Един от местните готвачи коментира пред изданието, че жените често се отказват от тази кариера заради социалния си живот - като например заради приятеля си, който не е съгласен да бъде поставен на второ място и дори той да готви вкъщи заради нейната заетост. Същия ефект има и желанието на жените да имат деца. Тогава те пак избират професия, свързана с храната, но такава, която има осигурява повече време да се грижат за дома. Не един готвач мъж признава пред сайта, че жените, с които е работил, са били много добри в работата си и са правели атмосферата по-приятна. Други холандски готвачи допълват, че дългите часове работа на шеф-готвачите отблъскват жените, макар че години наред са работили рамо до рамо с жени, които не са имали проблем с това. Други споделят, че обикновено в ресторантите, където се приготвя и сервира органична храна, има по-голям интерес от страна на жените. Те са и тези, които обичат да използват повече сезонни продукти и държат на естетическата страна на ястията повече. \"Но въпреки това работата в кухнята си остава тежък физически труд. Може да звучи грубо, но тя е по-лесна за мъжете - да стоиш 12 часа на крак\", коментира друг готвач. Освен това заради нуждата всичко да става бързо и качествено едновременно любезните отношения не са нещо типично за кухнята, което за жените често не изглежда приемливо. Екип единствено от жени невинаги е работеща формула, но пък само от мъже е ужасна, казва друг готвач, който споделя, че е трудно да се намерят жени за професионалната кухня. Друг смята, че жените са отблъснати от черната работа, която получават за начало в кухнята. Затова повечето от тях се насочват към кетъринга, където съотношението е 60:40 в полза на мъжете, но работата, изглежда, е по-поносима. Някои готвачи посочват, че липсата на повече шефове жени се дължи и на традиционното разпределение на социалните роли в обществото, което за жената отрежда да се грижи за семейството си. Да си \"кучка\" или да вършиш работата на другите Настроенията отвъд океана не са много по-различни. Проучване на Държавния университет в Тексас, САЩ, по темата показва, че когато се готви вкъщи, тази дейност повече се свързва с жените, отколкото с мъжете, и точно обратното е, когато става дума за професионалната кухня. Според изследването един от проблемите, с които жените се сблъскват в професионалната кухня, е натискът да се впишат в нейните особености - мачовската среда, която много жени не могат лесно да преглътнат. Тя ги кара да се чувстват като нашественици, а техните ръководители по презумпция приемат, че те не са физически и емоционално достатъчно силни, за да работят в кухня, и съответно им дават по-малки възможности да заемат по-висока позиция. Така, докато се чувстват аутсайдери, жените готвачи трябва да се доказват в тази среда - от една страна, да отговарят адекватно на пиперливи подхвърляния или сексистки вицове, а от друга страна, ако трябва и буквално, да търпят болка, за да се покажат достатъчно силни физически - като например не търсят помощ, когато трябва да се пренесат тежки предмети. Налага се да демонстрират и емоционална устойчивост, като не си позволяват да плачат. Жените обаче трябва да внимават. Ако дават резки разпореждания в стила на мъжете в кухнята, може да получат етикета \"кучка\", което да подрони авторитета им. Избиращите по-внимателен подход пък може да се окажат в ситуацията да вършат мръсната работа, докато демонстрират съпричастност към екипа. Според изследването друга причина за малкото шеф-готвачи жени е това, че те обичайно напускат работата си, преди да е настъпил моментът за повишението им. Шефовете работят по 12-14 часа на ден шест и дори седем дни в седмицата. В същото време въпреки високия обществен статус, който имат най-добрите готвачи в очите на обществото, те далеч не печелят добри пари, а много ресторанти предлагат незначителни социални придобивки като здравна осигуровка, платен отпуск или социален план за пенсия. Много жени са склонни да се съгласят на работа при такива условия, но не и ако имат деца. Освен това много ресторанти не предлагат платено майчинство. Шефовете не могат да си оставят работата, за да гледат например болното си дете. Това на практика означава, че жените с деца не могат да станат успешни готвачи. Жените в кухнята, обхванати от изследването, казват, че са изправени пред две възможности: да напуснат професионалната кухня или да измислят кой да се грижи за децата им. Затова често отиват в сферата на кетъринга или дори в магазините за храни. Други успяват да маневрират между работата и семейството, защото техните съпрузи имат гъвкаво работно време, което позволява родителство на смени. Позитивното отношение на медиите може да подкрепи или да разруши кариерата на готвача, смятат авторите на изследването. Те прегледали стотици публикации с ревюта на ресторанти в специализираните издания, за да проверят дали текстовете имат нещо общо с пола на шефовете. Установили, че мъжете готвачи получават бонус в оценката за интелектуалната или техническата страна на работата им по едно ястие. Критиците на храна рядко споменават подобно нещо, когато пишат за жени готвачи и рядко ги оценяват като \"здраво работили\". Успешните мъже в кухнята са описвани като въставащи срещу правилата - особено онези, които ползват модерни методи, като молекулярния например. Жените, от друга страна, са ценени за следването на традициите при готвенето. Когато шефове мъже достигнат определен статус, се смята за естествена следваща стъпка да създадат собствена кулинарна империя - верига заведения, готварски книги, предавания. Докато жените сякаш скромно остават надалеч от този блясък - те готвят от сърце и се стремят да хранят добре хората, а не собственото си его или да преследват финансов успех. Заключението от това изследване е, че не може да се говори за различия между жените и мъжете в кухнята по отношение на умения, мотивация или лидерски качества. Големи са разликите обаче в начина, по който биват възприемани от другите. Проследяването на медийни публикации, в които се споменават \"велики готвачи\", показва, че обичайно се пише за готвенето и избора на кариера от страна на мъжете. Жените готвачи, питани в университетското изследване, споделят, че трябва да се справят със социалните стереотипи, които понякога са дори враждебни и с нуждите на семействата им, което прави много трудно за тях да достигнат същите нива на професионално развитие както техните колеги мъже.", "date": "2018.03.08", "title": "Защо повечето шеф-готвачи са мъже"}
{"url": "https://www.dnevnik.bg/sport/2018/03/08/3142400_sharapova_se_zavurna_s_greshna_stupka_v_indiun_uels/", "text": "Носителката на пет титли от Големия шлем Мария Шарапова отпадна още на старта на турнира в Индиън Уелс. Рускинята се завърна в надпреварата след тригодишно отсъствие. Тя загуби с 4:6, 4:6 от японката Наоми Осака в среща, продължила 1.37 часа. Шарапова се представи много слабо на начален удар. Рускинята взе 64% от разиграванията при вкаран първи сервис и едва 25% при втори. Тъкмо пробиви в края на двата сета се оказаха решаващи за победата на японката, която е 44-а в света и е на три места зад Шарапова. В първия сет Осака поведе с 3:0, но по-късно рускинята върна пробива. Когато сервираше за изравняване, Шарапова се пропука и загуби. В средата на втория двете влязоха в серия от разменени пробиви. И отново се стигна до момента при 4:5, когато двукратната шампионка в турнира сервираше за изравняване, но беше пробита. Канадката Южени Бушар също приключи рано, като загуби с 3:6, 4:6 от квалификантката от САЩ Саша Викери. В турнира се очаква  голямото завръщане на Серена Уилямс . За носителката на 23 титли от Големия шлем това ще е първи турнир от WTA след раждането на дъщеря ѝ Алексис Олимпия.", "date": "2018.03.08", "title": "Шарапова се завърна с грешна стъпка в Индиън Уелс"}
{"url": "https://www.dnevnik.bg/intervju/2018/03/08/3142108_luchezar_boiadjiev_hudojnik_da_mislim_poveche_za_tova/", "text": "\" - Гледам с благодарност, че научих почти всичко важно в този град, включително и, около 1981 г., какво е то това истински социализъм (Швеция, а не \"С БКП и КПСС напред!\"). И после се радвам, че можах да споделя наученото с колеги и приятели в София и България тогава, в средата на 80-те, когато никой от моето поколение нямаше възможност да пътува. Става дума за приятели и колеги от широката интелектуална общност в София от онова време – и художници, изкуствоведи, зрители, а също така и теоретици. А наученото, споделеното беше от сферата на съвременното и модерното изкуство, инфраструктурните състояния на международния свят на изкуството, фигурата на куратора и биеналето, Венеция и \"Документа\", МоМА и \"Уитни\", Лео Кастели, Кийт Харинг, Христо и Жан-Клод и много други; както и това например с какво Бодриар е важен за нас и защо има връзка между неговата теория на симулацията, симулакрума (със заличената разлика между оригинал и копие) и късния социализъм – с очевадната разлика между единия свят – онова, за което Партията казваше, че е в живота - на думи, и онова истинското, което всички виждахме, че не е така в реалния живот... Днес, когато имаме Доналд Тръмп и \"фейк нюз\", брутални преиначавания на човешкото и насилие над истината, съзнателно внушаване на страх от другия и подмяна на реалните проблеми с измислени фикции, целящи опазване на икономическото статукво (от мафиоиден тип), тези знания са ми по-важни от всякога – защото ми е по-лесно да се ориентирам в живота. Трудно е да продаваш краставици на краставичар и аз много рядко купувам зеленчук въобще, камо ли от недостойни продавачи на ментета... - Как какво – мисля си, че един пример за толерантност няма да навреди. Няма нищо, ама нищо вредно в това да \"стъпиш в нечии обувки\", да се вживееш в другия, вместо да го гониш, преследваш или насилваш... Това е човешки достойната позиция; всяко насилие и насаждане на страх, прекомерен изолационизъм под прикритието на патриотични и традиционни ценности е като минимум израз на фрустрирано самочувствие. Аз нямам такова. Живея си в големия свят и никак не завиждам на онези, които се ограничават до мислене и живот в триъгълника, затворен между магистралите \"Хемус\", \"Тракия\" и \"Струма\"... Всъщностте май дори не формират и триъгълник... Толкова по-зле за изолационизма – няма бъдеще, след като дори и границите са противоестествени. - А какво общо имат тези официални ангажименти и отговорности на международната арена с темата за националното? Тук става дума България да си свърши работата, като поеме отговорност за това, че е съвременна европейска страна с определен имидж и че има работа, която се очаква страната да свърши. Ще е голяма грешка и върховен акт на самозатваряне, ако единствената цел на тези ангажименти се окаже промоция на статуквото в страната днес – така само ще се затвърдят куп печални статистики, които поставят България на Н-то място в света по корупция, свобода на инициативата, човешки и трудови права, екология, образование и здравеопазване, транспорт и така нататък. - С такива като тебе и мене, като всички онези, които професионално, отговорно и по човешки уютно си гледат работата според световните критерии и стандарти – със справедливост и европейски ценности на правовата и гражданска държава, без корупция и алчност, без злоупотреба с природата и другия, без лицемерие и политически игрички на дребно, без още толкова много неща, които обикновено слагат България в ония жални и срамни статистики, които вече споменах. Със сигурност има неща от миналото, за които трябва да се грижим, и които са интересни за света точно толкова, колкото са интересни за света и нещата от миналото на всички други народи по света За да се множат тези неща в бъдещето, които не сме направили ние в миналото и за които не може да се тупаме в гърдите. Например – ако дядо ти е изобретил кирилицата – да кажем, че имаш право да се тупаш в гърдите, но след като не е, тогава най-добре ще е да се смириш и да изтърпиш, докато не направиш нещо, с което да се гордеят внуците ти. Трябва да мислим повече за това, което ще оставим, а не за онова, което сме заварили. - Това са символи на вярата... Институционалната религия от какъвто и да било вид, нейните въпроси и проблеми не ме интересува, както не ме интересуват и раздвоените синоди, назначените синоди и други такива институции на организираната религия, които имат слаба връзка с отделния човек и отдавна, поне от времето на Възраждането в България, не изразяват общностните въжделения на хората. Ти обаче сигурно говориш за това, че в началото на 90-те години използвах визуалното наследство на иконата и църковната живопис – през репродукции в книги и албуми, за да изразя онзи драматичен период на хаос и крах, на невъзможност да се вярва както в миналото преди 1989, така и в бъдещето след това, което се въвеждаше по план и в къси срокове, вероятно в нечий интерес, а не с вяра в добруването на човека. Занимавах се тогава с тези символи, защото не можех да разбера как така в рамките на 1-2 години бивши партийни и комсомолски лидери се трансформираха от уж-комунисти в правоверни уж-християни – и в двата случая крадяха на поразия, нещо, което и до ден днешен не е съвсем точно отрефлектирано и изследвано... Почнаха да ходят не в Партийния дом, а в храма \"Св. Александър Невски\" и това някак си ме дразнеше. - Веднага след като ми кажеш какво според теб е \"истина\", ще се задействам по отговора на тези въпроси. Тук отново ми идват на помощ знанията и уменията от 80-те години в Ню Йорк... Тръмп е жалко подражание на минали величия. Няма да си тровя живота заради него и неговите гласоподаватели. Прекалено добре познавам Америка и не се съмнявам, че и той, и републиканците от обкръжението му ще бъдат изхвърлени от избирателите. Нещо подобно важи и за България, от моя гледна точка – народът търпи много, но като му кипне, действа бързо... Та нека изчакаме, преди да захвърляме истината където и да било... Да му мислят \"изедниците\". - Успяхме да направим градовете си по-съвременни и по-удобни. Не успяхме да го направим с вкус и мярка. И не успяваме да ги направим по-красиви, с по-малко белези на фрустрация – за каквито считам както корпоративната реклама и архитектура, с които се занимавахме във Визуалния семинар от 2003 до 2006 г., така и сегашната вълна на сувенирни паметници из цялата страна – достойни национални герои получават паметник като за компютърна анимация, градовете заприличват на гробищен парк с пресилени знаци на памет, които само отвличат вниманието от радостта и възможностите на живота днес, от мисълта за бъдещето и така нататък. - Пак за същото – за да направи живота по-красив, по-смислен, по-весел, по-разнообразен, по-дълъг дори... - Много от работите в изложбата са свързани с началото на 90-те години - тотално хаотичната ситуация на колапс на една догматична система и интродукцията на друга система, която идва по начин, който не е естествен. Пазарната икономика и парламентарната демокрация идват в контекст, който е загубил тези традиции. Съответно композицията от три разпънати официални мъжки костюма беше ироничен коментар към тази нова вяра в бизнеса и пазара. Оригиналната композиция е 4.20, а тук са 3.50 м. Въпросът е в това, че през годините тази композиция започна да се асоциира с критика към неолиберализма. С критика върху неконтролирания капитализъм и глобализацията, което не е съвсем точно. През 2007 работата бе купена от Музея за съвременно изкуство на град Кумамото, Япония, и оттогава не съм я виждал. Те самите имат трудности да я инсталират, защото това е мека скулптура, която говори за отсъстващи тела, но присъстващи черупки на бизнес, икономика и всички тези структури, които моделират живота ни без директно да ни засягат. Сега решихме да я реконструираме като авторска реплика с добавка от червената вратовръзка на един политик, който от една година насам ни занимава с дивотиите си - Доналд Тръмп. - През 2011 г. имаше годишнина от полета на Гагарин. Яра Бубнова курира изложба в Института за съвременно изкуство в София. Тогава аз използвах една стара сувенирна мумия, закупена от музея \"Метрополитън\" през 1993 г.. Отдавна исках да направя нещо с нея, не знам какво. Накрая я напомпах, залепих лицето на Юрий Гагарин върху й и я обърнах с главата надолу. Работата се наричаше \"Гагарин в пространството\". Защото саркофага на една мумия е капсула, която се движи във времето. А Гагарин се е движил в капсула, която се движи в пространството. И в момента, в който обърнеш работата надолу с главата - започва едно смешно слепване на стилистики, времена и пространства. След това тази работа беше купена от колекцията на EVN във Виена. А след това Дейвид Елиът хареса работата за биеналето в Киев. Разбрахме се да развия идеята за надуваемите мумии - с личности от историята. Идеята е, че можеш да си напомпваш някоя от тези личности, които почиташ, и да си гледаш неговата мумия - и когато не ти е необходима вече - да си я разпомпваш и да си я прибираш в килера. Тези, които включих в работата, са Стив Джобс, Сталин, Мао, Лорънс Арабски. И най-важното - Доби, домашния елф от \"Хари Потър\"? Когато бяха големите демонстрации в Москва, в Русия от 2012 - времето на \"Пуси Райът\", често хората не можеха да сложат лицето на президента, защото това означава незабавна санкция. Затова те използваха лицето на Доби, който още с появата на сериите за Хари Потър беше обявен за дигитален двойник на Путин. Това обръщане на персонажа на мен страшно ми харесва. - Идеята е от 1995. Първата реализация беше във Френския културен център, където имаше една прожекционна кабина и добра зала със сцена - тоест висока гледна точка, и тези безумни столове с червена тапицерия. Бяха за времето си суперлуксозни. А френският център беше най-отворен за българските художници. Та от горната гледна точка - подредбата на столовете придобива формата на символи. Както на английски се казва \"да влезеш в чужди обувки\", тук става да седнеш в нечий чужд символ. Обикновено за конференции столовете се аранжират по някакъв анонимен геометричен начин, защото е по-функционално. Но аз реших, че мога да ги аранжирам и като мъжки и женски знак, като кръст, Ин и Ян, звездата на Давид, полумесец и най-гадните символи - петолъчка, свастика и сърп и чук. Идеята е, че всички сме на този свят и всички сме отговорни, независимо какви сме. - Разбира се, че може... В изкуството красотата, както и топлината се намират в очите на зрителя, на публиката, на посетителя. Започнах да рисувам печки и да работя с реални обекти – печките на фирмата \"Прити\" и кюнци турско производство 13 см, през 2010 г. Тогава на село, в къщата на рода ми по бащина линия, оборудвах стаите за зимно ползване; печки и кюнци ми бяха пред очите непрекъснато. После през 2011 г. при една изложба в галерия в Русе – \"Приятели\", която се помещаваше в стара разкошна градска къща в центъра на града, забелязах, че дори само присъствието на тези обекти в пространството внушава на посетителя усещането за уют, грижа, овладяност и приветливост дори и печките да са съвсем нефункционални като отоплително тяло. Та оттогава печката за дърва с кюнец е важен елемент в работата ми – символ на енергия, човешко общуване, уют. - Границите са изкуствени образувания, които са функция (във времето и пространството) на конкретни политически ситуации в света, на континента, в региона или на полуострова. В една граница (или ограда) няма нищо човешко, нищо природно. Границите са противоестествен продукт на античовешки страхове от другия, на договори между велики или не чак дотам велики сили, които искат да си уредят някакъв проблем, и то почти винаги за сметка на реалните хора, които живеят на реални места, в реални общности и т.н. Този обект – златистият флаг с везана палма, е емблема на изложбата \"Уютни дистопии\". Флагът, палмата, златистият цвят на плата и зеленото на короната на палмата са все визуален-материален израз на желаното, на мечтата за топлина и уют, за \"нещо ново под слънцето\", което да е за хората и да трае във времето. Това е флагът на една неясна мечата-утопия за повсеместен световен уют.", "date": "2018.03.08", "title": "Лъчезар Бояджиев, художник: Да мислим повече за това, което оставяме, а не за онова, което сме заварили"}
{"url": "https://www.dnevnik.bg/bulgaria/2018/03/08/3142410_niama_opasnost_ot_prelivane_na_iazovir_ticha/", "text": "Няма опасност от преливане на язовир \"Тича\" към днешен ден, каза министърът на околната среда и водите Нено Димов пред БНТ. Той уточни, че и други 5 проблемни язовира, където е имало лек прилив, в момента са с нормални нива. Вчера  започна контролирано изпускане  на язовир \"Тича\", продължава и днес. \"Още от февруари сме започнали контролирано изпускане на язовирите. Няма проблем при язовир \"Тича\", не очакваме никакви проблеми през днешния ден. Ще се преразгледа нивото на язовира, дали не трябва да се върне към по-ниско, както е било преди години\", каза Димов. Министърът на околната среда и водите обясни, че се контролират около 190 язовира в страната. Има предписания към всички областни управители и кметове да почистват коритата на реките и язовирите, които са под тяхно управление, каза още Нено Димов. Не се очакват сериозни оттоци при язовирите, всички са изпускани, каза ръководителят на секция \"Хидрологични прогнози\" към Националния институт по метеорология и хидрология на БАН Снежана Балабанова пред БНТ. Най-критичните точки, които се наблюдават, са Югоизточна България, около Бургас и Велико Търново, каза още тя.", "date": "2018.03.08", "title": "Няма опасност от преливане на язовир \"Тича\""}
{"url": "https://www.dnevnik.bg/zdrave/2018/03/08/3142458_proletnite_virusi_protichat_za_edna-dve_sedmici_i_ne/", "text": "България вече излиза от грипната епидемия. Сега се появяват парагрипни вируси, характерни за пролетта, а някои дори за лятото. Всички тези вирусни инфекции обаче  и затова не се следят така строго от здравните власти, както грипът. Това каза в ефира на Би Ти Ви проф. д-р Тодор Кантарджиев, директор на Националния център за заразни и паразитни болести. \"След грипа се появиха много случаи на синузит. Хроничният синузит се лекува с антибиотици, предписани от лекар\", подчерта той. \"Имаме аденовируси, които водят до суха неприятна кашлица и хрема.  . При 25% може да продължи две седмици, но те не заплашват с усложнения здравето на човека\", увери Кантарджиев. Според него една трета от случаите на болки в гърлото при възрастните хора се дължи на коронавируси през пролетния сезон. \"Имаме доказателства за циркулация на такива вируси. Мерките, които могат да се вземат, са  \", каза Кантарджиев и препоръча да се прави консултация с лекар. Кантарджиев подчерта, че е важно още от края на този месец да започнат  , защото те са са най-ефективни, когато дърветата все още не са се разлистили. \"Когато тръгнат на рояци, обикновено държавата дава милиони, но като пръскат, комарите са под листата, над листата са пчелите\", обясни специалистът.", "date": "2018.03.08", "title": "Пролетните вируси протичат за една-две седмици и не правят усложнения"}
{"url": "https://www.dnevnik.bg/bulgaria/2018/03/08/3142418_trus_e_registriran_krai_provadiia/", "text": "Земетресение с магнитуд 3.5 по скалата на Рихтер е регистрирано тази нощ край Провадия. Това съобщи Националният институт по геофизика, геодезия и география, цитиран от агенция \"Фокус\". Земетресението е станало малко след полунощ в района на Провадия, като е усетено единствено на територията на града. Няма данни за нанесени сериозни щети.", "date": "2018.03.08", "title": "Трус е регистриран край Провадия"}
{"url": "https://www.dnevnik.bg/sport/2018/03/08/3142416_grigor_dimitrov_obiavi_voenno_polojenie_s_misul_za/", "text": "Григор Димитров даде знак, че се чувства във форма и е устремен към нови успехи. Българският тенисист каза, че \"е във война\". Думите му дойдоха в интервю в навечерието на турнира в Индиън Уелс. Там той е трети в схемата и  започва от втория кръг с мач срещу Фернандо Вердаско или Гуидо Пея . \"Най-накрая тялото ми започва да разбира, постигнах по-голямо постоянство. Не бих казал, че съм в мир. Не искам да съм в мир в момента. Само на 26 съм. Това е война\", каза Димитров. \"Извън шегата, сега съм в състояние да се хвърля здраво на и извън корта. Когато стъпя на корта, искам да вложа максимума от себе си. Когато съм във фитнеса, искам да вложа максимума.\" Тенисистът заяви, че е имал желание в началото на сезона да продължи силния момент от края на миналата година, когато спечели финалите на АТП в Лондон. В Australian Open той стигна четвъртфиналите, но загуби от Кайл Едмънд. \"Целта ми беше да се представя много добре в Австралия. Все пак постигнах добър резултат, но не беше това, на което се надявах. Мисля, че трябва да продължа със същото поведение.\" Димитров добави, че харесва напрежението на корта. \"Искам повече и повече. Хората около мен трябва да ме успокояват понякога. Едно от нещата, които научих (през 2017 г.), е как да почивам. Все още не съм добър в това, но вървя в тази посока.\"", "date": "2018.03.08", "title": "Григор Димитров обяви \"военно положение\" с мисъл за нови успехи (видео)"}
{"url": "https://www.dnevnik.bg/sviat/2018/03/08/3142429_trump_shte_podpishe_dnes_nalaganeto_na_vnosni_mita/", "text": "Президентът на САЩ Доналд Тръмп ще подпише днес документ за налагане на мита върху вноса на стомана и алуминий, предаде \"Ройтерс\", като се позова на добре осведомен източник. Той уточни, че церемонията е планирана за 15.30 ч. (22.30 ч. българско време). Мексико, Канада и други страни може да бъдат освободени от планираните от президента Доналд Тръмп мита върху вноса на стомана и алуминий в Съединените щати, обяви по-рано говорителят на Белия дом Сара Сандърс, цитирана от \"Асошиейтед прес\". Агенцията отбелязва, че един такъв ход е възможно да смекчи удара на фона на заплахите за ответни мерки и мрачните икономически прогнози. Изключенията ще бъдат направени \"случай по случай\" и \"страна по страна\", подчерта Сандърс. Броени дни по-рано Белият дом бе каза, че няма да има изключения, припомня АП. \"Ройтерс\" отбелязва, че в края на работния ден вчера борсовите индекси и доларът са възстановили по-голямата част от своите загуби в сряда, след като стана ясно, че Тръмп може да направи изключение от митата за ключови партньори на САЩ като Мексико и Канада. По-рано  Тръмп заяви, че Европейският съюз \"не се отнася добре със САЩ\"  в търговската област. ЕС няколко пъти подчерта, че  готви ответни мерки  за вносни американски продукти.", "date": "2018.03.08", "title": "Тръмп ще подпише днес налагането на вносни мита върху стоманата и алуминия"}
{"url": "https://www.dnevnik.bg/bulgaria/2018/03/08/3142432_kratki_novini_metrostanciia_beshe_zatvorena_za_kratko/", "text": "Управителният съвет на Българската народна банка определи обща сума на годишните вноски на банките във Фонда за преструктуриране на банките. За тази година вноската е в размер на 121 956 185 лв. Българската православна църква получи почетния знак \"Шофар\" на организацията на евреите в България \"Шалом\" и обединение на българските евреи в Израел \"Ехуд Олей България\", както и сертификат за незабрава по повод 75-та годишнина от спасяването на българските евреи, която се навършва тази година. Българската църква получи отличията в знак на благодарност за дейността си за спасяването на българските евреи от изпращане в нацистките лагери на смъртта по време на Холокоста и за борбата на църквата срещу дискриминирането на евреите у нас през периода 1941-1944 г. Метростанция беше затворена за кратко заради изоставен багаж Метростанцията на Софийския университет беше затворена за по-малко от половин част, след като около 17 ч. е подаден сигнал за забравен багаж на нея. Специализирани екипи са пристигнали веднага на мястото, като са установили, че е забравена пазарска чанта е подаден около 17 ч. След проверката ѝ е установено, че няма нищо опасно в нея и метростанцията отново беше отворена за пътници. \"Юлен\" ще окаже пълно съдействие на прокуратурата Концесионерът на ски зоната над Банско \"Юлен\" увери в прессъобщение, че ще окаже пълно съдействие на прокуратурата, която вчера обяви, че  ще провери дружеството , включително и кой е реалният му собственик, след сигнал на \"Зелените\". \"От досега направените проверки 10 са приключили със заключенията, че няма никакви нарушения. Една е констатирала дребна нередност и в момента се обжалва от нас\", се казва в съобщението. Започва кампания за първия паметник на жена в София Български хелзинкски комитет (БХК) започва кампания за изграждането на първия паметник на жена – историческа личност, в София. Той ще е на Екатерина Каравелова – учител, преводач, публицист и видна обществена фигура и активистка за правата на жените. Тя е била заместник-председателка на Българския женски съюз и председател на българския клон на Женската международна лига за мир и свобода. Каравелова има огромен принос по значими обществени въпроси, включително и спасяването на българските евреи по време на Втората световна война. Инициативата на БХК е продължение на започналата през 2017 г. кампания \"Паметни жени\". Британският министър за Брекзит се срещна с Борисов и Захариева Държавният секретар по излизането на Великобритания от Европейския съюз Дейвид Дейвис посети България, като по време на визитата си се срещна премиера Бойко Борисов и вицепремиерът и министър на външните работи Екатерина Захариева. По време на разговорите си с тях той ги е уверил, че България и Великобритания ще запазят добрите си партньорски отношения в политиката, икономиката, туризма и сигурността дори и след Брекзит. Дейвис добави, че е впечатлен от българското председателство на Съвета на ЕС. Бедствено положение е обявено в община Хайредин Властите евакуират хората от селата Ботево и Бързина заради преливане на язовир \"Рогозен\". Това съобщи областният управител на Враца Малина Николова, цитирана от агенция \"Фокус\".  Маскирани обраха бензиностанция край Драгичево Двама мъже обраха бензиностанция близо до Драгичево, съобщи БНР. Сигналът е подаден минути преди 1 часа след полунощ. Двамата са заплашили дежурния служител, след което го напръскали с лютив спрей, взели оборота, събран до момента. Най-вероятно са избягали с лек автомобил. Полицията разследва инцидента.", "date": "2018.03.08", "title": "Кратки новини: В България има 124 хиляди регистрирани оръжия за самоотбрана"}
{"url": "https://www.dnevnik.bg/photos/2018/03/08/3142428_fotogaleriia_jeni_zad_volana_v_sauditska_arabiia/", "text": "Саудитският крал Салман издаде указ през септември 2017 г,, позволяващ на жените да шофират коли, слагайки край на статута на консервативното ислямско кралство като единствената страна, в която това е забранено.", "date": "2018.03.08", "title": "Фотогалерия: Жени зад волана в Саудитска Арабия"}
{"url": "https://www.dnevnik.bg/evropa/2018/03/08/3142433_slovashki_opozicionni_partii_vnesoha_vot_na_nedoverie/", "text": "Няколко словашки опозиционни партии внесоха вот на недоверие срещу правителството на премиера Роберт Фицо заради убийството на разследващия журналист Ян Куцяк и годеницата му, предаде ДПА, цитирана от БТА. Агенцията отбелязва, че това е станало на фона на обвиненията,  отправени от президента Андрей Киска  срещу кабинета, че е пренебрегвал в продължение на години предупрежденията на тайните служби за влиянието на италианската мафия в Словакия. По-рано тази седмица политически независимият Киска призова за промени в правителството или предсрочни избори. За момента неговото искане не е изпълнено. На 25 февруари словашкият разследващ журналист Ян Куцяк и годеницата му Мартина Кушнирова, и двамата на по 27 години,  бяха открити застреляни в дома им , припомня ДПА. Куцяк разследвал корупционни практики и афери на политическата класа. Той казал, че италиански мафиоти са установили контакти в канцеларията на словашкия премиер и  така се сдобиват с поверителна информация . Убийството предизвика политическа буря в Словакия срещу правителството. През следващите дни са планирани нови протести. За петък е предвидена среща между президента, премиера и председателя на парламента в опит за намиране на начин да се успокои ситуацията.", "date": "2018.03.08", "title": "Словашки опозиционни партии внесоха вот на недоверие заради убития журналист"}
{"url": "https://www.dnevnik.bg/na_put/2018/03/08/3142223_prouchvane_napravi_vruzka_mejdu_vakanciiata_i_remonta/", "text": "Туристите крадат идеи от хотелските дизайнери, за да разкрасят собствените си жилища. Изследване на търсачката за хотели Booking.com показа, че при завръщане у дома над половината от пътешествениците изпитват желание да обновят мебелировката у дома, а една трета твърдят, че са удължили престоя си заради стилния интериор на мястото, където са отседнали. Компания Booking.com се допита до 19 хил. пътуващи в цял свят, а от отговорите им се разбира, че над 70% от потребителите на търсачката избират да се настанят в обекти, мебелировката на които се различава значително от стила на собствения им дом. Над половината (51%) от хората, отсядали в обект с необичаен дизайн, са се прибрали с намерението да променят интериора на собственото си жилище. Сред родените от средата на 80-те до началото на 21 в. процентът е 67. Участвалите в анкетата са най-силно впечатлени от вътрешното оформление на пространствата в Хелзинки, Копенхаген, Айндховен, Грац и Милано. Една трета от анкетираните са казали, че са очаровани от местните цветове, тъкани и орнаменти, 32% са се вдъхновили от досега с чуждата култура, а всеки пети иска да привнесе в дома си нещо от посетените музеи, галерии и други културни средища. Ето как пътуващите оценяват причините, поради които предпочитат необикновените интериорни решения през ваканцията си. За 54% това са нови впечатления, 45% оценяват срещата с непознатата култура, 29% са доволни, че сменят обстановката, 15% търсят идеи за планиран ремонт у дома, също толкова се радват на възможността да поживеят в обстановка, която е неподходяща за всекидневието.", "date": "2018.03.08", "title": "Проучване направи връзка между ваканцията и ремонта у дома"}
{"url": "https://www.dnevnik.bg/evropa/2018/03/08/3142436_predizborno_orban_obeshta_subsidii_za_otoplenie_i/", "text": "Унгарският премиер Виктор Орбан обяви вчера, че правителството ще предостави субсидии за отоплението и еднократен ваучер за храна за пенсионерите, предаде \"Ройтерс\", цитирана от БТА. Във видео, качено в страницата му във \"Фейсбук\", Орбан заяви, че правителството ще отпусне 10 000 форинта (39.85 долара) под формата на ваучери за храна за всички пенсионери и ще възстанови 12 000 форинта от зимните сметки за газ на унгарските семейства. Не е ясно дали субсидията за отопление ще бъде платена от бюджета или от газовите компании, отбелязва агенцията. Новината дойде ден след като Орбан, който ще се яви на парламентарни избори на 8 април, се ангажира да запази бюджетния дефицит в рамките на определените от ЕС три процента от брутния вътрешен продукт през 2018 г. Партията на Орбан \"Фидес\" засега  води в социологическите проучвания  преди изборите, на които той се надява да спечели трети пореден мандат. Премиерът води кампания, изпълнена  с яростни антиимигрантски послания  и обещания за щедри държавни субсидии за семействата и увеличение на пенсиите.", "date": "2018.03.08", "title": "Предизборно Орбан обеща субсидии за отопление и ваучери за храна"}
{"url": "https://www.dnevnik.bg/evropa/2018/03/08/3142449_v_ispaniia_dnes_se_provejda_feministka_stachka/", "text": "По случай Международния ден на жената в Испания днес се провежда \"феминистка стачка\", която има за цел да насочи вниманието към половата дискриминация, домашното насилие и различното заплащане между мъжете и жените, предаде \"Гардиън\". Демонстрацията е подкрепена от един от най-високопоставените политици жени в Испания, включително Мануела Кармена и Ада Колау, които са кметове съответно на Мадрид и Барселона. Стачката цели да обърне внимание на социалните и икономическите неравенства между мъжете и жените и да сложи край на испанската култура на мачизма. \"Днес ние призоваваме за общество, освободено от сексистко потискане, експлоатация и насилие\", се казва в изявление на организаторите. \"Ние призоваваме за бунт и борба срещу съюза на патриархата и капитализма, който иска да бъдем послушни, покорни и тихи. Ние не приемаме по-лоши условия на работа, нито пък да ни плащат по-малко, отколкото на мъжете за същата работа.\" Кметът на Барселона Колау заяви, че се присъединява към стачката, за да \"покаже, че без жените светът наистина спира\". През миналата година в Испания 49 жени са били убити от партньорите или бившите си партньори в сравнение с 44 през 2016 г. Според правителствени статистики се наблюдава ръст в оплакванията от насилие – 129 193 през 2015 г., 142 893 през 2016 г. и 125 769 до септември 2017 г. За цялата миналата година все още няма налични данни. Според скорошно проучване в Испания жените печелят средно с 12.7% по-малко от мъжете за една и съща работа. Стачката цели да покаже също колко много работа по дома и грижите за децата вържат жените ежедневно и да ги призове да ангажират мъжете с тези задачи.", "date": "2018.03.08", "title": "В Испания днес се провежда \"феминистка стачка\""}
{"url": "https://www.dnevnik.bg/ot_vas/novini_ot_vas/2018/03/08/3141665_raptorite_veche_sa_operativni_v_izrael/", "text": "Е, не са \"Раптор Ф22\" на \"Локхийд Мартин\", ама и тези на снимките вършат работа На снимката: Раптор отблизо! С каска и чекмеджета...", "date": "2018.03.08", "title": "Рапторите вече са оперативни в Израел"}
{"url": "https://www.dnevnik.bg/politika/2018/03/08/3142462_gerb_iska_prezidentut_da_razsekreti_stenogramata_ot/", "text": "Парламентарната група на ГЕРБ поиска президентът Румен Радев да разсекрети стенограмата от срещата си с патриарх Кирил поради високия обществен интерес. Целта е да бъдат разяснени всякакви съмнения дали при срещата е изразена същата позиция като националната ни позиция за Освобождението, изразена от премиера Бойко Борисов. Това обяви в парламента днес депутатът от ГЕРБ Тома Биков. \"Надяваме се президентът да е защитил българската национална позиция. Уважаваме руската армия, благодарни сме, че е водила война в името на българската свобода, но в нея са участвали и български опълченци, така както са участвали и други националности\", обясни Тома Биков. Според него темата е свързана не само с миналото, а и с настоящето и бъдещето. Запис показа как патриархът поучава Радев  Във вторник руската православна църква разпространи  на сайта си видеозапис  от изявление на руския патриарх Кирил пред българския държавен глава покрай 3 март. То е с  продължителност почти 6 минути и е изпълнено с остри реплики , като в част от времето си духовникът подсилва ефекта от казаното с потропване с пръсти по масата. От записа, разпространен след края на визитата на патриарха в България, се вижда само какво говори гостът, но не и дали и какво е отвърнал президентът. \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни. [От] Русия\", заявява патриарх Кирил на президента Радев и допълва: \"Искам откровено да ви кажа, че ми беше трудно да чуя тези неща. Нито полският сейм, нито литовският са взимали решение за освобождаването на България.\" Духовният водач на Русия подчертава, че има двойствено впечатление от юбилея. Източник от \"Дондуков\" 2 разказа за \"Дневник\", че операторът се е оттеглил след изявлението на госта и запис от по-нататъшния разговор няма. По думите му президентът Румен Радев отвърнал \"както църквата се бори за душата на всеки човек, така и България е признателна към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност\". Що се отнася до Освобождението, то е резултат от Руско-турската война и България е признателна тъкмо на Русия, казал държавният глава. Според източника от президентството Радев посочил, че е бил впечатлен от тезата за \"силата на мълчанието\" в писанията на патриарх Кирил, след което гостът спрял с упреците с думите \"Добре, нека прелистим тази страница\". В края на разговора патриарх Кирил благодарил на президента и му пожелал духовни сили на държавническото поприще. Българският държавен глава на свой ред благодарил, но уточнил, че още със заемането на поста е поискал благословия от мъдрия духовен водач на православните българи - патриарх Неофит, който му я е дал. Напрежение в коалицията заради Кирил Искането на ГЕРБ за разсекретяване на стенограмата от срещата между държавния глава и руския патриарх Кирил дойде след  нападки от страна на вицепремиера Валери Симеонов към духовника , заради които  БСП поиска Бойко Борисов да се разграничи от заместника си в правителството . В национален ефир в сряда Симеонов нарече руския патриарх Кирил \"цигарен митрополит\" и \"второразрядно ченге\", а повод за изказването става именно разпространения видеозапис.  Това предизвика гнева на коалиционния му партньор и лидер на \"Атака\" Волен Сидеров, който поиска извинение от вицепремиера . Снощи депутатите от партиите от коалиция \"Обединени патриоти\" заседаваха и излязоха с решение, че се разграничават от позицията на Симеонов и искат извинение. Решението е взето от депутатите от ВМРО и \"Атака\", а колегите им от НФСБ са напуснали заседанието.", "date": "2018.03.08", "title": "ГЕРБ иска президентът да разсекрети стенограмата от срещата си с руския патриарх Кирил (допълнена)"}
{"url": "https://www.dnevnik.bg/photos/2018/03/08/3142482_fotogaleriia_snejna_buria_otnovo_vruhletia_sasht/", "text": "Втората за една седмица снежна буря в североизточната част на САЩ наруши транспорта, като доведе до забавянето и отменянето на хиляди полети, предаде \"Ройтерс\".", "date": "2018.03.08", "title": "Фотогалерия: Снежна буря отново връхлетя САЩ"}
{"url": "https://www.dnevnik.bg/photos/2018/03/08/3142499_snimka_na_denia_koga_bulgarkite_sa_poluchili_pravo_na/", "text": "Този кадър на \"Асошиейтед прес\" от 1938 г. показва как българки за пръв път гласуват на парламентарни избори. През 1937 г. \" \" са получили правото да гласуват на местния вот, а година по-късно всички жени над 21 години, които принадлежат към категориите \"омъжени, разведени или вдовици\", са допуснати да изразят волята си и за представители на парламента", "date": "2018.03.08", "title": "Снимка на деня: Кога българките са получили право на глас"}
{"url": "https://www.dnevnik.bg/sport/2018/03/08/3142219_mejdu_ochakvaniia_i_realnost_kolko_dalech_ostana/", "text": "В първата си изява след олимпийските игри в Пьонгчанг министърът на спорта Красен Кралев отправи лека критика към федерациите, че са дали по-високи прогнозни резултати от постигнатите. \"Ето пред мен са прогнозните класирания, които федерациите са дали преди олимпиадата - имаме очаквания за класиране в рамките на осмицата\", каза Кралев пред Би Ти Ви От 21 български участници четирима имат заявени осми места, показва пълният списък с предварителните прогнози на федерациите, предоставен от министерството за \"Дневник\". Това са сноубордистите Александра Жекова и Радослав Янков и биатлонистите Владимир Илиев и Красимир Анев. От тях само Жекова изпълни прогнозното си класиране и дори го подобри с  шестата позиция в бордъркроса . Това се оказа най-доброто българско постижение в Пьонгчанг. Янков завърши 19-и в паралелния гигантски слалом, а най-добрите класирания на Илиев и Анев бяха 19-о и 25-о място в дългата дистанция. Само още един българин се е представил по-добре от предвиденото - Владимир Зографски. Той  постигна най-добрия резултат на олимпийски игри в историята  на българския ски скок - 14-и на малката шанца при прогнозна 25-а позиция. Същото място е заявено и за голямата шанца, където бившият световен шампион за младежи се нареди 35-и. Най-близо до прогнозното си класиране е състезателят в спускането с шейни Павел Ангелов. Той се класира 37-и при заявено 36-о място. Най-големите разминавания се наблюдават при биатлонистите. От спортното министерство заявиха за \"Дневник\", че прогнозните класирания са направени в края на 2017 г. в подаване на документите за финансиране, или малко повече от месец преди олимпиадата. Това прави част от предвидените резултати в списъка доста странни . Президентът на федерацията по биатлон Екатерина Дафовска обаче обясни, че прогнозите са дадени доста по-рано - в началото на спортно-състезателната година, което в зимните спортове е през май 2017 г. \"Треньорите ги изготвят и ни ги дават, а ние ги изпращаме на спортното министерство заедно с програмата за финансиране\", каза Дафовска пред \"Дневник\". Това обяснява големите разминавания, които са се получили, тъй като биатлонистите имаха доста силни резултати в трите сезона преди олимпийския. На световното първенство в Хохфилцен през 2017 г.  трима българи се класираха сред първите 13 в спринта. , като Анев записа две влизания в топ 8. Отделно двамата с Илиев имаха общо пет класирания в топ 10 в Световната купа през сезон 2016/2017. Илиев постигна личен рекорд с пета позиция в спринта в Нове Место. Анев се отличи с две шести и две седми места. Двамата имаха влизания в топ 8 и в предходните два сезона - 2015-2016 и 2014-2015. \"Спецификата на нашия спорт е такава, че няма как толкова отрано да предвидим кой в каква форма ще бъде. В предходните сезони Владо и Краси записаха доста класирания в топ 8. Те имаха много по-големи възможности (за Пьонгчанг), но не се получи. Владо беше с пети бегови резултат в индивидуалното и беше на един точен изстрел от осмицата\", каза Дафовска.  Това, че част от прогнозите са направени доста преди подаването им в министерството, се потвърждава от още няколко факта. Първият е, че липсват прогнозни класирания при скиорката Мария Киркова, ски бегачката Антония Григорова и сноубордистката Теодора Пенчева, за които преди олимпийския сезон не се очакваше да участват в Пьонгчанг. Освен това в списъка на министерството фигурират някои нереалистични прогнози. Една от тях е на биатлонистката Милена Тодорова, при която има заявено класиране в топ 30. 20-годишната състезателка дебютира на олимпийски игри и  беше включена в отбора за Пьонгчанг едва в средата на януари . Дафовска обясни, че при Тодорова прогнозното класиране е не за олимпийски игри, а за световното първенство за младежи и девойки. То се проведе след олимпийските игри, а българката завърши 19-а, 22-а и 25-а в трите си индивидуални дисциплини. Същият вероятно е и случаят със скиора Камен Златков и ски бегача Йордан Чучуганов, които според списъка на министерството имат прогнозни 25-о и 32-о място. Двамата участваха на световни първенства за младежи в Швейцария през януари.  На практика даването на прогнозни класирания се оказва проформа. Още повече че за всеки биатлонист е посочено едно и също място във всяка отделна дисциплина, в която участва. Дафовска обясни, че подобни прогнози се изискват преди всеки сезон както когато предстоят олимпийски игри, така и за световни първенства. Председателят на федерацията по биатлон каза, че не знае дали разминаването между прогнозните и постигнатите класирания ще окаже влияние върху отпуснатите средства за следващия олимпийски цикъл. При всички положения обаче не би било логично подобни прогнози - в този си вид и метод на подаване - да бъдат критерий за финансиране. Нито база за оценка на представянето на българските спортисти от страна на министъра.", "date": "2018.03.08", "title": "Между очаквания и реалност: Колко далеч остана българският спорт от прогнозите си за Пьонгчанг"}
{"url": "https://www.dnevnik.bg/sviat/2018/03/08/3142570_parad_na_planetite_shte_moje_da_se_nabljudava_prez/", "text": "В следващите дни ще може да се наблюдава т.нар. танц или парад на планетите. Сатурн, Юпитер, Марс и Венера ще са видими през нощта, като най-ярко небесните тела ще се виждат на 11 и 12 март. Визуално за човешкото око в продължение на две седмици ще може съществено да се вижда отстоянието на планетите. \"В момента Юпитер, Сатурн и Марс са групирани близо една до друга и са на такова разстояние, че ако си протегнем ръката към небето, планетите ще са на по една педя разстояние една от друга. Най-ярко ще се виждат преди изгрева на слънцето, около 3-4 часа сутринта\", обясни пред \"Фокус\" директорът на Националната астрономическа обсерватория \"Рожен\" Никола Петров. От днес до 12 март Марс започва да се движи между Сатурн и Юпитер и ще е изключително близо за космическите разстояния до двете най-големи планети в Слънчевата система. Именно заради движението на Марс между другите две планети явлението е наречено танц на планетите. Това се случва, когато, обикаляйки около Слънцето, няколко от планетите застават почти на една линия със Земята, като хората могат да ги виждат по-близо една до друга на нощното небе. Небесните тела обаче никога не могат да са абсолютно едно до друго, така че да се вижда само едната планета. Явлението обаче не е от онези паради на планетите, в които се виждат по 5, 6, 7 или дори 8 такива, тъй като това се случва един път на хиляди години. В следващите месеци Марс и Земята ще се приближават една до друга, като достигнат до толкова близко разстояние, на каквото не са били от 15 години. Пикът на близостта между двете планети ще е през юли.", "date": "2018.03.08", "title": "Парад на планетите ще може да се наблюдава през следващите дни"}
{"url": "https://www.dnevnik.bg/politika/2018/03/08/3142438_plamen_georgiev_stana_shef_na_noviia_antikorupcionen/", "text": "Пламен Георгиев очаквано бе избран от парламента за председател на Комисия за противодействие на корупцията и за отнемане на незаконно придобитото имущество (КПКОНПИ).  Пламен Георгиев  е номиниран от депутати на ГЕРБ и \"Обединени патриоти\", а единственият му конкурент бе  Николай Николов , издигнат от БСП. Досега Георгиев бе шеф на комисията за конфискация - Комисия за отнемане на незаконни придобитото имущество, а Николов - на Комисията за предотвратяване и установяване на конфликт на интереси. Двете комисии се вляха в новия антикорупционен орган заедно с БОРКОР, двете антикорупционни дирекции в ДАНС и съответното звено от Сметната палата. Пламен Георгиев бе избран със 148 гласа \"за\" от 218 гласували. Против бяха 66, а 4 се въздържаха. Николов събра само 79 \"за\". Дебатът в пленарната зала премина в нападки срещу кандидатите, подкрепяни от двете най-големи партии, и вадене на скелети от гардероба между самите партии. Аргументите \"за\" и \"против\" избора Имаше слабост в работата на Георгиев – а именно обезщетенията, които трябваше да плати държавата заради провалени дела, каза депутатът Милко Недялков от БСП. Биографията на Пламен Георгиев доказва, че БСП беше права във всичките си съмнения в антикорупционния закон, каза заместник-председателят на групата на БСП Антон Кутев. \"Не виждам по какъв начин вие ще гарантирате, че той ще води делата си срещу вас, така както трябва\", обърна се Кутев към управляващата партия. Председателят на групата на ГЕРБ Цветан Цветанов каза, че за кандидата, издигнат от БСП, се скриват важни данни за свързаност с партията, като това, че бил общински съветник от БСП в Ловеч и партията го стимулирала да се издига. В същото време община Ловеч е водена към фалит и е имала 5 млн. лв. неразплатени задължения. Като предимство на Пламен Георгиев Цветанов посочи, че е бил прокурор, по чиито дела има осъдени политици и даде пример с делото \"Софийски имоти\", по което нямало осъдителна присъда, защото изтекъл давностния срок. Цветанов обвини БСП, че са създали \"тази корупция\" в Столична община. Цветанов добави, че КОНПИ под ръководството на Георгиев е отнела и върнала на държавата 28 млн. лв. само за миналата година. 10 години като подсъдим съм обикалял съдебните зали заради Пламен Георгиев и Панайотов (прокурори по делото \"Софийски имоти\"), каза Георги Свиленски (БСП). Той добави, че на предпоследното заседание вещото лице, на чиито експертизи се е крепило обвинението, се е отказал от собствените си оценки и заявил, че е притискан от прокуратурата 8 години. На база на признанието на вещото лице са оправдани на всички инстанции 40 човека по 10 дела. Свиленски добави, че Тошко Добрев (бившият шеф на \"Софийски имоти - б.а.) е осъдил държавата за 50 хил. лева. Още един от бившите подсъдими също е осъдил държава и предстоят още 48 дела. БСП в \"Софийски имоти\" е имал само един член на съвета на директорите и съм оправдан, каза още Свиленски. Цветанов направи грешка и каза, че лидерът на БСП Корнелия Нинова е била заместник-министър на Иван Костов. Тя намекна, че може да го съди. Нинова каза, че новият орган за борба с корупцията започва с фалстарт, защото изборът на първия му председател е предопределен и няма доверие в него. Според Нинова за борба с корупцията са необходими \"добър закон, смели мъже и жени, независими хора\", а за новия орган няма нищо от трите. Как мина изслушването на Георгиев и Николов в парламентарната комисия за борба с корупцията, конфликт на интереси и етика четете  тук .", "date": "2018.03.08", "title": "Пламен Георгиев стана шеф на новия антикорупционен орган (допълнена)"}
{"url": "https://www.dnevnik.bg/evropa/2018/03/08/3142502_sudut_na_es_reshi_che_sporove_v_ramkite_na_sujuza_ne/", "text": "Съдът на Европейския съюз реши, че клаузите за арбитраж, които са включени в почти 200 инвестиционни споразумения между държави членки на ЕС, нарушават европейското законодателство, предаде \"Ройтерс\". Според решението двустранните договори за защита на инвестициите, които имат арбитражна клауза, противоречат на правото на ЕС.  Решението е по повод арбитражно дело между холандския застраховател Achmea и Словакия. Според него присъждането на обезщетение за холандската компания в рамките на двустранен инвестиционен договор, наследен от бившата Чехословакия, нарушава правото на ЕС.  Съдът на ЕС бе помолен да вземе решение по двустранния договор, сключен между Холандия и бившата Чехословакия през 1991 г. преди последната да се раздели на две държави, станали по-късно членки на ЕС. През 2012 г. Словакия е осъдена да плати 22.1 милиона евро на Achmea, защото е нарушила договора. Словакия обжалва решението пред съд в Германия, от където случаят е прехвърлен към Съда на ЕС, за да постанови дали клаузите за арбитража са съвместими с правото на ЕС. Делото е следено от близо в ЕС, тъй като 196 двустранни договора между държави членки на ЕС съдържат подобни клаузи, някои, сключени между западни държави членки, за да защитят инвестициите на техни компании в източни страни преди присъединяването на последните към ЕС. В България арбитражни дела срещу държавата водят трите електроразпределителни дружества заради загуби, претърпени от законодателни промени и регулаторни решения в енергийния сектор. Едно от делата - заведено от  енергийната група ЧЕЗ, сега поставя под въпрос  участието на държавата в сделката  за българските активи на чешката компания.", "date": "2018.03.08", "title": "Съдът на ЕС реши, че спорове в рамките на съюза не могат да се решават с арбитраж"}
{"url": "https://www.dnevnik.bg/biznes/2018/03/08/3142534_rabotodatelite_suvetvat_radev_da_ne_nalaga_veto_na/", "text": "Работодателските организации подкрепят облекченията за внос на работна ръка, приети с изменения в закона за трудовата миграция, но смятат, че това е само \"умерено голяма стъпка към решаването на огромните проблеми, свързани с нормативната уредба на легалната трудова миграция в България\". Становището на бизнес съюзите е предоставено на медиите след като администрацията на президента го е поискала, за да прецени дали държавният глава да подпише указа за обнародване на закона или да го върне в Народното събрание за ново обсъждане.", "date": "2018.03.08", "title": "Работодателите съветват Радев да не налага вето на вноса на работна ръка"}
{"url": "https://www.dnevnik.bg/sviat/2018/03/08/3142589_protekcionizmut_na_trump_-_cenata_na_edna_nezavurshila/", "text": "Както през 30-те години на ХХ век, популизмът и протекционизмът печелят терен. Техният възход обаче този път е много по-бавен. Защото управляваме по-добре кризата... или защото я отложихме за бъдещето? Американци, които залитат в протекционизма. Европейци, които гласуват за затваряне на вратите. Тези събития оставят впечатление за дежа вю. И има защо - те вече са се случвали през 30-те години на миналия век. Последвани от други катастрофи, още по-злокобни. Само че този път политическата криза се развива по-бавно. Какво се е променило?  Голямата депресия се е разразила необикновено бързо. Финансовите пазари експлодират през 1929 година. Съединените щати започват търговска война през 1930 г. с митническите тарифи по закона \"Смут - Холи\". Великобритания обявява парична война още през 1931 година, като девалвира силно паунда. В Германия започва вътрешнополитическа война през 1932 година, когато нацистката партия става първа политическа сила в страната. И Хитлер взима властта през 1933 година. Финансовата буря, предизвикана през 2008 г. от фалита на банка \"Леман брадърс\", имаше същия тип политически последици в развитите страни. Но не и със същия ритъм, нито в същата степен и засега с по-слаб ефект. Управляващите партии на практика загубиха всички избори, които последваха. На първо време спечели традиционната опозиция - демократите в Съединените щати, социалистите във Франция, консерваторите във Великобритания и т.н. Партиите и политиците, наричани \"популистки\", които се обявяват срещу елитите и за затваряне на границите, постигнаха напредък едва на втория етап: референдумът за Брекзит и избирането на Тръмп за президент през 2016 година, достигането на Марин льо Пен до балотажа на президентските избори във Франция и пробивът на \"Алтернатива за Германия\" през 2017 година, превръщането на движение \"Пет звезди\" в първа политическа сила в Италия през 2018 г. Да не говорим за Австрия, Унгария, Полша... Хиляди нарушения Въпреки че американците мечтаят за нея, валутната война за момента не е факт. Което не попречи да бъдат предприети редица мерки. Като напечата стотици милиарди долари за обратно изкупуване на финансови активи още през 2010 година, Управлението за федерален резерв (УФР) на САЩ отслаби долара, което пък затвърди възстановяването на американската икономика в момент, когато Европа бе в пълен колапс. Симетрично, същата политика на количествено облекчаване, която Европейската централна банка (ЕЦБ) започна през 2015 година, обезцени еврото, което подпомогна активността в Европа в момент, когато икономическият растеж на САЩ вече бе достатъчно солиден, за да не бъде спъван от поскъпването на долара. Търговската война също не стана факт. Правилата на свободната търговия, разбира се, бяха нарушени хиляди пъти. Досега обаче нищо сериозно. Като въведе  мита върху вноса  на стомана, и дори на автомобили, американският президент би могъл да предизвика истински \"военни действия\". Десет години след епизода \"Леман брадърс\" - това е много, много дълъг период. Изключение е това, че Голямата депресия се вписваше в следвоенни трусове за разлика от първата голяма икономическа криза на XXI век. Решенията и шоковете от 30-те години на миналия век ферментираха през предходното десетилетие. Не спадането на водещия борсов индекс \"Дау Джоунс\" с 39% само за три седмици в края на 1929 г. убеди американските конгресмени да наложат митнически тарифи шест месеца по-късно. Те говореха за такива мита... от едно десетилетие. Американските фермери се бяха възползвали от Първата световна война, за да увеличат чувствително своите продажби в Европа. Прехвърляйки бойните полета в селското стопанство, примирието предизвика дълбока криза на свръхпроизводство в Съединените щати, където бяха гласувани протекционистки мерки още през 1922 година. Тяхното засилване впрочем фигурираше в предизборната програма през 1928 г. на Хърбърт Хувър, който бе избран за президент на САЩ. Хиляди запушени артерии Европейските валути пострадаха сериозно от огромните държавни дългове, натрупани от военните усилия. Икономистът Джон Мейнард Кейнс не спря да предлага решения по този въпрос по време на 20-те години на миналия век. Политическият живот също бе разтърсен сериозно от следвоенното управление, и то не само в Германия. Друга причина би могла да обясни защо вредните ефекти от кризата настъпват по-бавно през настоящото десетилетие, отколкото през 30-те години на миналия век: главните действащи лица по време на втората са си научили урока от първата. Управляващите обявиха на висок глас и силно своето желание да оставят границите отворени. Първоначално те оставиха бюджетния дефицит да нарасне, докато техните предшественици са се опитали да го овладеят (нека си припомним само, че Франклин Делано Рузвелт е бил избран през 1932 г. за президент на САЩ с обещанието да намали държавните разходи с 25%). Вместо да държат затворено кранчето за ликвидност, централните банкери не само понижиха лихвите до 0%, но и опитаха набези на отрицателната територия и създадоха огромни парични маси, за да подкрепят финансовата система. Управляващите обаче не оправиха нищо. Болният този път преживя инфаркта, много от неговите артерии остават запушени. През 30-те години на ХХ век изведнъж изчезнаха огромни дългове. Фалитите изхвърлиха на улицата милиони бедни, както и богати рентиери. Финансовата система обаче бе прочистена. Този път задлъжняването е още по-голямо. Банки, компании, зомби държави дължат своето оцеляване само на изключително ниските лихвени проценти. Както показва протекционизмът на Тръмп, ние не сме уредили кризата, а само сме я разсрочили във времето. Следователно ще продължим да я усещаме на гърба си./БТА", "date": "2018.03.08", "title": "Протекционизмът на Тръмп - цената нa една незавършила криза"}
{"url": "https://www.dnevnik.bg/zdrave/2018/03/08/3142593_stotici_kanadski_lekari_protestirat_sreshtu_prekaleno/", "text": "Над 700 лекари и медицински специалисти от Квебек са се включили в протестна петиция срещу увеличението на собствените им заплати, договорено от местните синдикални организации. Според протестиращите възнагражденията им са вече прекалено високи и непропорционални на тези на медицинските сестри и част от останалите служители в лечебните заведения. Наричат увеличението \"обида\" и за колегите, и за пациентите си, съобщава Си Ен Би Си. \"Ние, лекарите на Квебек, вярваме в силната публична система и сме против скорошните повишения на възнагражденията, договорени от нашите медицински федерации. Това увеличение е шокиращо на фона на това, че нашите медицински сестри, санитари и чиновници имат много трудни работни условия, а пациентите ни имат ограничен достъп до медицински услуги след драстичните съкращения в бюджета през последните години и концентрирането на власт в Министерството на здравеопазването. Само нашите заплати, изглежда, са имунизирани срещу съкращенията\", пише в писмото на протестиращите лекари. Сред имената, подкрепили протеста, има най-много общопрактикуващи лекари, но също и по близо 200 специалисти, стажанти и дори студенти по медицина. Те настояват парите за увеличението на заплатите им да се върнат в системата и да се използват за подобряване на условията за всички служители и за грижата за пациентите. Според доклад на канадското здравно министерство за 2016 г. един лекар в Канада получава средно около 261 хил. долара на година (или 339 хил. канадски долара), което е месечна заплата от над 20 хил. долара. Семейните лекари получават около 211 хил., а хирурзите - 354 хил. долара на година, пише в доклада. Същевременно медицинското образование в страната се подпомага от бюджетите на областните управи и струва на студентите между 2500 долара и 20 хил. долара на година.", "date": "2018.03.08", "title": "Стотици канадски лекари протестират срещу прекалено високите си заплати"}
{"url": "https://www.dnevnik.bg/sport/2018/03/08/3142609_mourinyo_shte_analizira_svetovnoto_purvenstvo_za/", "text": "Жозе Моуриньо има дългосрочен договор с  \"Манчестър юнайтед\"  и е сред най-добре платените мениджъри в света, но успя да си осигури нов доходоносен ангажимент. Специалния ще анализира световното първенство в Русия за телевизионния канал RT. Португалецът се включва към екипа на телевизията и ще бъде базиран в Москва в първата седмица от турнира. Друг от анализаторите за RT е легендарният вратар Петер Шмайхел. Каналът, който преди време се казваше Russia Today, се надява, че така ще увеличи сериозно рейтинга си. \"Момчета, знам че сте нервни. Това е огромен турнир и носи голямо напрежение. Ще покажем на света велика игра – най-великата игра\", казва Моуриньо в специално заснет клип, който промотира участието му. По информация на \"Таймс\" португалецът ще получи 1 милион паунда, за да анализира срещите на световното първенство. Той обаче ще бъде в Москва само в първата седмица от надпреварата, а след това най-вероятно ще коментира по телефона. Португалецът е имал предложения и от двете английски телевизии, които излъчват световното първенство - Би Би Си и ITV, но ги е отхвърлил. В последните години стана практика клубни треньори да са анализатори на телевизиите по време на световните първенства. По същия начин Арсен Венгер работи за френските телевизии, а в Англия разчитат на много от бившите си селекционери като Глен Ходъл и Свен Горан Ериксон. RT стана известна в разгара на президентските избори в САЩ. Медията предизвика скандал, след като беше  обявена за чуждестранен агент  в САЩ. RT е и щедро подпомагана от руската държава.", "date": "2018.03.08", "title": "Моуриньо ще анализира световното първенство за Русия срещу 1 милион паунда"}
{"url": "https://www.dnevnik.bg/evropa/2018/03/08/3142630_kakvo_predlaga_evrokomisiiata_za_po-zelena_i_chista/", "text": "Европейската комисия обяви днес стратегията си за финансова система в подкрепа на целите на Европейския съюз за опазването на природата и икономическото развитие. За да се изпълнят целите на ЕС за опазването на околната среда до 2030 г., договорени в Париж, включително за намаление с 40% на парниковите газове, са необходими още около 180 млрд. евро годишно. Затова Европейската комисия представи план за повишаване на ролята на финансирането за добре работеща икономика, се казва в съобщението. Какъв е планът Преди година Еврокомисията назначи експертна група, която да изготви препоръки в подкрепа на прехода към нисковъглеродна икономика. На основата на доклада на тази група Брюксел предлага да се въведе единно европейско разбиране за понятието \"устойчиво\" и да се посочат областите, в които \"устойчивите\" инвестиции могат да имат най-голямо въздействие. Комисията предлага да се създадат етикети на ЕС за екологосъобразни финансови продукти. Така лесно ще се разбира дали дадена инвестиция отговаря на изискванията за \"зелена или нисковъглеродна икономика\". Предлага се изясняване на задължението на онези, които управляват имущество, и на институционалните инвеститори да вземат устойчивото развитие предвид в рамките на инвестиционния процес. Друг момент в плана е да се въведе изискване застрахователните дружества и инвестиционните посредници да обсъждат с клиентите си техните предпочитания за \"устойчиво развитие\".", "date": "2018.03.08", "title": "Какво предлага Еврокомисията за по-зелена и чиста икономика"}
{"url": "https://www.dnevnik.bg/politika/2018/03/08/3142586_plamen_georgiev_deklarira_che_nikoia_politicheska/", "text": "Председателят на новия антикорупционен орган Пламен Георгиев обеща до седмици нови резултати от борбата с корупцията по високите етажи на властта. Заявката му бе направена пред журналисти в парламента, след като по-рано днес той бе избран от мнозинството да ръководи Комисия за противодействие на корупцията и за отнемане на незаконно придобитото имущество (КПКОНПИ). \"В работата ми нищо няма да ме разколебае. Тези високи резултати, които сме постигнали и досега, ще бъдат пренесени и в новата комисия. И те вече се пренасят. Корупцията е негативно явление и съвсем скоро, буквално до седмици, очаквайте нови и нови резултати, и то много сериозни. Ще бъдат хванати хора с пари. Започваме много сериозна борба с корупцията. И няма да чакате резултатите два, три, пет, десет месеца, а буквално след седмици ще започнат да валят първите резултати. И ще видите, че няма значение нито цвят, нито нищо\", каза Георгиев. Той даде пример, че на предишния си пост - председател на Комисия за отнемане на незаконно придобито имущество (КОМПИ), е бил назначен от министър-председателя, а са разкрити кметове от ГЕРБ. \"Аз работя срещу корупцията. Дали е ГЕРБ, дали е БСП, дали е ДПС - това няма абсолютно никакво значение\", каза Георгиев. На въпрос на \"Дневник\" има ли воля да се бори с корупцията по най-високите етажи на властта, след като декларира независимост от министър-председателя, той обяви: \"Разбира се. Давайте сигнали да проверяваме.\" Пламен Георгиев обясни още, че в цялата си кариера е доказвал независимост. Попитан дали ще се съобрази с желанията на политическите партии за членовете на новия антикорупционен орган, той каза: \"Боже Господи, как ще ги консултирам с партиите.\" Едно от ключовите дела, по които Пламен Георгиев работи като прокурор, е скандалът с  подслушването на покойния директор на Агенция \"Митници\" Ваньо Танов.  От изтекли в медии разговори между Танов и премиера Бойко Борисов се чуваше как министър-председателят му казва да прекрати проверка в пивоварна на покойния вече бизнесмен Михаил Михов-Мишо Бирата. На въпроси на журналисти днес Георгиев каза, че не се е занимавал с разследване срещу Бойко Борисов. Той каза, че по време на досъдебното производство тогава са реализирани специални разузнавателни средства, които са записали разговори на Танов с хиляди непознати номера. \"Откъде мога аз да извадя съдържание какво включва този разговор. Впоследствие прокуратурата е установила съдържание и е текла проверка, аз нямам нищо общо с тази проверка\", каза Георгиев.", "date": "2018.03.08", "title": "Пламен Георгиев декларира, че никоя политическа партия не може да го спре в борбата с корупцията"}
{"url": "https://www.dnevnik.bg/politika/2018/03/08/3142614_sporovete_mejdu_gerb_i_bsp_za_chez_stignaha_do_monika/", "text": "Името на Моника Станишева, съпруга на лидера на Партията на европейските социалисти (ПЕС) и бивш лидер на БСП Сергей Станишев, стана повод за поредната словесна престрелка между управляващи и опозиция в парламента по повод сделката за покупката на българския бизнес на ЧЕЗ за \"Инерком\". ГЕРБ обвини БСП и ПЕС, че стоят зад сделката за активите на ЧЕЗ в България, за което ги \"една писмена следа\", \"една малка техническа грешка\". \"Вчера купувачът на активите на ЧЕЗ разпространи до медиите прессъобщение, чието съдържание не е особено интересно. Интересен обаче е авторът на прикачения файл, съдържащ въпросното прессъобщение. Той е Monika Yosifova. Това са имената, с които стана известна настоящата съпруга на председателя на ПЕС и бивш председател на БСП Сергей Станишев\", се казва в разпратена до медиите декларация на ГЕРБ, която днес прочете от парламентарната трибуна Спас Гърневски. За изпратения на 6 март в 22.45 часа имейл писа  \"Капитал\"  вчера. В писмото се съобщава, че собственикът на купувачът на активите на ЧЕЗ - \"Инерком\", Гинка Върбакова е в Чехия, срещала се е с представители на ЧЕЗ и са обсъждали  искането на българската държава да участва в сделката . \"В метаданните на прикачения Word файл с текста на съобщениeто като автор на документа е посочена Monika Yosifova\", отбелязва \"Капитал\". Потърсена за коментар, тя отрича пред изданието да е медиен консултант на Върбакова. \"Не, категорично не съм. Нито в лично качество, нито през моята компания\", казва тя пред \"Капитал\". \"Сега стана ли ви ясно, уважаеми колеги, кои са гадовете?!  Вчера Корнелия и шайката ѝ ги търсиха  на площад \"Независимост\", а те се оказаха отново на \"Позитано\". По-цинични и по-нагли от всякога!\", се казва в позицията на ГЕРБ. Откакто  стана известно, че чешката компания ЧЕЗ продава активите си в България  на слабо известната българска компания \"Интерком\", двете партии си отправят взаимни обвинения, че техни представители са зад нея. Дали БСП не обслужва някой кандидат за ЧЕЗ, попита зам.-председателят на ГЕРБ Цветан Цветанов на  съвместното заседание на парламентарните комисии по енергетика и за контрол на службите , които обсъдиха сделката на 1 март. Лидерът на БСП Корнелия Нинова пък настоя премиерът Бойко Борисов да назове поименно \"гадовете\". След като в продължение на три дни след обявяването на сделката твърдеше, че  държавата не може да се меси в сделката  за продажбата, премиерът Борисов реши да се намеси в случващото се. \"Целият скандал, който сега ни спретват, е в един момент, когато вече в публиката се е натрупало усещането, че аз или правителството стоим зад тази сделка, да загасят тока. И изведнъж три милиона казват: \"Гледай го тоя какво направи!\" Това е сценарият на тези гадове\",  каза той в коментар за скандалите около ЧЕЗ . Премиерът се закле, че този път няма да подава оставка, че ще гони \"сценаристите\" докрай и че \"няма нищо общо със сделката\", на което свидетел му е \"Господ\". Левицата: Това е сбирщина от поредните слухове \"Всеки един народен представител трябва да се срамува от подобни изявления, които бяха декларация на сбирщина от поредните слухове\", заяви зам.-председателят на БСП Драгомир Стойнев в декларация от името на партията и в отговор на декларацията на ГЕРБ, съобщи агенция \"Фокус\". Стойнев заяви, че твърдението на Спас Гърневски е фалшива новина, и критикува мнозинството, че са аплодирали депутата. \"Няма как да се има доверие, когато за най-малкото нещо, чуто-недочуто, разбрано-неразбрано, ние сме готови да стигнем дъното. Това е една свещена трибуна, но вие наистина я превърнахте в селска седянка\", каза Стойнев. БСП не носи отговорност за ничии бизнес дела, съобщиха малко по-късно от партията във връзка с твърдения на ГЕРБ, че Моника Станишева е свързана с дейността на купувача на ЧЕЗ. \"Внушенията, които обвързват партията с едни или други частни интереси, са абсурдни, защото БСП е с ясна и последователна позиция - не някой, а държавата да изкупи ЧЕЗ\", посочват още от БСП.", "date": "2018.03.08", "title": "Споровете между ГЕРБ и БСП за ЧЕЗ стигнаха до Моника Станишева"}
{"url": "https://www.dnevnik.bg/sport/2018/03/08/3142698_snimka_na_denia_strastta_na_starite_kucheta_ot_juventus/", "text": "Старите кучета в \"Ювентус\" - Джанлуиджи Буфон, Джорджо Киелини и Андреа Бардзали, чиято обща възраст е 109 години, показаха огромен хъс и страст в мача с \"Тотнъм\". \"Бианконерите\"   и се класираха за четвъртфиналите в Шампионската лига.", "date": "2018.03.08", "title": "Снимка на деня: Страстта на старите кучета от \"Ювентус\""}
{"url": "https://www.dnevnik.bg/biznes/2018/03/08/3142696_obezpechenie_do_500_hil_lv_i_obrazovatelen_cenz_shte/", "text": "Търговците на горива да се регистрират в Министерството на икономиката, да предоставят финансови обезпечения в полза на държавата, а официалните им представители да имат образователен ценз и осигурителен стаж, предвижда проект на нов Закон за административното регулиране на икономическите дейности, свързани с нефт и продукти от нефтен произход. Вносители на законопроекта са Емил Димитров - Ревизоро и депутати от всички парламентарни групи - Обединените патриоти, ГЕРБ, БСП, ДПС и Воля, се вижда от  сайта на Народното събрание. В мотивите към проекта се казва, че целта на нормативния акт е да се намали сивият сектор, да се повиши събираемостта на митата, данъците и акцизите и да се осигури лоялна конкуренция на пазара. Според авторите на законопроекта мерките за борба с контрабандата не успяват да я ликвидират заради липсата на глобален подход - Националната агенция за приходите и агенция \"Митници\" работят с общо законодателство, което регулира множество дейности без да отчита спецификата им. Авторите на проекта са проучили законодателството на Гърция, Турция, Полша, Чехия и на тази основа предлагат регистрационен вместо по-тежкия лицензионен режим. Предвижда се законният представител на дружеството - търговец на едро, да има висше образование и осигурителен стаж от поне 5 г., а за търговците на дребно - средно образование и 3 г. осигурителен стаж. Целта на това изискване е да се прекрати прехвърлянето на такива дружества на неграмотни хора. Отделно се въвеждат изисквания за минимални складови наличности и инфраструктура, защото по данни на НАП фирми с ниска капитализация и без инфраструктура са най-честите на рушители в сектора. Проектът предвижда компаниите, работещи на този пазар, да предоставят финансово обезпечение в полза на министъра на икономиката, с което те гарантират бъдещи публични вземания. Липсата на подобно обезпечение води към настоящия момент до извършване на сериозни измами и нарушения, оставащи ненаказани поради използването на правни способи, които правят практически невъзможно събирането на наложени санкции, пишат вносителите. Гаранцията за търговците на едро е 500 хил. лв., за дистрибуторите на бутилки с втечнени нефтени газове - 100 хил. лв., за търговците на дребно с нефт и нефтопродукти, както и за пълнене на бутилки с втечнени нефтени газови извън данъчни складове - по 20 хил. лв. Глобите за дейност без регистрация достигат 250 хил. лв. като при повторно нарушение сумата се удвоява. Предвижда се създаване на публичен регистър на издадените регистрации. С цел да не бъдат затруднявани земеделските прозводители, за тях е предвидено изключение и специален статут.", "date": "2018.03.08", "title": "Обезпечение до 500 хил. лв. и образователен ценз ще се изискват от търговците на горива"}
{"url": "https://www.dnevnik.bg/bulgaria/2018/03/08/3142716_jiteli_ot_dve_sela_sa_evakuirani_zaradi_prelivasht/", "text": "Осем души от село Бързина са евакуирани, а още 11 от село Ботево са в готовност за евакуация. Това заяви кметът на Хайредин Тодор Алексиев пред \"Фокус\". Причината за евакуацията им е преливащият язовир \"Рогозен\". Той уточни, че сред хората няма паника и напрежение и всички изпълняват стриктно препоръките на властите. В момента тече операция по намаляване обема на язовира, като водата от него се пренасочва към преливника му. Александров обясни, че има реална опасност от по-сериозни проблеми и заради това се взимат превантивни мерки. Той добави, че до вчера реална опасност от преливане на язовира не е имало, но в рамките на няколко часа поради високите температури и силното снеготопене нивото на водата е започнало да се покачва. Язовирът е собственост на община Хайредин. По-рано през деня в общината беше обявено бедствено положение. Областният управител на Враца Малина Николова обясни, че очаква скоро ситуацията да бъде овладяна. Тя добави, че нивото на водата и на язовир \"Бързина\" също се покачва. \"В момента край яз. \"Рогозен\" има две коли със скален материал, с който се засипва компрометираната част. Монтирана е една помпа, която да поема част от обема на водата, като чакаме още една помощна помпа от Плевен. Общо около 22 къщи в селата Ботево и Бързина ще бъдат евакуирани\", обясни Николова. В момента се извършва 24-часово наблюдение на двата проблемни язовира.", "date": "2018.03.08", "title": "Жители от две села са евакуирани заради преливащ язовир край Хайредин"}
{"url": "https://www.dnevnik.bg/bulgaria/2018/03/08/3142736_i_specsudut_prekrati_deloto_za_sdelkata_za_evn/", "text": "Половин година след Софийския градски съд, днес Специализираният наказателен съд също прекрати делото за сделката за ЕВН и го върна на прокуратурата. Една от причините беше, че обвинителният акт е внесен от некомпетентната прокуратура - Софийска градска, вместо от специализираното обвинение. Съдия Вилислава Ангелова се съгласи и с други от възраженията на защитниците срещу обвинителния акт - тя прие, че в обвинителния акт има противоречия в самите обвинения, не е уточнено мястото на извършване на престъплението, не са уточнени и вредите. Така спецобвинителите ще трябва да изготвят изцяло нов обвинителен акт. Определението на съда подлежи на протест. По това дело подсъдими са бившият министър на икономиката и енергетиката Трайчо Трайков, бившият вицепремиер и финансов министър Симеон Дянков, съиздателят на \"Дневник\" и \"Капитал\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев, които са също от компанията. Те са обвинени, че са нанесли щети на държавата при  продажбата на миноритарните държавни дялове в ЕВН. След като прие, че делото задължително трябва да се върне на прокуратурата, защото е внесено от некомпетентните обвинители съдия Ангелова уточни, че няма да се произнася по всички възражения на защитата. Но се солидаризира с възраженията на адвокатите, че обвинението не е конкретизирано по време и място. \"Съдът върна делото на прокуратурата, защото обвинителният акт е непълен, неясен, липсва причинно-следствена връзка. В моя случай аз съм обвинен за мое публично изказване пред тристранния съвет, който е две години преди тези събития, за които се говори\", заяви пред медиите след днешното заседание по делото Иво Прокопиев. Според него това ще продължи докато политиците не спрат да използват прокуратурата като инструмент за натиск, а не за защита на гражданите. Той си обяснява делото срещу него с независимата редакционна политика на изданията на \"Икономедиа\" и разследванията на журналистите в тях. По думите му държавата е приватизирана, завладяна държава. Възможно ли е да се внесе същото обвинение Според прокурора Емил Петров (брат на бившия следовател Петьо Петров, известен като Пепи Еврото, за чието кариерно развитие писа \" Капитал \") делото е върнато по чисто процедурни причини и са нужни няколко дни за внасяне отново на обвинителния акт. За \"Дневник\" той коментира, че стратегията на прокуратурата ще бъде да прецени дали спецпрокуратурата ще копира обвинителния акт и ще го внесе като компетентна, което по думите му ще е по-бързо, или обвинителите ще протестират днешното определение на съда, което ще забави повече процеса. Според адвокат Ина Лулчева, защитник на Трайчо Трайков, обаче спецпрокуратурата дори чисто формално не може да внесе същото обвинение, но вече от свое име. \"Втори съд - след Софийския градски съд, каза на прокуратурата, че обвинение, формулирано по този начин не може да има. И затова се върна делото\", заяви Лулчева. През октомври 2017 г. Софийският градски съд  върна делото за сделката с ЕВН на прокуратурата заради съществени нарушения. Тогава съдът прие, че обвинителният акт не отговаря на изискванията на Наказателно-процесуалния кодекс. От разпореждането на съда се разбра, че според него липсват факти, които да подкрепят твърдените престъпления, липсва и яснота каква вреда твърди прокуратурата, че е настъпила за държавата. Повече за разпореждането на градския съд четете  тук . След това прокуратурата протестира определението на съда, но междувременно влязоха в сила промените в Наказателно-процесуалния кодекс (НПК), с които делата за корупция и още няколко престъпления бяха преместени от градския съд в спецсъда. По тази причина и  Софийският апелативен съд отказа да разгледа прокурорския протест. По тази причина стана и спорът днес в залата - може ли градската прокуратура да внесе делото в спецсъда. Според преходните и заключителни разпоредби в НПК висящите към 5 ноември 2017 г. досъдебни производства могат да бъдат внесени в спецсъда и от некомпетентна прокуратура. За това се \"хванаха\" и прокурорите, че процесът е бил в досъдебна фаза и затова може да бъде внесено от градска прокуратура, макар обвинителният акт да бе внесен в съда през август 2017 г. Днес съдия Вилислава Ангелова прие, че с внасянето на обвинителния акт в Софийския градски съд, макар той да е бил върнат на прокуратурата, процесът е бил вече в съдебна фаза вече и не може сега обвинителите от Софийска градска прокуратура да внасят делото в спецсъда, защото са некомпетентни. Иначе съдът реши днес да допусне по делото граждански иск от финансовото министерство за близо 28 млн. лв., въпреки възраженията на защитата, че това ще забави процеса. ", "date": "2018.03.08", "title": "И спецсъдът прекрати делото за сделката за ЕВН"}
{"url": "https://www.dnevnik.bg/sviat/2018/03/08/3142701_chastni_sreshti_na_krainodesni_deputati_v_damask/", "text": "Парламентарна делегация на германската крайнодясна партия \"Алтернатива за Германия\" (AfD) се срещна с високопоставен представител на сирийското правителство в рамките на посещението си в Дамаск, предаде ДПА, цитирана от БТА.  Агенцията отбелязва, че целта на визитата е да подчертае необходимостта от връщане на сирийските бежанци в Германия обратно в родината им. Трима германски депутати от AfD се срещнали във вторник със сирийския държавен министър за националното помирение Али Хайдар. Той им казал, че над 100 000 бивши бунтовници \"се интегрирали мирно в цивилния живот\" в Сирия, написа във Фейсбук един от членовете на делегацията, Кристиан Блекс, член на регионалния парламент на германската провинция Северен Рейн-Вестфалия. \"Докато бежанците пият кафе\" AfD твърди, че голяма част от Сирия е достатъчно сигурна, за да се върнат обратно в родината си много от сирийските кандидати за убежище в Германия. Германското министерство на външните работи обаче продължава да съветва германците да не пътуват до Сирия, отбелязва ДПА.  \"Докато т.нар. сирийски бежанци пият кафе в Берлин за сметка на германския данъкоплатец, ние пием кафе на наши разноски в Хомс. Открийте грешката!\", написа още Блекс. Депутатът от Бундестага Франк Паземан отбеляза, че целта на частното пътуване е \"събиране на информация за хуманитарната ситуация в Сирия\". Името на страната всъщност е представено със знамето, използвано от режима на Башар Асад, което противниците му отхвърлят. В понеделник делегацията на AfD бе приета от главния мюфтия на Сирия Ахмад Хасун. Той призова всички сирийци, избягали от страната, да се завърнат. През 2011 г. Хасун направи видеозапис, в който заплаши в случай на западна интервенция в Сирия да изпрати атентатори самоубийци в Европа и Съединените щати, отбелязва ДПА. \"Частно посещение\" В Германия посещението на делегацията на AfD в Дамаск предизвика критики. \"Сирийският режим показва всеки ден колко малко цени човешкия живот\", подчерта говорителят на германското правителство Щефен Зайберт. Той отправи остри думи по адрес на онези, \"които ухажват този режим\", и изтъкна, че всеки, легитимирал властите в Сирия, сам се дискредитира. Говорител на външното министерство пък каза, че институцията не е била информирана за посещението, но партията определи посещението като \"частно\". От \"Алтернатива за Германия\" отговориха и че недоумяват защо кабинетът реагира критично, след като през 2010 г. е хвалил главния мюфтия като \"най-важния представител в европейско-арабския междурелигиозен диалог\". В края на 2013 г. депутатът Страхил Ангелов замина на посещение в Сирия, за да се срещне с представители на режима, и си навлече критики дори от кабинета на Пламен Орешарски. Ангелов, тогава председател на Групата за приятелство със Сирия в парламента,  настояваше, че визитата е в \"лично качество\" .", "date": "2018.03.08", "title": "Частни срещи на крайнодесни депутати в Дамаск ядосаха Берлин"}
{"url": "https://www.dnevnik.bg/sport/2018/03/08/3142700_olimpiiskite_igri_v_pyongchang_sa_doveli_do_napreduk_v/", "text": "Председателят на организационния комитет на зимните олимпийски игри в Пьонгчанг И Хибом смята, че спортното събитие на годината е стабилизирало отношенията на  Корейския полуостров . Признанието идва дни след като кабинетът на южнокорейския президент обясни, че Северна Корея е готова да преговаря за премахване на ядрените си оръжия, ако може да бъде гарантирана собствената ѝ безопасност. Смята се, че въпросът е повдигнат, когато южнокорейска делегация е била на посещение в Пхенян при лидера на Севера Ким Чен-ун. Твърди се още, че лидерът на Северна Корея е \"отворен и към преговори със САЩ\". На игрите в Пьонгчанг Северна Корея изпрати 500-членна делегация, като много малка част от нея беше от спортисти. Двете съседни страни участваха в церемонията по откриването заедно, като минаха под обединения флаг на Корейския полуостров. В потвърждение на стабилизираните отношения в региона Северна и Южна Корея имаха и обединен отбор в женския турнир по хокей на лед. \"Както споменах в моята реч по време на  церемонията по закриването , Южна и Северна Корея показаха, че на полуострова вече има мир. Олимпийските игри помогнаха много за подобряването на диалога между двете страни и се надявам, че това ще помогне за мира както в Азия, така и по целия свят\", каза И Хибом.", "date": "2018.03.08", "title": "Олимпийските игри в Пьонгчанг са довели до напредък в отношенията между Южна и Северна Корея"}
{"url": "https://www.dnevnik.bg/sport/2018/03/08/3142737_borislav_mihailov_i_emirut_na_katar_se_dogovoriha_za/", "text": "Българският футболен съюз ще си партнира с футболната федерация на Катар, съобщи официалният сайт на организацията. Президентът на  БФС Борислав Михайлов  прие в базата в Бояна  емира на Катар шейх Тамим бин Хамад ал Тани , както и президента на България Румен Радев. По време на визитата бяха положени основите на бъдещо сътрудничество, което бе посрещнато радушно от президента на страната ни Румен Радев, съобщиха от БФС. Михайлов, който  наскоро беше избран за четвърти мандат начело на БФС , е показал на госта си административната сграда на базата в Бояна, футболните терени, хотелската част, фитнес центъра и възстановителния център. \"За мен е голяма чест да стартираме подобно сътрудничество със страна, която подкрепя толкова осезаемо развитието на спорта и в частност футбола. Радвам се, че емирът остана с прекрасни впечатления от условията в нашата база в Бояна, която може да осигури отличен престой на отбори от тази страна. Предстоят ни срещи и разговори с колегите от футболната федерация на Катар, които вярвам, че ще бъдат ползотворни\", заяви Михайлов. Катар ще бъде домакин на световното първенство през 2022 година, като за пръв път най-големият футболен форум ще се проведе на Арабския полуостров. Емирът на страната е на първо посещение в България по покана на  Радев  във връзка с подписването на двустранни договори за сътрудничество в областите на икономиката, енергетиката, селското стопанство, младежта и спорта, транспорта, търговията и туризма. Шейх Тамим бин Хамад ал Тани ще се срещне и с премиера Бойко Борисов.", "date": "2018.03.08", "title": "Борислав Михайлов и емирът на Катар се договориха за партньорство след среща в Бояна"}
{"url": "https://www.dnevnik.bg/politika/2018/03/08/3142738_kmetove_na_malki_naseleni_mesta_iskat_100_dushi_da/", "text": "Кметове на малките населени места, обединени в Националното сдружение на кметовете на кметства, искат да имат бюджет и да падне прагът за избор на кмет до 100 души. В момента право да избират кметове имат населени места, в които живеят над 350 души. Част от управителния съвет на сдружението се срещна с председателя на групата на ГЕРБ Цветан Цветанов в парламента. След срещата той каза, че ще бъде създадена работна група с участието на представители на изпълнителната и законодателната власт, \"за да можем да решаваме проблемите и да търсим формата при гласуването на бюджетите за гарантиран праг, който да бъде на разположение на кметствата\". \"Има кметове на кметства, които не са получили нито един лев добавка за закупуването на строителни материали или за решаването на най-неотложните проблеми на местните хора\", каза Цветанов. \"Дадоха ни пример, че за 1 кг пирони кметът трябва да пише докладна и да ходи няколко пъти до общинския кмет. А някой път общинският кмет иска да разбере и къде ще бъдат забити пироните. Не бива да си позволяваме да изпадаме в такава ситуация\", каза още Цветанов. Темата за падане на прага за избираемост на кметовете на кметства Цветанов нарече \"доста дискусионна\", но каза, че \"трябва да се направи задълбочен анализ, да чуем и кметовете на общините\". Той отхвърли възможността ГЕРБ да използва темата предизборно. Председателят на сдружението Румен Стоянов, който е кмет на Калофер, каза, че кметовете са от всякакви партии. Той самият е независим, подкрепен от БСП. \"Минахме през всички други политически сили, навсякъде срещахме разбиране. Важно е обаче управляващата партия да си каже тежката дума\", каза Стоянов.", "date": "2018.03.08", "title": "Кметове на малки населени места искат 100 души да избират кмет и да имат бюджет"}
{"url": "https://www.dnevnik.bg/bulgaria/2018/03/08/3142741_agenciiata_za_elektronno_upravlenie_predlagala_vse/", "text": "Председателят на Държавната агенция \"Електронно управление\" (ДАЕУ) Атанас Темелков призова за по-активни действия от страна на гражданите при използването на наличните електронни услуги, за да започне по-бързо дигитализирането на останалите. По време на 19-ата годишна конференция по електронно управление той призна, че агенцията трябва да работи още повече с гражданите и администрациите, за да постигне набелязаните си цели. \"В България има близо 4.6 млн. потребители на мобилен интернет и около 1.5 млн. на стационарен. Делът на активните потребители на услуги през интернет не надвишава обаче 7%, а над 80 на сто от пълнолетните българи все още предпочитат да получават услуги на гише. Каквито и системи да създадем и каквито и нови технологии да внедрим, ако не работим с гражданите и с администрациите, трудно бихме могли да постигнем сериозни постижения в областта на електронното управление\", заяви Темелков. Той посочи като основно предизвикателство самите процеси на внедряване на информационни и комуникационни технологии, както и управлението на жизнения цикъл на внедряваните системи. В разработването на електронното управление се предвиждат необходимите координационни механизми за адекватно планиране, надграждане и внедряване на информационни ресурси в администрацията, уточни Темелков. Неговият заместник Александър Йоловски добави, че \"използването на наличните и реално работещи компоненти на електронното управление е въпрос и на личното желание и необходимост на гражданите\". По думите му няма как да се направи е-управление без надеждни средства за идентификация. Затова до въвеждането на национална схема за електронна идентификация гражданите и бизнесът могат да използват наличните средства за идентификация в електронна среда - ПИН, ПИК и др. \"Не отговаря на истината твърдението, че българските граждани нямат на разположение средства за електронна идентификация. Но освен тях, изисква се и активно гражданско участие\", добави Йоловски пред участниците в конференцията. Темелков допълни, че ще бъде обособена и специална длъжност - главен информационен мениджър (CIO), в публичните администрации, който да има лидерска функция в планирането, координирането и развитието на информационните ресурси. Очаква се през април да бъдат представени частично или цялостно ключови моменти от архитектурната рамка на електронното управление.", "date": "2018.03.08", "title": "Агенцията за електронно управление предлагала все повече услуги, но гражданите не се възползвали"}
{"url": "https://www.dnevnik.bg/evropa/2018/03/08/3142742_franciia_planira_da_globiava_firmi_zaradi_razliki_v/", "text": "Френски компании, които дискриминират жените по отношение на заплащането, ще разполагат с три години, за да отстранят разликите, или ще бъдат глобявани, предаде Би Би Си. Правителството обяви плана си пред синдикати и работодатели в сряда и сега те разполагат с един месец, за да изгладят детайлите. Ако бъде одобрена от парламента, мярката ще влезе в сила до 2020 г. Във Франция мъжете все още получават с 9% повече, отколкото жените, въпреки законите за равното заплащане, датиращи от преди повече от 45 години. По думите на премиера Едуар Филип всичко съществува по закон, но равенството на практика липсва. \"Нашата цел е да преминем от хубави думи към истинско равенство\", подчерта той. В системите за определяне на заплатите на компаниите ще бъде инсталиран специален софтуер, който да следи за разлики във възнагражденията. По-големите фирми, с персонал от поне 250 души, ще получат новия софтуер следващата година, докато тези, които наемат между 50 и 249 души, ще бъдат засегнати от 2020 г. Новата система ще започне да действа през 2022 г. и е предвидено да се правят четири пъти повече изненадващи проверки, отколкото сега. Фирмите, които не решат проблема в рамките на три години след отправеното към тях предупреждение, може да бъдат глобени с до 1% от разходите им за заплати.", "date": "2018.03.08", "title": "Франция планира да глобява фирми заради разлики в заплатите на мъже и жени"}
{"url": "https://www.dnevnik.bg/bulgaria/2018/03/08/3142730_kniaz_lobanov-rostovskii_imalo_zaplaha_za_pokushenie/", "text": "Думите на патриарх Кирил са проява на объркване\". Така коментира пред в. \"Стандарт\" княз Никита Лобанов-Ростовский упреците, отправени от руския патриарх Кирил към президента Радев по повод споменаването и на други националности наред с руските воини, които са участвали в Руско-турската освободителна война. Князът определя президента като \"един от малкото приятели на Русия в управлението у нас и обяснява, че споменаването от Радев на различните националности в руската армия е израз на уважение към саможертвата им. \"На него (на патриарх Кирил - бел. ред.) очевидно не са му казали, че президентът на България е един от малкото приятели на Русия в управлението на страната. Чест и слава на президента, който единствен заяви за дружбата между двата народа и пожела дружески отношения между България и Русия\", казва княз Лобанов-Ростовский. Той съобщава, че имало предупреждуние от чужда разузнавателна служба за възможно покушение срещу руския патриарх. Заради тази информация не били допуснати много хора на молебена в църквата \"Св. Александър Невски\", а патриарх Кирил имал своя охрана от 15 души, които пристигнали с него. \"Една част облечени в църковни одежди, другите - цивилни, които дори влязоха в олтара\", казва сензационно княз Лобанов-Ростовский. По думите му, отсъствието на членовете на правителството е било \"многозначително\". Княз Лобанов-Ростовский е потомък на руските князе Рюриковичи, и друг път е посещавал България по повод годишнини на Руско-турската война. Той е роден в София през 1935 г., тъй като като неговите родители са напуснали Русия заради болшевишката революция. Наследник е на руския посланик в Истанбул през 1879 г. Алексей Лобанов-Ростовский и член на УС на международната фондация \"Св. Кирил и Методий\" в София. Той се определя като участник в \"народна дипломация за сближаване на институциите на България и Русия\". И коментира, че това било необходимо, \"защото антируската дипломация в България е много силна, а Русия няма неправителствени организации\".", "date": "2018.03.08", "title": "Княз Лобанов-Ростовский: Имало заплаха за покушение над руския патриарх, затова го пазели 15 души"}
{"url": "https://www.dnevnik.bg/kultura/2018/03/08/3142685_petima_svetovni_fotografi_ot_bulgariia_otkrivat/", "text": "\"Пет портрета\" на петима български фотожурналисти през снимките им за световни агенции като \"Ройтерс\" \"Франс прес\" и \"Гети имиджис\" поставят началото на тазгодишното издание на фестивала \"Фотофабрика\" днес в Националната галерия - клон \"Двореца\". Изложбата включва фотографски серии, заснети в Уганда, Русия, Куба, както и в България, от преди 1989 г. до днес. Младен Антонов, Димитър Дилков, Николай Дойчинов, Яна Паскова и Боряна Кацарова са участниците в тази първа изложба. Някои от тях живеят в България, други не, но общото между тях е, че снимат за най-големите световни агенции и издания като \"Ню Йорк таймс\", \"Вашингтон пост\", \"Ню Йоркър\", \"Нешънъл джиографик\" и \"Ролинг стоун\".  е ръководил бюрата на ЕПА в Русия и на Балканите, а после - тези на \"Франс прес\" в Москва (за Източна Европа и ОНД), Париж (където е главен редактор на фотослужбата) и Вашингтон, където е ръководител за Северна Америка. Той показва серията си \"Отново в Русия\".  в момента снима за \"Франс прес\", а от 1991 до 2003 г. е кореспондент на \"Ройтерс\". В неговата серия \"Без заглавие\" има кадри от това време, включително фотографията, която той винаги ще помни - деца, които се забавляват, висейки от счупен електрически стълб през есента на 1991 г.   който също е фотограф на \"Франс прес\", а преди това и в \"Дневник\", показва серия снимки на българските обреди, оцелели и до днес - помашка сватба, Богоявление, Тодоровден, танците на Бялото братство на Седемте рилски езера. Живеещата в Ню Йорк  се представя с концептуалния си проект \"Куба + България: На пластове\", публикуван в \"Нешънъл джиографик\". В него Паскова наслагва снимки от съвременна Куба върху избелели образи от комунистическа България.  показва интимните си портрети на бежанци от Южен Судан, заснети в най-големия бежански лагер в света - в Бидибиди, Северна Уганда. Изложбата \"Пет портрета\" може да бъде видяна до 4 април. Тази година \"Фотофабрика\" ще продължи с различни събития чак до август, а фокусът са българските майстори на фотографията. Такива ще бъдат изложбите  с видеоарт и фотографии на Нина Ковачева и Валентин Стефанов през юни, портретната   на Яна Лозева през април, както и юбилейната   с 58 кадъра от историята на агенцията, подбрани от Георги Лозанов. Те ще бъдат изложени на открито на Моста на влюбените от 30 април, а после и на други места из София. А в Гарнизонното стрелбище (до хотел \"Хилтън\") на 15 май ще бъде открита изложбата \"Краят на Пражката пролет\" - както я наричат организаторите, част от закъснялото ни извинение за онези 33 български танка, участвали в този срамен момент от европейската история преди 50 години.", "date": "2018.03.08", "title": "Петима световни фотографи от България откриват фестивала \"Фотофабрика\""}
{"url": "https://www.dnevnik.bg/biznes/2018/03/08/3142802_bulgariia_shte_tursi_pomosht_ot_katar_v_izgrajdaneto/", "text": "България има интерес да използва опита на Катар в изграждането на интермодални пристанища, както и за привличането на инвестиции в изграждането и развитието на инфраструктура у нас, която е част от европейските транспортни коридори. Това се разбра след срещата на президента Румен Радев с емира на Катар Шейх Тамим бин Хамад ал Тани, който е на посещение в София по покана на българския държавен глава, съобщиха от прессекретариата на президента. Доставки на природен газ от Катар също бяха обсъдени по време на разговорите между официалните делегации. За целта ще бъде сключен двустранен договор, за да може процесът да бъде задвижен възможно най-бързо. От своя страна България предложи да изгради земеделски ферми, като продукцията от тях ще бъде изцяло за катарския пазар. Радев определи България като регионален център на информационните технологии в Югоизточна Европа и бързото развитие на телекомуникациите и туризма създавали предпоставки за привличането на инвестиции от Катар. Като важен проект в бъдещите отношения между двете държави беше посочено изграждането на Институт за устойчиво развитие в България с технология от ЦЕРН, в който да бъде създаден и център за лечение на онкологични заболявания с адронна терапия и обучение на физици. \"В качеството си на председател на съвета на ЕС България ще продължи да подкрепя международните инициативи за укрепване на сътрудничеството и политическия диалог за стабилизиране на региона на Персийския залив. Преговорите и взаимното зачитане на интересите на страните са безалтернативни в процеса на разрешаването на настоящите проблеми в региона\", заяви Румен Радев. В Министерския съвет на официална церемония бяха подписани три меморандума за сътрудничество в областта на енергетиката, образованието и младежта и спорта. Енергийният меморандум предвижда изграждането на нова инфраструктура за доставки на втечнен или компресиран природен газ от Катар за България и региона на Югоизточна Европа. България и Катар ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Двете държави ще координират позиции и мнения по време на световни и международни форуми, свързани с младежкия сектор, ще обменят информация за младежките центрове и спортните федерации. По-тясно ще си сътрудничат и Софийският университет \"Св. Климент Охридски\" и Катарският университет. Емирът покани българския премиер Бойко Борисов на посещение в Катар. В рамките на визитата се състоя Българо-катарски бизнес форум, в който участие взеха над 300 компании ", "date": "2018.03.08", "title": "България ще търси помощ от Катар в изграждането на пристанища и доставките на природен газ"}
{"url": "https://www.dnevnik.bg/detski_dnevnik/2018/03/08/3142799_ministerstvoto_na_obrazovanieto_razraboti_proekti_za/", "text": "Министерството на образованието и науката разработи проекти на 13 национални програми за развитие на образованието през 2018 г., съобщиха от пресцентъра на министерството. Три от тях са  нови  -  . Предвижда се близо 64 милиона лева да бъдат отпуснати за дофинансиране на предучилищното и училищното образование през 2018 г.  По програма \"Заедно за всяко дете\" с бюджет 450 хил. лева ще се подпомагат екипи, които работят по обхващане и задържане на деца и ученици в образователната система.  Програма \"С грижа за всеки ученик\" предвижда 2 млн. лева да бъдат отпуснати за възнаграждения на учителите, които работят допълнително с ученици, срещащи трудности в обучението.  Програмата \"Оптимизиране на вътрешната структура на персонала в институциите от системата на предучилищното и училищното образование\" с бюджет от 28 млн. лева осигурява изплащане на обезщетения при оптимизиране на структурата на персонала в детски градини и училища.  Разширява се обхватът на програма  , с бюджет 9.23 млн. лева, в която са разработени три нови модула. 100 хил. лева са предвидени за посещения на музеи. 1.7 млн. лева - за оценяване и одобряване на проекти на познавателни книжки, учебници и учебни комплекти, и 2.9 млн. лева - за осигуряване на ученически шкафчета, в които учениците да държат учебници и помагала, с цел олекотяване на раниците. Ще продължи и финансирането по десетте национални програми, действали досега. Сред тях са  .  Предвидени са и пари за оборудване на лаборатории, модернизиране на професионалното образование и осигуряване на целодневно обучение на учениците, отбелязват от министерството. ", "date": "2018.03.08", "title": "Министерството на образованието разработи проекти за 13 национални програми"}
{"url": "https://www.dnevnik.bg/sviat/2018/03/08/3142766_kitai_i_avstraliia_preduprediha_sasht_da_ne_vuvejdat/", "text": "Китай непременно ще отговори подобаващо, в случай че САЩ въведат мита върху вноса на стомана и алуминий, заяви китайският външен министър Ван И в кулоарите на сесията на Общокитайското събрание на народните представители. \"В условията на глобализация тези, които прибягват до войни, избират неправилното средство. Те наказват не само другите, но и себе си\", посочи Ван И, цитиран от \"Франс прес\" и БТА.  Китай е най-големият производител на стомана и алуминий в света, но делът на Пекин при тези метали в американския внос е малък, допълва АФП. Миналата седмица американският президент Доналд Тръмп заяви, че страната му ще въведе в най-близко време мита от 25 на сто за стоманата и 10 на сто алуминия за всички страни, които доставят тази продукция в САЩ.  Предупреждения  за евентуални контрамерки  дойдоха и от Европа . В понеделник Тръмп каза, че Китай е най-големият проблем на Вашингтон в сферата на търговията. През изтеклата нощ добре информиран източник съобщи, че Тръмп ще подпише днес документ за  налагане на мита  върху вноса на стомана и алуминий. Той уточни, че  церемонията е планирана за 15.30 ч.  (22.30 ч. българско време). Мексико, Канада и други страни могат да бъдат освободени от планираните от президента Доналд Тръмп мита върху вноса на стомана и алуминий в Съединените щати, обяви по-рано говорителят на Белия дом Сара Сандърс, цитирана от \"Асошиейтед прес\". Централният банкер на Австралия Филип Лоу каза днес, че въвеждането от САЩ на мита за вносни метали може сериозно да наруши функционирането на глобалната икономическа система. В интервю за в. \"Острелиън\" Лоу посочи, че тези планове \"са лоши и предизвикват огромно съжаление\".  \"Ако САЩ се ограничат със стоманата и алуминия, предполагам, че ситуацията ще остане управляема, но събитията могат да започнат да се развиват по по-лошия сценарий и да се стигне до ескалация. Ако станем свидетели на ответни мерки (предприемани от другите страни) и ответни мерки на ответните мерки, това ще бъде голям шок за глобалната икономика\", коментира австралийският централен банкер.", "date": "2018.03.08", "title": "Китай и Австралия предупредиха САЩ да не въвеждат мита върху стоманата и алуминия"}
{"url": "https://www.dnevnik.bg/evropa/2018/03/08/3142792_polsha_predupredi_es_che_natiskut_za_sudebnata_reforma/", "text": "Полският премиер Матеуш Моравецки защити пред Европейската комисия съдебните реформи, прокарвани от управляващите националисти, и предупреди, че твърде многото критики от блока може да имат неочаквани лоши последици, предаде \"Ройтерс\". Моравецки разговаря с председателя на Европейската комисия Жан-Клод Юнкер. Това е поредната среща на високо ниво през последните месеци, целяща да разреши спора между ЕС и Полша за демокрацията в страната. Съдебната реформа в Полша предизвика критиките на ЕС, на активисти, международни организации и опозиционни партии, защото  поставя съдилищата под по-голям правителствен  контрол. Според Бяла книга, посветена на реформата и представена днес от Моравецки, промените са необходими, за да се подобри ефективността и да се отстранят онези съдии, които са \"замесени в непочтена служба\" в полското комунистическо правителство, слязло от власт през 1989 г. В документа Полша призовава западните държави от ЕС да не притискат твърде много Варшава по въпроса заради \"засилващото се антиевропейско отношение, което... е по-видимо през последните години\". \"Това може да доведе до ръст на популистките политически сили, които искат да разрушат или да отслабят... ЕС\", се посочва в документа. Говорител на еврокомисията каза по-късно, че документът е получен и диалогът ще продължи. Миналата година Брюксел започна  безпрецедентна наказателна процедура  срещу Полша, която може да доведе до лишаването й от право на глас в евроинституциите. Унгария  обаче обеща да блокира  всяко действие по процедурата, определена в чл. 7 от Договора за ЕС. Според Бялата книга задействането на въпросния член не е оправдано. Желанието на Полша  да затопли отношенията си с ЕС  идва в момент, когато в блока започва да се обсъжда  следващата многогодишна финансова рамка . Част от дискусиите са насочени към въпроса  дали еврофондовете трябва да бъдат обвързани  със спазването на върховенството на закона в държавите членки. Полша е основният бенефициент на европейски средства и рискува да загуби милиарди заради споровете с Брюксел. Говорител на еврокомисията днес уточни, че връчването на Бялата книга няма да доведе до  удължаване на срока , даден на Варшава да съобрази действията си в областта на правосъдието с правилата на ЕС, посочва БТА. Еврокомисията отбеляза, че в края на декември е дала на Полша срок от три месеца, за да отговори на очакванията за оттегляне на спорните промени в съдебната система. Предвижда се в края на март, ако Варшава не стори необходимото, процедурата за отнемане на правото й на глас в Съвета на ЕС да продължи напред.", "date": "2018.03.08", "title": "Полша предупреди ЕС, че натискът за съдебната реформа може да има отрицателен ефект"}
{"url": "https://www.dnevnik.bg/sport/2018/03/08/3142803_lujniki_specheli_nagradata_za_stadion_na_godinata/", "text": "Националният стадион на Русия  \"Лужники\"  беше избран за най-добър футболен стадион в света през 2017 г. Съоръжението в Москва, на което ще се играят седем срещи от световното първенство през лятото, включително и финалът, спечели избора на журито на StadiumDB. \"За нас е удоволствие да обявим, че националният стадион на Русия, на който ще се играят мачовете на откриването и финала на световното първенство, е най-добър в света\", съобщиха организаторите на наградата. \"Лужники\" е избран от специална комисия, която се състои от жури от архитектурни специалисти, които гласуват независимо един от друг. Основните критерии са три: архитектурна стойност, функционалност и иновации. Стадионът в Москва беше изцяло ремонтиран между 2013 и 2017 година, а стойността на проекта беше 350 милиона евро. Капацитетът на построения през 1955 г. \"Лужники\" е 81 хиляди места. \"Лужники\" събира общ сбор 78.4%, който се формира по следния начин: 30% архитектура, 31.6% функционалност и 16.8 иновативност на стадиона. Второто място е за \"U арена\" във Франция, който беше построен през миналата година. Съоръжението в Нантер получава оценка 2.76 от максимален сбор 4. На трето място журито поставя  \"Мерцедес Бенц арена\" в Атланта , Джорджия. Стадионът в САЩ е домакин на отборите по американски футбол \"Атланта фалкънс\" и \"Атланта юнайтед\" от Мейджър лигата по футбол.", "date": "2018.03.08", "title": "\"Лужники\" спечели наградата за стадион на годината"}
{"url": "https://www.dnevnik.bg/evropa/2018/03/08/3142801_brjuksel_iska_bulgariia_da_oblekchi_oblaganeto_s_dds/", "text": "Европейската комисия днес официално уведоми България, че някои от разпоредбите й за прилагане на данъка върху добавената стойност (ДДС) нарушават правото на ЕС и трябва да бъдат променени, съобщи пресслужбата на комисията. Сега малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС, смята Европейската комисия. За големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС (Директивата за  ДДС , Директива 2006/112/ЕО на Съвета ) и със свободата на стопанска инициатива (член 16 от  Хартата на основните права на ЕС ). Отделно от това България се приканва да промени правилата си за начисляване на дължимия ДДС в случаите, когато стопански активи се използват за частни или нестопански цели и когато стопански активи се прехвърлят в друга държава членка. България има срок от два месеца, за да изпълни тези две искания.", "date": "2018.03.08", "title": "Брюксел иска България да облекчи облагането с ДДС на дребните търговци на горива"}
{"url": "https://www.dnevnik.bg/photos/2018/03/08/3141903_fotogaleriia_ako_mechtaesh_mojesh_ili_za_osmi_mart_s/", "text": "Девет момичета се превърнаха в \"посланици за един ден\" по  на британското посолство в София вчера. За \"Дневник\" посланиците - и истинските, и еднодневните - споделиха мислите си за неравенството между половете и как то може да бъде преборено. Посланикът на Великобритания Ема Хопкинс и Вълкана Костова. \"Въпросът за неравенството е актуален най-вече в общности, които по една или друга причина живеят изолирано и в тях все още се спазват патриархалните закони от миналото. В тях проблемите са най-ярко изразени и видими. Не са тайна случаите на вербално, физическо и сексуално насилие, както и редица специфични форми. Като пример мога да дам именно уредените бракове, типични за ромската и някои други общности. Какво означава едно момиче да струва определена сума пари? Две, пет, десет хиляди лева Тя не е стока, тя е човек, личност. И би трябвало да има право на собствените си избори. Но на практика известният за всички проблем се приема. Журналистите излъчват поредния репортаж от пазарите за булки, вкарват две-три атрактивни интервюта, които ще грабнат аудиторията, и на следващата година всичко се повтаря\", каза Вълкана Костова.", "date": "2018.03.08", "title": "Фотогалерия: Ако мечтаеш, можеш, или за Осми март с думите на момичетата"}
{"url": "https://www.dnevnik.bg/bulgaria/2018/03/08/3142768_intelektualci_ruskata_curkva_ne_e_suprichastna_za/", "text": "С отворено писмо до медиите журналисти, историци, интелектуалци и общественици изразяват огорчението си от това, че Българската православна църква (БПЦ) и нейните представители не са повдигнали въпроса за статута на Македонската православна църква пред руския патриарх Кирил по време на тридневното му посещение в България.  През ноември  македонската църква пожела да признае  българската за своя църква-майка и така да уреди собственото си признаване от останалите православни църкви, а  българската прие да съдейства . В писмото до медиите, разпространено от агенция \"Фокус\", авторите казват, че по време на посещението на патриарх Кирил не са доловили сигнали за съпричастност и за поетия ангажимент от Св. синод за признаването на Македонската православна църква. За целта беше направена комисия, която трябваше да започне обсъждания с поместните православни църкви. \"Дълбоко сме огорчени, че архиереите на нашата БПЦ не повдигнаха пред руския патриарх Кирил въпроса за статута на Македонската православна църква, с което не изпълниха обещанието си да се застъпват пред поместните православни църкви за установяване на каноническия статут на Македонската православна църква, се казва в писмото. В текста се отбелязва и че въпросът не е бил повдигнат пред Константинополския патриарх Вартоломей по време на визита в Истанбул на българския патриарх Неофит по повод откриването на обновената църква \"Св. Стефан\". Според авторите на писмото бездействието на Българската православна църква по въпроса \"обрича православието в Република Македония на нови десетилетия изпитания\". Писмото е подписано от академиците Георги Марков и Стефан Воденичаров, Мая Вапцарова, Костадин Филипов и още 13 души. ", "date": "2018.03.08", "title": "Интелектуалци: Руската църква не е съпричастна за признаването на македонската"}
{"url": "https://www.dnevnik.bg/sport/2018/03/08/3142834_vereia_oformi_shesticata_za_pleiofite_v_purva_liga/", "text": "Верея\" е последният участник в плейофната шестица на Първа лига. Тимът от Стара Загора си осигури място сред най-добрите във втората фаза от сезона след победа с 1:0 при гостуването на \"Славия\". Антон Огнянов отбеляза единственото попадение в мача. Играчите на \"Верея\" бяха приели играта в своята половина през цялата среща, но дочакаха своя шанс за гол и го оползотвориха в 79-ата минута. Здравко Илиев напредна по десния фланг и центрира отлично към далечната греда, където Огнянов беше оставен абсолютно сам. Със силния си ляв крак бившият играч на \"Левски\" насочи топката от воле в далечния ъгъл на вратата. Преди това \"Славия\" беше по-активният отбор и организираше по-добрите атаки. Най-добрите възможности се откриха пред Милчо Ангелов и Стефан Велев, но техните удари бяха спасени с лекота от вратаря Пламен Колев. След гола на Огнянов белите не успяха да създадат сериозна опасност пред Колев. \"Верея\" записа първа победа през 2018 г. и сложи край на серия от пет поредни мача без успех. Отборът, воден от Благомир Митрев, събра 35 точки и два кръга преди края на редовния сезон има аванс от седем точки пред \"Локомотив\" (Пловдив) и осем пред \"Септември\" и \"Черно море\". Така в първата шестица на плейофите ще играят шампионът \"Лудогорец\" (60 точки), ЦСКА (54 т.), \"Левски\" (49 т.), \"Берое\" (41 т.), \"Ботев\" (36 т.) и \"Верея\". Във втората осмица остават \"Локомотив\", \"Черно море\", \"Славия\" (26 т.), \"Пирин\" (24 т.), \"Дунав\" (22 т.), \"Етър\" (20 т.) и \"Витоша\" (6 т.).", "date": "2018.03.08", "title": "\"Верея\" оформи шестицата за плейофите в Първа лига"}
{"url": "https://www.dnevnik.bg/biznes/2018/03/08/3142855_toplofikaciia_-_pernik_shte_triabva_da_kompensira/", "text": "Всички абонати на \"Топлофикация\" - Перник трябва да бъдат компенсирани за периода, в който са били с некачествено топлоснабдяване след аварията. Това каза председателят на енергийния регулатор Иван Иванов, цитиран от БНР. \"Видът на договора не освобождава \"Топлофикация\" - Перник от задължението да доставя такава услуга и когато, по общи условия, повече от 48 часа не е доставена услугата, съответният потребител - клиент, трябва да бъде компенсиран\", каза шефът на регулатора. Той уточни, че това правило важи и за потребителите от програмата \"Лоялен клиент\", които получават услугата на преференциална цена. ", "date": "2018.03.08", "title": "\"Топлофикация\" - Перник, ще трябва да компенсира клиентите си"}
{"url": "https://www.dnevnik.bg/politika/2018/03/08/3142865_prezidentstvoto_ne_e_vodilo_stenograma_na_razgovora/", "text": "Българските национални интереси се отстояват твърдо и отговорно на всяка международна среща на президента Румен Радев. Разговорите на държавния глава с руския патриарх Кирил и водената от него делегация не са били засекретявани, нито е водена стенограма. Това съобщиха от прессекретариата на президентството в отговор на въпрос на \"Дневник\" дали ще разсекретят стенограмата, както поискаха депутати от ГЕРБ. Днес по-рано от управляващата партия обявиха, че поради високия обществен интерес и за да е известно дали президентът Румен Радев е защитил националната ни позиция за Освобождението,  искат разсекретяване на стенограмата от срещата . Във вторник руската православна църква разпространи  на сайта си видеозапис  от изявление на руския патриарх Кирил пред българския държавен глава покрай 3 март. То е с  продължителност почти 6 минути и е изпълнено с остри реплики , като в част от времето си духовникът подсилва ефекта от казаното с потропване с пръсти по масата. От записа, разпространен след края на визитата на патриарха в България, се вижда само какво говори гостът, но не и дали и какво е отвърнал президентът. \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни. [От] Русия\", заявява патриарх Кирил на президента Радев и допълва: \"Искам откровено да ви кажа, че ми беше трудно да чуя тези неща. Нито полският сейм, нито литовският са взимали решение за освобождаването на България.\" Духовният водач на Русия подчертава, че има двойствено впечатление от юбилея. Източник от \"Дондуков\" 2 разказа за \"Дневник\", че операторът се е оттеглил след изявлението на госта и запис от по-нататъшния разговор няма. По думите му президентът Румен Радев отвърнал: \"Както църквата се бори за душата на всеки човек, така и България е признателна към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност.\" Що се отнася до Освобождението, то е резултат от Руско-турската война и България е признателна тъкмо на Русия, казал държавният глава. Според източника от президентството Радев посочил, че е бил впечатлен от тезата за \"силата на мълчанието\" в писанията на патриарх Кирил, след което гостът спрял с упреците с думите: \"Добре, нека прелистим тази страница.\" В края на разговора патриарх Кирил благодарил на президента и му пожелал духовни сили на държавническото поприще. Българският държавен глава на свой ред благодарил, но уточнил, че още със заемането на поста е поискал благословия от мъдрия духовен водач на православните българи - патриарх Неофит, който му я е дал.", "date": "2018.03.08", "title": "Президентството не е водило стенограма на разговора между Радев и патриарх Кирил"}
{"url": "https://www.dnevnik.bg/analizi/2018/03/08/3142858_ruskoto_ogorchenie_i_bulgarskoto_snishavane/", "text": "Историческото \"назидание\", което руският патриарх Кирил отправи чрез президента на България към всички българи, постигна даже не една, а три цели едновременно. От гледна точка на рекламния маркетинг постижението \"три в едно\" може и да е невероятен успех: патриархът на Москва и на цяла Русия произнесе в София думи, които дълго ще се помнят. Ако това е била целта му, тя е постигната. От политическа гледна точка нещата обаче са проблемни и прискърбни: с троснатия тон на назиданието си и демонстративното си \"огорчение\" руският патриарх  ;  ; и – не на последно място –  . След което логично последваха тежки думи в София и истерични реакции в Москва, към които ще се върна след малко. И все пак, кому бе нужно всичко това? Защо трябваше \"назиданието\" да се повтори още веднъж на летище София – за урок на \"неблагодарните българи\" – този път пред медиите? Та да се разрази вълна от \"българомразие\" в Русия и ответна вълна в България, и то в дните на Великия пост, благодатно време за покаяние и смирение. Малцина ще повярват, че зад подобни думи не се крият конкретни цели, тъй като подтекстът на казаното от патриарх Кирил бе чисто политически, бяха намесени и редица други държави. Но дори да приемем обратното, дори да повярваме, че руският патриарх просто си е изпуснал нервите, не станахме ли тогава свидетели на пагубна горделивост, неприемлива за духовник от такъв ранг? Нека само припомня едни слова от молитвата на св. Ефрем Сирин, която руският патриарх би трябвало да познава добре, става дума за една от най-важните великопостни молитви: Да съзра прегрешенията си и да не осъждам брата си. Не станахме ли обаче свидетели на тъкмо обратното? по случилото се, макар \"назиданието\" на патриарха да дойде в отговор на пасаж от неговото слово, произнесено на връх Шипка. Както и можеше да се очаква, реагира вицепремиерът Валери Симеонов, който никога не си е мерил приказките. Той без колебания заяви по БНТ, че \"патриарх Кирил е известен като цигарения митрополит на Русия. Освен това е второразрядно ченге от КГБ\". Можем да пропуснем останалото от цитата на устатия \"патриот\", ала не можем да пропуснем факта, че след тези му думи започна да трещи по шевовете коалицията между \"патриотите\", а оттам и цялата управляваща коалиция. Което не бива да учудва никого – нито в политически, нито в исторически план. Русия винаги е била разделителната линия в българската политика. Нека уточним: реакцията на Валери Симеонов е от 7 март сутринта в София. На 6 март вечерта в Москва едно от най-популярните руски политически токшоута – \"Вечер\", на близкия до Кремъл журналист Владимир Соловьов, бе посветено на темата \"Защо България забрави \"руската кръв\". Предаването се излъчва по телевизионния канал \"Россия 1\" (държавна руска телевизия, изпреварваща по гледаемост Първи канал – ОРТ). В токшоуто нямаше поканен българин (което не е изненада). Участниците бяха руски политици и журналисти, анализатори, близки до Кремъл, и един депутат от опозиционната партия \"Яблоко\". Спирам се на това предаване, защото дори човек, преживял съветската пропаганда, след него остава без ума и дума. Изобщо не преувеличавам и затова помествам видеото в края на статията си. С надеждата някоя българска телевизия да дръзне да излъчи със субтитри поне първите 3-4 минути, изразяващи руската визия за България след думите на патриарх Кирил. Ако не за друго, заради достойнството на България. В началото водещият Владимир Соловьов (известен с интервютата си с Владимир Путин от филма \"Президентът\", 2015) заявява, че българите са \"забравили кой ги е спасил от турско иго. Защото президентът Радев благодари не на единната руска армия, а на разни народи, влизащи в нея – на румънци, украинци, беларуси, поляци, финландци и т.н.\". Теза, преповтаряща патриаршеската. След което дойде най-скандалното. Още с първите си думи Семьон Багдасаров (политик от \"Справедлива Русия\", бивш депутат от Думата и анализатор, близък до Кремъл, основно по Близкия изток и Сирия, негова е доктрината за запазването на Башар Асад) се нахвърли срещу българите с остри думи: неблагодарници, руската армия ги е освободила от шестстотингодишно (!) иго! Никой не се е интересувал от българите в Европа, клани от башибозуците, които са албанци, затова и сърбите още люто ненавиждат албанците. А Русия е дала жертви във войната на балканския фронт – 25 000 души. Кой да каже в студиото, че българите поменават 60 000 (включително и починалите впоследствие от раните си). На което даже водещият Владимир Соловьов възкликва, че отдавна не са получавали нота от българското посолство. Интересно – ще има ли такава? Или посланикът Бойко Коцев ще се прави, че нищо не е чул и нищо не е разбрал. Защото последва потресаващ речитатив за българския държавен глава. Той, видите ли, не е достатъчно проруски настроен, напразно са се радвали в Русия при избора му, а той да произнесе \"такива думи\" в памет на румънци, финландци, украинци, поляци и молдовци. Българският президент бе наречен още \"човек в кавички, продал своята вяра и своя народ\", който се молел вече на американското \"божество на содомитите\". А също и на Турция, с която българите вече са приятели, независимо от историческото си минало. Всичко това, повтарям, изречено от руски политик в ефира на руската държавна телевизия и аплодирано от публиката в залата. В заключение Семьон Багдасаров даде за пример на българите Тодор Живков, който макар и да е комунист, все пак бил \"патриот\" – обичал СССР и бил приятел само с Гърция. А сега българите са приятели със \"содомитите американци и клалите ги турци\". Накрая Багдасаров реторично попита: \"Какво искате от това дегенеративно ръководство на България?\" (нови аплодисменти от публиката) Ни повече, ни по-малко. В допълнение на което известният руски журналист Виталий Третяков, сега декан на Висшето училище по телевизионна журналистика на МГУ, приветства действията на патриарх Кирил с думите, че А как по-точно? И какви са всички тези призиви \"да се смени българското ръководство\"? Извинете, но това си е наша, българска работа? И откъде накъде някой ще се бърка във вътрешната българска политика? Спирам дотук с разбора на руските медийни реакции. Предлагам само на поназнайващите руски език българи да изгледат видеото в края на текста, колкото и то да накърнява достойнството ни на нация. Има уроци по търпение, които могат да са ни само от полза. Колкото и отвратителни да са някои от прозвучалите изказвания: как българите се обръщали с телесната си долница (казано по-възпитано) към онази страна, която щяла да ги храни, и затова били слуги на \"содомити\". Толкоз по \"руското огорчение\". Може би обаче е редно да поговорим и за \"българската двойственост\", за \"българската непризнателност\" и българското \"снишаване\" пред Москва (практикувано от \"патриота Живков\"). Защото какво толкова се случи на честванията на 3 март в България? Покрай историческите разминавания и покрай преподнесения ни имперски урок по горделивост стана ясно едно: ние сме (и винаги сме били) две различни култури. Затова и гледната ни точка към историята е по-различна.  Никой. Но вижте разликата в отношението към този факт, в това как той се осъзнава от българите и от руснаците. Всеки българин – повече или по-малко – съзнава, че освобождението на България, освен всичко друго, е и дело на конкретни хора – с конкретни имена и конкретни заслуги. Че за тези воини, жертвали живота си, трябва да има памет, която да се съхранява от поколенията, че тя е насочена и към техните потомци. Затова всяка Света литургия във всяка българска църква включва поменаването на \"Царя Освободител Александър II и всички воини, паднали за свободата на отечеството ни\". Кратко и категорично. Винаги. Дори по времето на комунизма. Впрочем, дори в честванията по онова време – помня от дете – се произнасяше горе-долу същото, което каза президентът Радев в словото си на Шипка: вечна слава (или памет) на всички руснаци, румънци, финландци, украинци, белоруси, сърби, черногорци. Традицията е такава – осветена от десетилетията.  Така разсъждават руснаците, тяхна си работа. Така разсъждава и руският патриарх Кирил, който, чувайки за поменаването и на румънци, украинци, белоруси, сърби, поляци, финландци, явно изпада в гняв, да не използвам друга дума, защото явно чува Румъния, Украйна, Беларус, Сърбия, Полша, Финландия. Държавите, а не хората. Ала това си е негов проблем. И ако му е било трудно \"да чуе\" всичко това на Шипка, може би щеше да му е по-лесно, ако го беше прочел около дверите на катедралния храм \"Св. Александър Невски\" в София. Там на шест езика, включително на руски, фигурира следното послание: Ето съдържанието на българската памет. А който иска, да ни клейми като каквито си ще \"неблагодарници\". Историята, Ваше Светейшество, кротко можем да добавим ние, се прави все пак от хора. Император Александър II е поел риск и е обявил войната от името на Русия (имало е обаче и руснаци против, имало е). И не всички са слушали манифеста и са се кръстели, както пише Достоевски. Прочетете спомените на Евгения Тур, тъщата на ген. Гурко, издадени неотдавна на български, и ще разберете защо. \"Бих разбрала, че баща на семейство (тоест Гурко) оставя жена и деца за защита на Отечеството, но за защита на българите това е вече прекалено.\" Днес под тези думи, както виждаме, поради съвсем други причини, се подписват други хора, възневидяли българите, тези презрени \"слуги содомски\". А пък за чест на Царя Освободител трябва да уточним, че той явно не е разбирал нещата по начина, както ги разбира патриарх Кирил. Доказателството е едно изключително свидетелство – това на Леонид Чичагов – \"Дневник за пребиваването на Царя Освободителя в Дунавската армия 1877 г.\" (София, 1901 г.). Настоявам, че свидетелството е от изключително значение, защото Леонид Чичагов (1856 - 1937) е не само приближен на Александър II, но си и води подробен дневник за сраженията, участник е в боевете в Горни Дъбник и Телиш, награден е със сабя след превземането на Плевен. После помага в изграждането на румелийската милиция, а през 1895 г. се оттегля от мирската суета и се замонашва под името Серафим (в памет на св. Серафим Саровски). През 1918 г. той става митрополит Варшавски (но така и не застъпва на поста си), бори се с болшевиките, а също и с изменниците в Църквата – както с \"обновленците\", така и с \"примиренците\" около Сергий Страгородски. От 1928 г. е Ленинградски митрополит (така се е казвало навремето). През 1937 г., макар и тежко болен, е арестуван, изнесен на носилка и измъчван. През 1997 г. е канонизиран като новомъченик от архиерейския събор в Москва. Можем ли да не вярваме на свидетелство за Руско-турската война, дело на новомъченик и светец? И тъй, как Царят Освободител се отнася към воините в армията си, важни ли са за него различните националности? В записа от 29 юни 1877 г. в книгата четем: \"Негово Величество се разхождаше с инфанта (наследникът на румънския трон), когато повика един солдатин от литовския полк, показа го като герой от преминаването на Дунава: тоя литовец беше чудесно ранен от куршум, който като задянал страната му и носа до окото, пробил фуражката.\" За Царя Освободител този литовец е герой и той го награждава. Не знаем името му, но знаем, че литовци са се сражавали за свободата на България. И им отдаваме дължимото, както е сторил това и Александър II. По същия начин впрочем той награждава и храбрите румънци след падането на Плевен. Близо 3000 жертви дават те само при третата атака на обсадения град. \"Императорът разговаря с румънските началници и присъства на стрелбата на батареите. Княз Карол, с разрешението на Императора, поднесе на Негово Величество румънския медал \"За военно достойнство\", току-що отсечен. Императорът го тури на гърдите си при възторжените викове на румънските войски и раздаде Георгиевски кръстове на солдатите, които се бяха особено отличили.\" Румънският княз Карол сетне държи реч, в която заявява, че това е признателност за храбростта на румънската армия, храбра съюзница в битките. Без да знае, че в края на войната \"за награда\" Руската империя ще отнеме от румънците Бесарабия, тласкайки ги по този начин към Добруджа и в конфликт с новоосвободена България. Ала това е вече друга история. Що се отнася до финландците, тъй презрени от руския патриарх, който смята, че те са някакъв руски лейбгвардейски полк, разквартируван във Финландия, очевидно той никога не се е интересувал от паметника на Цар Освободител пред българския парламент. Инак щеше да знае, че фигурата на преден план на фриза – на кон и с вдигната сабя – е на финландския генерал Казимир Ернорт, впоследствие военен министър на Княжество България и дори за кратко негов министър-председател (при режима на пълномощията). А истината е, че става дума за близо хиляда финландци, отличили се с храбростта си във войната. И че те, поданиците на княжество в рамките на Руската империя, са тръгнали за освобождението на България с ентусиазъм, дори са имали собствен марш: Именно тяхно е решаващото участие в битката за Горни Дъбник, където и днес има паметник на загиналите финландски воини. И това не е въпрос на историческа интерпретация. Както е вярно също, че генерал Енрот освобождава Търговище. А в един финландски военен дневник се разказва за тяхното влизане първи в София: Вечна памет на финландците от признателните българи! А какво да кажем тогава за украинците, беларусите, поляците? Това също е страница от Освободителната война, която предстои да прочетем внимателно. След провала на Цариградската конференция Русия има \"мандат\" от Великите сили да води война с Османската империя (при определени условия). Те са споразумени в отделни договорености с Австро-Унгария (Райхщатското споразумение) и Великобритания (протокола \"Дерби - Шувалов\"). Русия влиза във войната с убеждението, че тя ще трае само три-четири седмици. За целта на балканския театър на бойните действия са изпратени около 260 000 души – срещу далеч по-голямата турска армия. Става дума за войскови части от южните губернии – Одеска и Херсонска, където служат множество украинци. А това е времето на украинското национално пробуждане. Тези полкове са зле оборудвани, въоръжени са със старо оръжие. Отрядът на ген. Гурко бързо минава Балкана и стига Стара Загора. На императорската армия вече се привижда Одрин, ако не и стените на Цариград. Тогава идва първата катастрофа с обсадата на Плевен, необмислените атаки на Скобелев костват хиляди жертви. Отрядът на Гурко е изтласкан обратно към Балкана. Стара Загора е в пламъци (30 000 български жертви). Оттук и значението на Шипка – ако елитните части на Сюлейман Паша през август 1877 г. са стигнели Плевен, краят на войната е щял да бъде наистина близък, но с обратен знак. И не е ясно каква би била съдбата на България. Един ден в учебниците може би някой ще обясни под \"Опълченците на Пипка\", че тази велика поема на Вазов изобщо не е преувеличение, а носи в себе си цялата историческа истина. Защото на българските опълченци руският цар е бил принуден да повери \"войната, прохода и себе дори\". Без преувеличение. На карта е заложен не само изходът на цялата война, но и животът на Александър II, който рискува да попадне в плен. Все неща, които уж знаем, а все някак забравяме. А историята се изпразва от смисъл, престане ли да бъде жива памет, да има досег с истината. Колкото и това да е \"огорчително\" за някого. Защото националното \"снишаване\" е равносилно на предателство към предците ни и към всички, наистина оставили костите си заради днешната българска свобода.", "date": "2018.03.08", "title": "Руското \"огорчение\" и българското \"снишаване\""}
{"url": "https://www.dnevnik.bg/sviat/2018/03/08/3142859_ostavki_zaradi_slujebni_razhodi_raztursiha/", "text": "Серия от оставки в Държавната агенция за борба с корупцията породиха съмнения за работата на органа, в който основни членове напуснаха в последните дни след доклад за неправилно използване на служебни средства. Общо петима души - досегашен и бивш председател и други трима членове - подадоха оставки от началото на седмицата и премиерът Зоран Заев ги поздрави за решението им и каза, че институциите може да се \"освободят\" от корупцията и външни влияния, ако има прозрачност и отговорност в тях. Опозицията и медии, близки до нея, обаче ги обявиха, че решението им е било взето под натиск на властта и изразиха съмнение, че целта е да се блокира работата на органа заради конкретни разследвания. Преди няколко дни се появи информация, че членовете на агенцията са си изплащали от служебни средства пътни разходи за придвижването до заседания - понякога по три пъти дневно. Член на антикорупционната агенция дори си е възстановил разходи за придвижване до заседание по време, когато всъщност е бил в чужбина според доклад на друга агенция. Сумите са по-големи за онези, които не живеят в Скопие. Средства са възстановявани за вечери в скъпи ресторанти в чужбина и други подобни действия. Говорител на кабинета също каза, че решението заслужава приветствия, защото показва, че е дошло и време за оставки по морални причини в Македония. Според него обаче е необходимо да се изчака, преди да е взето решение за назначаване на нови членове в комисията. Македонската прокуратура започна работа по първите случаи, описани в доклада, миналата седмица.", "date": "2018.03.08", "title": "Оставки заради \"служебни разходи\" разтърсиха антикорупционната агенция в Македония"}
{"url": "https://www.dnevnik.bg/detski_dnevnik/2018/03/08/3142949_pri_priem_v_20_stolichni_detski_gradini_shte_se/", "text": "Столичната община подготвя пилотен проект, който ще облекчи родителите при записване на дете в детска градина. Целта е те да не носят удостоверенията за раждане и за настоящ адрес. Първоначално проектът ще бъде реализиран в 20 детски градини, съобщиха от общината. Столичният кмет Йорданка Фандъкова уточни по време на конференция за електронното управление, че услугата ще започне да се предлага в началото на следващата учебна година. Тя добави, че общината е отворила 27 информационни масива, а през тази година ще направи това за още 23 масива. Те ще са свързани с направление \"Архитектура и градоустройство\" и на Центъра за градска мобилност. Фандъкова каза още, че Столичната община до този момент е осигурила връзка на местните данъчни служби и всеки гражданин може да плати данъците си по електронен път. През 2017 г. около 4 млн. лева са постъпили чрез тази услуга и хората, които я ползват, нарастват всяка година с около 10 процента. По думите ѝ дигитализацията е най-голямата гаранция за борба с корупцията на ниво администрация.", "date": "2018.03.08", "title": "При прием в 20 столични детски градини ще се подават електронни удостоверения за раждане и настоящ адрес"}
{"url": "https://www.dnevnik.bg/evropa/2018/03/08/3142936_v_es_nai-mnogo_bulgari_smiatat_che_nai-vajno_za_jenite/", "text": "Българите са на първо място в Европейския съюз по брой на хората, които смятат, че най-важната роля за жената е да се грижи за дома и семейството си, показа доклад на Европейската комисия за равенството между мъжете и жените в ЕС. Това мнение споделят 81% от анкетираните българи. На другия полюс е Швеция, където на тази позиция са едва 11% от интервюираните спрямо 44% на ниво ЕС.  Според доклада в шест държави (Гърция, Хърватия, Кипър, Латвия, Унгария и Малта) жените съставляват по-малко от 20 на сто от всички депутати. В България те са 25.9% от всички народни представители, а средно за ЕС са 29.3%. В Унгария няма нито една жена в правителството. На противоположния полюс е Швеция, където 52.2% от министрите са жени. В България те са 23.8%, а средно за ЕС – 27.7%. Всяка трета жена в ЕС е била подложена на физическо и/или сексуално насилие след навършване на 15 години. Над половината (55%) от жените са преживели сексуален тормоз. Разликата между половете по отношение на заетостта през последните няколко години остава около 11%. Държавите в ЕС с ниски резултати не бележат особен напредък. В България разликата е 7.3%. Най-висока е в Малта (27.7%), а най-ниска – в Литва (1.9%). През 2016 г. 44% от жените на възраст 30 - 34 години са имали диплома за висше образование в сравнение с 34% от мъжете.", "date": "2018.03.08", "title": "Българите са първи в ЕС по мнение, че най-важно за жената е да се грижи за дома и семейството"}
{"url": "https://www.dnevnik.bg/bulgaria/2018/03/08/3142956_monika_stanisheva_otnovo_otreche_da_e_zamesena_s/", "text": "Директорът на пиар агенция \"Актив груп\" и съпруга на лидера на Партията на европейските социалисти (ПЕС) Сергей Станишев - Моника Станишева, отрече да е замесена с компанията - купувач на българския бизнес на ЧЕЗ \"Инерком\". \"Като човек с повече от 20-годишен опит в журналистиката и във връзките с обществеността не съм и подозирала, че технологията на черния пиар ще достигне до такова дъно в стремежа на някои политически сили да се разтоварят от огромното гражданско напрежение\", се казва в разпратено до медиите изявление на Станишева. Името й стана повод за поредната  словесна престрелка  между управляващи и опозиция в парламента. ГЕРБ обвини БСП и ПЕС, че стоят зад сделката за активите на ЧЕЗ в България. Твърденията им се основават на факта, че името \"Monika Yosifova\" е посочено като автор на прикачения Word файл към разпространен до медиите имейл от \"Инерком\". За изпратения на 6 март в 22.45 часа имейл писа  \"Капитал\"  вчера. Това са имената, с които стана известна настоящата съпруга на председателя на ПЕС и бивш председател на БСП Сергей Станишев\", се казва в разпратена до медиите декларация на ГЕРБ, която днес прочете от парламентарната трибуна Спас Гърневски. Моника Станишева отрича още вчера пред \"Капитал\" да е медиен консултант на Върбакова. \"Не, категорично не съм. Нито в лично качество, нито през моята компания\", казва тя пред изданието. \"Късно снощи уважаваният от мен вестник \"Капитал\" публикува информация, в която замесва моето име и името на компанията, която управлявам – \"Актив груп\", с \"Инерком България\" и сделката с ЧЕЗ. Длъжна съм категорично да заявя, че нито аз лично, нито \"Актив груп\" като агенция имаме нещо общо с пиар обслужването на г-жа Върбакова или притежаваната от нея компания. А опитът да бъда замесена с фирма \"Инерком\" категорично е фалшива новина\", подчертава Станишева в изявлението си днес. Тя отбелязва, че всеки човек с по-висока компютърна грамотност може да промени метаданните на документите във всеки файл. \"Учудващо е, че една политическа сила, която претендира да бъде сериозна, може да използва медийни спекулации, неосновани на факти, за своя политическа декларация. Категорично заявявам, че няма да позволя името ми да бъде замесвано в подобни нелепи сценарии и че всеки, който разпространява неверни твърдения за мен, ще трябва да ги докаже в съда\", заключава Моника Станишева.", "date": "2018.03.08", "title": "Моника Станишева отново отрече да е замесена с \"Инерком\""}
{"url": "https://www.dnevnik.bg/sviat/2018/03/08/3142934_frenskiiat_liberasion_dnes_e_po-skup_za_muje_za_da/", "text": "По случай  Международния ден на жената  френският в. \"Либерасион\" продава днешния брой на мъжете с 25 процента по-скъпо, отколкото на жените, за да привлече вниманието върху значителната разлика в заплащането на двата пола, предаде агенция \"Франс прес\". Левият всекидневник предлага два варианта на челната страница в зависимост от пола на купувача. На единия има пиктограма \"мъж\" и текст \"За мъже 2.50 евро\", а на другия - пиктограма \"жена\" с текста \"За жени 2 евро, нормална цена\". \"Въпреки закона, въпреки всички положени усилия при възнагражденията на мъжете и жените във Франция продължава да има разлика от 25 процента. За да изтъкне тази несправедливост, \"Либерасион\" реши да приложи само за ден същата разлика в цената си, написа на първа страница изданието. Първоначално смятахме да направим жест към жените под формата на по-ниска цена - 1.50 евро, но това щеше да прилича на милостиня, обяснява редакцията във вътрешните страници на вестника и уточнява, че е почерпила идеята за днешната инициатива от канадския месечник \"Маклийн'с\". Евентуалната печалба ще бъде предоставена на кампанията \"Лаборатория за равенство\". Темата за равноправието между мъжете и жените и за насилието над жени е на първа страница в почти всички френски вестници днес. Вчера, представяйки новия план на правителството, министър-председателят Едуар Филип заяви амбицията си възможно най-скоро да постигне изравняване на възнагражденията на жените и мъжете, и то на дело, а не само във викосокопарни юридически декларации. Принципът \"за равен труд - равно заплащане\" присъства във френското законодателство от 45 години, напомня АФП. /БТА", "date": "2018.03.08", "title": "Френският \"Либерасион\" днес е по-скъп за мъже, за да покаже разликата в заплатите"}
{"url": "https://www.dnevnik.bg/sport/2018/03/08/3142973_ioahim_lyov_e_purvi_variant_za_naslednik_na_venger_v/", "text": "Селекционерът на германския национален отбор Йоахим Льов може да е следващият мениджър на \"Арсенал\". 58-годишният германец е първи вариант за наследник на Арсен Венгер, твърди ЕSPN, като се позовава на близки до клуба източници. Венгер има договор с \"Арсенал\" до юни 2019 г. Все по-вероятно обаче изглежда французинът да си тръгне още през лятото. Отборът се намира в сериозна криза, а 68-годишният специалист все по-често демонстрира признаци на нервност. \"Арсенал\" прави най-слабия си сезон под ръководството на Венгер, който e начело на клуба от есента на 1996 г. Отборът е в серия от четири поредни загуби във всички турнири и е спечелил само три от 11-те си срещи през 2018 г. Лондончани загубиха тежко финала за Купата на лигата от \"Манчестър сити\" (0:3), отпаднаха още след първия си двубой в Купата на Англия - 2:4 oт \"Нотингам форест\". Във Висшата лига \"артилеристите\" изостава с 13 точки от топ 4 и с цели 30 от лидера \"Манчестър сити\". Ако не спечели Лига Европа, \"Арсенал\" ще остане извън Шампионската лига за втори пореден сезон, след като преди това имаше 19 поредни участия в най-силния клубен турнир. В последните мачове поведението на футболистите изглежда демонстративно насочено срещу Венгер. Според английските медии в последните дни е имало напрежение между мениджъра и играчите по време на тренировките. \"Много играчи не искат Венгер. Те не са щастливи с неговите методи, тактики и тренировки. Играчите не искат конкретен мениджър да дойде. Някои говорят за Анри, други за Анчелоти, дори се споменава Рафа Бенитес. Но като цяло те просто са разочаровани\", казва източникът на ESPN, който е много близък до първия отбор. \"Много от тях не са доволни от продажбата на Алексис Санчес. Той може да е доста труден характер на моменти, но според играчите е лошо послание да бъде продаден на пряк конкурент\", допълва той. Льов има договор с германския футболен съюз до европейското първенство през 2020 г. Според мнозина обаче той би проявил интерес да поеме клубен отбор след световното в Русия през лятото. Германецът е начело на бундестима от 2006 г., след като преди това две години беше помощник на Юрген Клинсман. Льов никога не е водил толкова голям клуб като \"Арсенал\". За последно той беше начело на \"Аустрия\" (Виена) през сезон 2003/2004 г. Сред останалите отбори в треньорската му кариера изпъкват \"Щутгарт\" (1996 - 1998 г.) и \"Фенербахче\" (1998-1999 г.).", "date": "2018.03.08", "title": "Йоахим Льов е първи вариант за наследник на Венгер в \"Арсенал\""}
{"url": "https://www.dnevnik.bg/detski_dnevnik/2018/03/08/3143006_kogato_biah_na_16_ne_znaeh/", "text": "Шестнайсет от най-известните българки се обръщат към своето 16-годишно \"Аз\" и споделят какво са научили през годините във видеокампанията  \"Когато бях на 16, не знаех...\" , съобщиха инициаторите от  платформата за здравно и сексуално образование Loveguide  и Български фонд за жените. Във видеообръщението те разказват на сегашните тийнейджърки как са се чувствали самите те на 16 и ги мотивират  ,  ,   и  . Сред известните жени, които се включват в инициативата, са актрисите Весела Бабинова, Луиза Григорова, Силвия Петкова и Алиса Атанасова. От музикалната сцена участват Прея, Михаела Филева, Мила Михова, Йоко, Петя Алекса, Маги Джанаварова, Нора Караиванова и Рут Колева. Съвети към тийнейджърите дават още синоптичката и модел Нора Шопова, модната блогърка Ванина Ханджийска, популярните в платформата за видеосподеляне YouTube Теодора Цончева и Християна Пенева от \"Айде.бг\". \"Когато си във възрастта между 14 и 18 години, често си объркан, отчаян и не знаеш как да се справиш с предизвикателствата в тийнейджърските години, а те далеч не са малко\", казват Николета Попкостадинова и Надя Здравкова от Loveguide, които провеждат часове по здравно и сексуално образование в страната и се срещат с хиляди тийнейджъри от цяла България. \"В тези години невинаги имаш приятели, които да ти дадат ценен съвет, още по-малко го търсиш от родителите и учителите, а имаш толкова много въпроси. Тези, на които най-много вярваш и се възхищаваш, са известните лицата, които са постигнали мечтите си и, разбира се, и ти искаш да си като тях. Затова решихме да съберем някои от най-популярните сред българските тийнейджъри жени и да ги помолим да споделят какво биха казали те на своето 16-годишно Аз\", обясняват създателите на кампанията \"Когато бях на 16 не знаех...\". През целия месец март в  социалните мрежи  и онлайн  каналите на Loveguide  ще се въртят заснетите видеа с посланията на известните жени, като Надя и Николета се надяват в кампанията да се включат и много други, които също да разкажат своята позитивна история на подрастващите. \"Тийнейджъри ни пишат всеки ден и ни задават всякакви въпроси, свързани с отношения, връзки, секс, какво да правят или да не правят с гаджето си, как да имат повече увереност или как да се справят с натиска на връстниците и средата си. Ще използваме съветите на лицата, които те толкова много харесват, за да ги успокоим и вдъхновим да не се страхуват от грешките си, да не търсят чуждото одобрение и да са спокойни, че раздялата с гаджето не е краят на света, както често им се струва\", казват още Николета и Надя.", "date": "2018.03.08", "title": "Когато бях на 16, не знаех..."}
{"url": "https://www.dnevnik.bg/sport/2018/03/08/3142626_ispanskoto_purvenstvo_se_zakani_da_razvie_konkurenten/", "text": "Президентът на Испанската футболна лига Хавиер Тебас изрази увереност, че в близко бъдеще Примера дивисион ще представлява висококачествен продукт, който ще се конкурира с Висшата лига на Англия. Новата програма за развитие на испанския футбол включва увеличение на парите от телевизионните права и постепенно навлизане на пазара в Азия и онлайн пространството. Според Тебас Примера дивисион все още е далеч от Висшата лига по приходи от телевизионното излъчване, защото в Англия има повече платени канали. В средата на февруари Висшата лига продаде телевизионните си права за Англия на  Sky и BT за 4.46 милиарда паунда . \"В Англия има повече платени канали - 60% от всички към края на 2017 г., сравнено с 33% в Италия и 32% в Испания. Очевидно телевизионните оператори в Англия имат много по-голяма голяма печалба, за да наддават с по-високи суми. Конкуренцията в Испания е ограничена, защото \"Телефоника\" държи значителен пазарен дял в сравнение с двата по-малки участника - \"Водафон\" и \"Ориндж\", обясни Тебас.  Той се надява, че предстоящото наддаване за правата за излъчване от трите сезона от 2019 до 2022 г. ще осигури на испанското първенство по 1.3 милиарда евро на година. При сегашната сделка клубовете получават с 200 милиона по-малко на сезон. На този етап обаче трудно може да се очаква голям ръст. \"Футболът е атрактивен и интересен за нас, но не на всяка цена\", заяви новият директор на телевизионния отдел в \"Телефоника\". Най-голямата телекомуникационна компания в Испания държи вътрешните права за излъчване чрез мобилния оператор \"Мовистар\". Следващата стъпка пред Примера дивисион е заемането на силни позиции на бързо развиващия се азиатски пазар. Испанският шампионат вече направи крачка в тази посока с  ранните мачове  в програмата. Последното \"класико\" между \"Реал\" и \"Барселона\" дори се игра от 13.00 ч. испанско време с цел да се привлече по-голяма аудитория от Азия. Освен това лигата  планира провеждането на мачове в чужбина , за да повиши интереса. \"Когато пристигнах преди четири години, нямаше насрочени мачове за пазара в Азия на живо. Миналата година променихме програмата и в момента има между пет и седем двубоя на седмица в подходящи часове за гледане в Азия\", обясни Тебас. Другата положителна стъпка, която в испанския футбол отчитат, е наличието на колективен договор. Преди това клубовете продаваха сами правата си, което облагодетелстваше грандовете \"Барселона\" и \"Реал\" (Мадрид). Те печелеха половина от общите приходи от телевизионни права. За сезон 2016/2017  най-много пари спечели \"Атлетико\" (Мадрид). Тебас вярва, че до три минути зрителите трябва да могат да разпознаят, че гледат мач от Примера дивисион, независимо кои отбори играят. Това ще стане благодарение на променения ъгъл на камерите и технологията за показване на повторения на 360 градуса през погледа на футболистите. \"Най-важното нещо е да подобриш продукта. В момента всичко в Ла Лига е на по-високо ниво - начинът, по който изглежда играта, стандартът на стадионите, маркетинговите решения. Само когато развиеш продукта, можеш да развиеш марката\", каза още Тебас. Той изтъкна, че първенството ще се насочи към излъчване на мачове в интернет чрез платформата ОTT (Over the top). Като част от плана си за популяризирането на първенството в понеделник лигата сключи споразумение с американската компания \"Амазон\" за излъчването на документална поредица за испанското първенство, която ще носи име \"Шест мечти\". ", "date": "2018.03.08", "title": "Испанското първенство се закани да развиe конкурентен продукт на Висшата лига"}
{"url": "https://www.dnevnik.bg/evropa/2018/03/08/3143019_vuv_franciia_vuzrastta_za_suglasie_za_seks_shte_e_15/", "text": "Франция планира да фиксира законовата възраст за съгласие за осъществяване на сексуален контакт на 15 години, което означава, че сексът с лица под тази възраст ще се смята за изнасилване, предаде Би Би Си. Министърът по въпросите за равенството между половете Марлен Шапа приветства решението, което бе взето след консултации с лекари и правни експерти. Според сегашното законодателство, за да могат да повдигнат обвинения в изнасилване, прокурорите трябва да докажат, че секс с лице под 15 години е бил принудителен. Промяната идва след два скорошни случая с мъже, обвинени, че са имали сексуални контакти с 11-годишни момичета. Според сега действащите закони, ако не се докаже насилие или принуда, нарушителите могат да бъдат съдени за сексуална злоупотреба с малолетни, но не и за изнасилване, за което се налага максимална присъда от пет години затвор и глоба от 75 000 евро. Присъдите за сексуални злоупотреби с непълнолетни и пълнолетни са еднакви, но тези за изнасилване носят много по-строги наказания. Правителството ще одобри новата граница като част от пакет с други закони срещу сексуалното насилие през следващите седмици.", "date": "2018.03.08", "title": "Във Франция възрастта за съгласие за секс ще е 15 години"}
{"url": "https://www.dnevnik.bg/evropa/2018/03/08/3143108_evrodeputati_zaminavat_na_proverka_v_slovakiia_po/", "text": "Евродепутати от почти всички групи заминават днес на двудневно посещение в Словакия, където ще извършат проверка по убийството на разследващия журналист Ян Куцяк, съобщи пресслужбата на Европейския парламент, цитирана от БТА. Предвижда се евродепутатите да разговарят с представители на неправителствени организации, на правителството, с журналисти. Уточнява се, че са насрочени разговори с президента Андрей Киска и с премиера Роберт Фицо, както и с ръководителя на полицията и с представители на разплащателната агенция по земеделски проекти. Евродепутатите ще посетят селището,  където бяха застреляни Куцяк и неговата годеница . След края на посещението евродепутатите ще изготвят открит доклад. Документът ще бъде връчен на ръководството на Европарламента. Окончателното решение за пътуването на евродепутатите е било взето снощи. Следващата седмица въпросът с убийството на Куцяк ще бъде обсъден от Европейския парламент на заседание в Страсбург, се отбелязва в съобщението. Убитият журналист  разследваше връзки  на словашкото правителство с италианската мафия в областта на земеделието. Според разкритите данни италианските мафиоти са злоупотребявали със средства от фондовете на ЕС за земеделие. Убийството предизвика  криза в правителството  и  нападки между президента и премиера , а няколко словашки опозиционни партии  внесоха вот на недоверие  срещу кабинета.", "date": "2018.03.08", "title": "Евродепутати заминават на проверка в Словакия по случая с убития журналист"}
{"url": "https://www.dnevnik.bg/bulgaria/2018/03/08/3143165_do_kraia_na_april_vsichki_ministerstva_shte_obmeniat/", "text": "До края на април всички министерства трябва да бъдат интегрирани в обща система за електронен обмен на документи. Това обяви вицепремиерът Томислав Дончев по време на 19-ата годишна конференция по електронно управление. По данни на Държавна агенция \"Електронно управление\" (ДАЕУ) към днешна дата общо 188 администрации на централно и местно ниво участват в електронния обмен на документи. Крайният срок това да се случи във всички администрации е 1 ноември 2018 г. Въвеждането на тази практика на по-ранен етап има за цел към края на годината системата вече да функционира пълноценно, а междувременно да влезе в сила наредбата за общите изисквания към информационните системи, регистрите и електронните административни услуги. С въвеждането на електронния обмен на документи администрациите гарантират намаляване на необходимото време за изпращане, получаване и завеждане на кореспонденция между различните ведомства.", "date": "2018.03.08", "title": "До края на април всички министерства ще обменят документи по електронен път"}
{"url": "https://www.dnevnik.bg/kultura/2018/03/08/3143053_nad_100_kinodeici_iskat_promiana_na_porochnite/", "text": "Над 100 известни кинодейци настояват за пореден път за спешни промени в Закона за киноиндустрията и \"порочните практики\" при разпределянето на средствата за кинопроизводство у нас. В отворено писмо, адресирано до министъра на културата, парламента и Националния филмов център, те изразяват недоволството си, че исканията им, изложени още  през юли миналата година , са \"отминати с мълчание и бездействие\". Под писмото стоят имената на Стефан Командарев, Виктор Божинов, Мартичка Божилова, Росица Вълканова, Камен Калев, Адела Пеева, Тонислав Христов, Ралица Петрова, Илиян Метев, Теодор Ушев, Самуел Финци и още десетки актьори, режисьори, продуценти, монтажисти и автори на филмова музика, които де факто представляват лицето на съвременното българско кино.  \"Категорично се обявяваме против порочните практики при оценяването и разпределянето на средствата за филмопроизводство и настояваме за незабавна промяна както на принципите, по които се съставят художествените комисии, така и на начина, по-който се провежда самата процедура на оценяване\", смятат подписалите. Те настояват за четири спешни реформи тази посока, като на първо място промяна в механизма, по който се избират художествените комисии и Националния съвет за кино към НФЦ. Към момента на това става чрез квоти от различните авторски сдружения в киноиндустрията - което според дейците води до създаване на \"кухи асоциации с фантомна членска маса\" с цел доминация на едни или други интереси в комисиите. Една от възможностите за гарантиране на по-голяма независимост, съществуващи и в Европа, е това да става чрез жребий, посочи пред \"Дневник\" режисьорът Камен Калев. \"Силно се надяваме, че този път препоръките ни за промени в Закона за филмовата индустрия и в устройствения правилник на ИА НФЦ ще бъдат взети под внимание\", отбелязват авторите, които търсят и  по-широка подкрепа на исканията си чрез онлайн петиция. В интервю за \"Дневник\" през декември, скоро след като бе назначена, новият директор на Филмовия център Жана Караиванова се съгласи с голяма част от исканията на режисьорите и се ангажира  със свикването на работна група . \"В следващите няколко месеца тя ще бъде спокойно обсъждана и изяснявана и се надявам, че ще стигнем до проект, който удовлетворява и гилдията, и държавата\", посочи тя.\" \"Дневник\" не успя да открие г-жа Караиванова за коментар на настоящото писмо. Ето исканията на киноиндустрията: 4. Настояваме Министерство на културата и ИА НФЦ в най-кратък срок да сформират работна група от независими експерти, която да изготви проект за реформа, основан върху принципите, изложени в двете ни отворени писма, както и за личната ангажираност на г-н Банов с неговото прокарване и изпълнение. 1 Стефан Командарев – кинорежисьор 2 Тонислав Христов – кинорежисьор 3 Илиян Метев – кинорежисьор 4 Павел Г. Веснаков – кинорежисьор 5 Ралица Петрова – кинорежисьор 6 Светослав Драганов – кинорежисьор 7 Камен Калев – кинорежисьор 8 Весела Данчева – режисьор и продуцент на анимационни филми 9 Иван Богданов – режисьор на анимационни филми 10 Димитър Коцев–Шошо – кинорежисьор 11 Мина Милева – кинорежисьор 12 Весела Казакова – кинорежисьор 13 Виктор Божинов – кинорежисьор 14 Драго Шолев – кинорежисьор 15 Росица Вълканова – продуцент 16 Иглика Трифонова – кинорежисьор 17 Петър Крумов – кинорежисьор 18 Борислав Колев – кинорежисьор 19 Станислав Тодоров-Роги – кинорежисьор 20 Мартичка Божилова – продуцент 21 Слава Дойчева – актьор и кинорежисьор 22 Поли Ангелова – продуцент  23 Николай Тодоров – кинорежисьор 24 Катя Тричкова – продуцент 25 Христо Симеонов – кинорежисьор 26 Ясен Григоров – кинорежисьор 27 Божина Панайотова – кинорежисьор 28 Ваня Райнова – продуцент 29 Светослав Стоянов – кинорежисьор 30 Мария Ландова – сценарист и продуцент 31 Майя Виткова-Косев – режисьор и продуцент 32 Милко Лазаров – кинорежисьор 33 Веселка Кирякова – продуцент 34 Петър Вълчанов – кинорежисьор 35 Кристина Грозева – кинорежисьор 36 Антон Бакарски – оператор 37 Александър Станишев – оператор 38 Теодор Ушев – аниматор и режисьор 39 Ивайло Минoв – кинорежисьор 40 Вера Шандел – продуцент 41 Константин Божанов – кинорежисьор 42 Цветодар Марков – кинорежисьор 43 Елица Петкова – кинорежисьор 44 Крум Родригес – оператор 45 Надежда Косева – кинорежисьор 46 Иван Марков – сценарист 47 Димитър Стоянович – сценарист 48 Лъчезар Аврамов – кинорежисьор 49 Андрей Паунов – кинорежисьор 50 Андрей Кулев – кинорежисьор 51 Ася Кованова – режисьор на анимационни филми 52 Милена Андонова – кинорежисьор 53 Тома Вашаров – кинорежисьор, режисьор по монтажа 54 Димитър Сарджев – кинорежисьор 55 Владимир Петев – кинорежисьор  56 Любомир Младенов – кинорежисьор 57 Иван Бърнев – актьор 58 Маргита Гошева – актриса 59 Мария Карагьозова – кинорежисьорка 60 Елица Георгиева – кинорежисьорка  61 Mария Станишева – кинорежисьорка и продуцентка 62 Невена Андонова – сценарист и продуцент 63 Стефан Денолюбов – актьор  64 Мариан Вълев – актьор 65 Кирил Паликарски – оператор 66 Елена Мошолова – кинопродуцент 67 Юлиян Табаков - режисьор и сценограф 68 Юлиян Атанасов – оператор 69 Калина Вутова – режисьор на анимационни филми 70 Петър Дундаков – композитор 71 Зорица Коцева – режисьор по монтажа 72 Мира Сталева – дистрибутор, продуцент, организатор София Филм Фест 73 Ирмена Чичикова – актриса  74 Самуeл Финци – актьор  75 Филип Тодоров – продуцент  76 Калоян Димитров – композитор  77 Нели Димитрова – сценарист  78 Ваня Николова – сценарист  79 Иво Паунов – композитор 80 Рали Ралчев – оператор 81 Ирина Китова - кинорежисьор 82 Руслан Грудев-Роко – режисьор по монтажа 83 Кеворк Асланян – кинорежисьор  84 Розалия Димитрова – кинорежисьор 85 Момчил Божков – звукорежисьор 86 Стефан А. Щерев – актьор 87 Борис Десподов – кинорежисьор 88 Адела Пеева – документален режисьор 89 Григор Лефтеров – режисьор 90 Асен Владимиров - сценарист и продуцент 91 Сотир Гелев – продуцент и режисьор 92 Нина Алтъпармакова – режисьор по монтажа 93 Кръстьо Ламбев – продуцент  94 Симеон Венциславов – сценарист  95 Ирини Жамбонас – актриса 96 Стефания Колева – актриса  97 Лиза Шопова – актриса  98 Андрей Гетов – кинорежисьор 99 Йоана Александрова – режисьор на анимационни филми 100 Лъчезар Велинов – продуцент на анимационни филми 101 Елена Стоянова – художник костюми 102 Михаил Билалов – актьор  103 Виктор Стоянов – композитор 104 Николай Михайлов – режисьор и аниматор 105 Найден Николов – режисьор и аниматор 106 Стела Павлова – продуцент", "date": "2018.03.08", "title": "Над 100 кинодейци искат промяна в \"порочните практики\" при финансирането на филми"}
{"url": "https://www.dnevnik.bg/sport/2018/03/08/3142957_trenyorut_na_voleibolniia_cska_e_podaril_biografiiata/", "text": "В етап от треньорската си кариера Александър Попов е подарил биографията на Майкъл Джордан на всичките си състезатели. Наставникът на ЦСКА е прибегнал до този ход, за да мотивира играчите. Попов заяви, че с книгите може да се постигне лична връзка между треньор и състезатели. \"Със сигурност. Стига спортистите да не погледнат пренебрежително на този опит. Преди няколко години, когато излезе биографията на Майкъл Джордан, сметнах за нужно да подаря книгата на целия отбор. През десет страници може да научат нещо за себе си\", каза Попов пред \"Нова\". Той разказа още за трудностите през годините и любовта му към ЦСКА. Треньорът е начело на клуба от 1998 г. Попов заяви, че през тези 20 години е бил по-зает да се справя с трудности около отбора, отколкото да търси финансова изгода от работата си. \"Никога не съм си го поставял за цел. Просто работа, година след година. Тези 20 години не са били полети с рози и шампанско през цялото време. Много обичам ЦСКА. Това е истината. Любовта ми към клуба и ценностите, на които са ме възпитавали треньорите, е нещо, което ме вдъхновява. Ако не водя някаква битка, ако не ми е стръмно, не ми е интересно\", каза Попов. През 2011 г. ЦСКА беше пред фалит. Въпреки лошото финансово състояние отборът стана шампион и достигна до полуфиналите на \"Чалъндж къп\". \"Бях убеден, че можем да излезем от тази ситуация по честен начин и успяхме. Костваше ни шест години, бяхме в блатото. Други клубове в други спортове намериха други начини. Това не е бил нашият начин\", заяви Попов. Той допълни, че в момента средната заплата в българското волейболно първенство е 1000 лева. \"Преди години бяхме много добре платени. Имахме чужденци, имахме звезди. След това шест-седем години взимахме по 50 и 100 лева, каквото мога да раздам на състезателите си. В този ред на мисли за мен 1000 лева са много пари. Може и да е обидно, но свикнах на две и двеста\", каза още Попов.", "date": "2018.03.08", "title": "Треньорът на волейболния ЦСКА е подарил биографията на Майкъл Джордан на играчите си"}
{"url": "https://www.dnevnik.bg/bulgaria/2018/03/08/3143179_stolichnata_obshtina_zapochna_speshen_remont_na/", "text": "Столичната община започна спешни ремонти по редица улици в София. Това се налага заради многото появили се дупки след разтопяването на снега в града. Днес аварийни ремонти се правят в районите \"Подуяне\", \"Илинден\", \"Възраждане\", \"Връбница\", \"Люлин\", \"Надежда\", \"Изгрев\", \"Младост\", \"Панчарево\", \"Красно село\" и \"Красна поляна\". Дупки се запълват по булевардите \"Васил Левски\", \"Климент Охридски\", \"Опълченска\", \"Ломско шосе\", \"Васил Петлешков\", \"Резбарска\", \"Градинарски\", \"Владайска река\" \"Тодор Александров\", \"Цар Симеон\", \"Вашингтон\", \"Христо Ботев\", \"Адам Мицкевич\", \"Сливница\", Рожен\", \"Самоков\", \"Димитър Моллов\", \"Стоян Чумаков\", \"Атанас Москов\", както и на улици в с. Лозен и с. Казичане. Ако метеорологичните условия са подходящи, ремонтите ще продължат и утре. Работата на екипите се контролира от дирекция \"Транспортна инфраструктура\" и от кметовете на райони.", "date": "2018.03.08", "title": "Столичната община започна спешен ремонт на появилите се след снега дупки"}
{"url": "https://www.dnevnik.bg/bulgaria/2018/03/08/3143232_siderov_poiska_valeri_simeonov_da_ne_e_vicepremier_ne/", "text": "Лидерът на партия \"Атака\" и съпредседател на \"Обединени патриоти\" Волен Сидеров обяви по Би Ти Ви, че вицепремиерът Валери Симеонов е отправил недопустими обиди към главата на най-голямата православна църква. В сряда лидерът на \"Патриотичен фронт\"  нарече руския патриарх Кирил  \"цигарен митрополит\" и \"второразрядно ченге\". Квалификациите бяха предизвикани  от видео на среща между българския президент и руския гост , на която патриарх Кирил изрази негодувание от подценяването на ролята на Русия в освобождението на България от турско робство. Според Сидеров, ако обидите са били насочени към главния равин на Израел, политическата кариера на Симеонов е щяла да свърши. Лидерът на \"Атака\" посочи, че ако той не бъде отстранен от поста си, ще означава, че има двоен стандарт. \"С Русия е позволено и да се подиграваш, и да се гъбаркаш, даже е модно. Питам се тези хора дали не искат още да сме под турско робство\", каза още Сидеров. Той е на мнение, че нападката срещу висш представител православието е атака срещу цялото православие. Сидеров не вижда нищо нередно в поведението на руския патриарх и неговите думи. Той се възмути, че се неглижира ролята на Русия в българското Възраждане. Сидеров се съгласи, че в руско-турската война са участвали румънци и сърби, но първите с влизането си в България започнали да изнасилват и грабят, а сърбите за участието си получили територии. Депутатът подчерта, че само Русия от войната не е спечелила нищо. Попитан дали е разговарял с колегата си, Волен Сидеров каза, че вчера Симеонов не е дошъл на свиканото събиране на парламентарната група на \"Обединени патриоти\" и двамата не са разговаряли. Попитан дали единството на управляващата коалиция не е заплашено от скандала, лидерът на \"Атака\" обяви, че обединението не означава \"да стъпиш на нещо гнило и да си позволиш всякакви компромиси\". Сидеров каза още, че коалицията с ГЕРБ не зависи от Валери Симеонов и тя може да продължи и без той да е вицепремиер.", "date": "2018.03.08", "title": "Сидеров поиска Валери Симеонов да не е вицепремиер, не намира нищо нередно в поведението на руския патриарх"}
{"url": "https://www.dnevnik.bg/sviat/2018/03/08/3143230_-/", "text": "Руската общност в България е разделена в реакцията си след коментарите на патриарх Кирил за освобождението на страната - някои приветстват думите му, но други не приемат опитите на Русия да влияе на българската политика и не им се нрави назидателният тон на \"големия брат\" като от времето на Съветския съюз. Това каза за радио \"Свобода\" живеещият в София директор на консултантската фирма Green Light Consult и член на ръководството на европейската мрежа за човешки права Human Rights Youth Education Network Максим Бурмицки. В общността от над 30 хил. души, включително отдавна живеещи в България, обаче има и други реакции - няколко души в Бургас например са поискали заедно със знамето на Европейския съюз и руското да е на централния площад. Така че някои са \"за\", други - \"против\", обобщава той. Според него реакцията в българското обществено мнение е била предимно негативна (въпреки че сред хората със силни русофилски настроения е обратното) \"именно (заради)  назидателния тон . Московският патриарх все пак не е официално лице за България, никак не е свързан с тази страна. Разбира се, може да изразява всякакви лични емоции. Но да събира специално журналисти, за да каже всичко това - това, разбира се, не се понрави на българите. Както и  опитът му да поучава  българите за историята им, за това как да възприемат тази история.\" Повод за разговора са репликите на Кирил, според когото Радев не е изразил достатъчно ясно ролята на Русия в освобождението на България и който обяви, че си тръгва огорчен от страната, недоволен от приравняването на руските войници с финландските, полските или литовските. \"Много българи считат за неприемлив нравоучителния тон на изказванията на патриарха, напомнящ за съветските времена, когато в СССР считаха, че България \"не е чужбина\",\"  отбелязва радио \"Свобода\"  във въведението. \"Патриархът може би не е разбрал\" Всъщност президентът Румен Радев спомена и Руската империя, и Александър Втори и  ролята им в Освобождението , така че може да имало грешка в превода \"и патриархът може би не е разбрал\", казва още Бурмицки. Освен това според него Радев е бил изненадан от реакцията на патриарх Кирил - главната роля на Руската империя така или иначе се споменава ясно в учебниците, но \"тази империя вече я няма от сто години, останали са държави, където живеят хора, чиито деди са дали главите си за благото на свободна България. В България отдавна е прието да се споменават отделно и поляци, и литовци, и финландци,\" продължава той и добавя, че от известно време се споменават и украинците. Същевременно \"всички опити постоянно да се свързва съвременна Русия с историческите постижения на Руската империя водят до такива казуси.\" Бурмицки добавя, че отношението на \"поразително много българи\" все още е много добро към руснаците и \"дори тези, които одобряват политиката на ЕС и НАТО, а склонни да разделят съвременна Русия и руснаците като народ. Към самите руснаци практически всички имат достатъчно добро отношение. Дори тези, които не одобряват съвременната политика на Русия, въпреки това одобряват Русия като страна с дълбоки културни традиции.\" Понякога има опити за смесване на кремълофобията с русофобията, но това са различни неща, обяснява той. Попитан дали и в България се говори за намеса на Русия на Балканите, той припомня информацията, че руските служби са дейтвали от София и Белград, за да влияят на Македония. \"Много руски емигранти дори почувстваха, че българските спецслужби ги наблюдават отблизо.\" \"Може да е бил инструктиран\" Поводът за реакцията на патриарх Кирил е несериозен, тъй като в България от много години се говори за участието на войници от много националности и това е първият случай, в който високопоставен човек от Русия реагира толкова остро, казва за медията и експертът от Атлантическия съвет Димитър Бечев. Попитан дали патриархът може да е бил инструктиран, той отговаря: \"Не зная, може да е имал такава инструкция. Много е трудно да се спекулира дали е имал указания от Кремъл, или това е било негова инициатива. Но това е много странна реакция. Тя се вписва напълно в атмосферата на противопоставяне между Запада и Русия. Но навярно патриархът сам е избрал такова поведение.\" Бечев се съгласява, че реакциите в България са били поляризирани и добавя, че е имало критики не само към патриарха, но и към президента, защото той \"се счита за проруски политик и го критикуват за това, че се е опитал да е приятен и удобен на Кремъл, но политиката му е претърпяла провал.\"", "date": "2018.03.08", "title": "И руската общност в България не прие еднозначно коментарите на патриарх Кирил, смята експерт"}
{"url": "https://www.dnevnik.bg/evropa/2018/03/08/3142976_chastnite_klubove_za_jeni_tradiciiata_v_london_se/", "text": "Джентълмените\" намират убежище в тях от векове, но от няколко години жените на свой ред също имат частни клубове в Лондон, възраждайки британската традиция в борбата за права на жените, по-актуална от всякога в разгара на движението #MeToo (\"Аз също\"). На няколко крачки от \"Оксфорд стрийт\", голяма търговска улица в центъра на британската столица, се намира елегантна пететажна тухлена сграда, типична за лондонската архитектура. Точно тук се помещава клуб \"ОлБрайт\" (AllBright), най-новият от поредица частни клубове, посветени на женското благоденствие. 400 дами членуват в клуба, основан от 43-годишната Деби Уосков, бивш собственик на стартъп компания, и 42-годишната Анна Джоунс, бивш директор на британското подразделение на медийна група \"Хърст\". Клубът има дълъг списък от чакащи и претендира да е изцяло посветен на \"активните жени\" и професионалното им развитие. \"Опитахме се да създадем място, което да чества и служи на жените. От жените и за жените - място, каквото досега липсваше\" в Лондон, казва за АФП Анна Джоунс. Обединеното кралство има наистина жена премиер (Тереза Мей), но е още далече от равенството между половете. Жени са едва една трета от парламентаристите, подчертава Деби. \"Положението на работещите жени във Великобритания трябва да се промени и според нас \"ОлБрайт\" е част от решението\", отбелязва тя. Джаз и кафе Тук изобщо няма помещение за пушене на пури или тапицирани кресла - отколешни атрибути на мъжките клубове. Обстановката е уютна, изчистена и приятна, между британския шик и скандинавския дизайн. Тя предразполага към отпускане с дълбоките си канапета и към работа с многото маси, готови за споделяне. На приземния етаж \"ОлБрайт\" предлага ресторантски кът с топли напитки и готови салати, а на последния етаж има бар в стил ар деко. Атмосферата в салоните на останалите етажи е работна и за това свидетелства едва чуващото се щракане по клавиатурите на лаптопите на фона на джазова музика. Ленайз Брадърс е дошла към 10 ч. Тя си е взела кафе и работи сред купчина папки. Според 38-годишната диетоложка клубът е идеалното място за разширяване на клиентелата и създаване на контакти. \"Специализирала съм се в работата с жени и за мен е логично да бъда на такова място\", обяснява жената с канадско-британски произход, афроприческа и черна риза с бродирани цветя. \"Различно е, когато си сред жени. Това не значи, че присъствието на мъже е нещо лошо, но местата, предназначени за жените, са като че ли по-топли и приветливи\", допълва тя. \"Собствена стая\" Предлагайки на жените място, където могат да се посветят на свои си занимания, \"ОлБрайт\", както и други открити неотдавна подобни средища в Лондон (като \"Уи харт мандейз\", отворен в края на 2017 г. и фокусиран върху споделеното работно пространство), допринасят за възобновяване на традицията на женските частни клубове. Макар никога да не са можели да съперничат по численост и влияние на мъжките клубове, съществуващи в Лондон повече от три столетия, дамските клубове имат не по-малък дял в историята на града и посвоему в борбата за правата на жените. Един от най-известните - основаният през 1892 г. от Емили Масингбърд \"Пайъниър клъб\" - бил смятан по онова време за авангардистки и феминистки културен кръг. В общество, в което дълго време определяща роля са играли мъжете, тези клубове \"били за жените опит за отвоюване на място в обществото, особено в градовете\", обясняват Дейвид Дугън и Питър Гордън в посветена на темата книга със заглавие \"Жени, клубове и сдружения във Великобритания\". Тези места представлявали \"убежище за жените от средната класа\", глътка въздух от семейните и обществените им задължения, или както обобщава заглавието на есе на Вирджиния Улф - \"Собствена стая\". Не е чудно, че целият цитат от есето на британската писателка (\"Една жена трябва да има пари и собствена стая\", /ако иска да пише проза) е изписан на витрината от матово стъкло на входа на клуб \"ОлБрайт\". Движението #MeToo породи динамика в защитата на правата на жените. Смятам, че ние сме част от нея, подчертава Анна Джоунс./БТА", "date": "2018.03.08", "title": "Частните клубове за жени: Традицията в Лондон се възражда"}
{"url": "https://www.dnevnik.bg/citat_na_deniia/2018/03/08/3142989_citat_na_denia_shte_pregovariame_s_amerika_kogato/", "text": "Това каза в изявление на страницата си в интернет върховният водач на Иран аятолах Али Хаменей малко след посещение на френския външен министър Жан-Ив льо Дриан в ислямската република. Според Хаменей страната няма намерение да преговаря със Запада за присъствието си в Близкия изток и ще реши въпроса единствено с други страни в региона. \"Ще преговаряме с Америка, когато искаме да присъстваме в Америка\", добави водачът. Техеран подкрепя режима на сирийския президент Башар Асад и се смята, че  има сериозно присъствие на терен  в Сирия, където  войната скоро ще навлезе  в осмата си година. Иран стои и зад ливанското шиитско движение \"Хизбула\".", "date": "2018.03.08", "title": "Цитат на деня: Ще преговаряме с Америка, когато искаме да присъстваме в Америка"}
{"url": "https://www.dnevnik.bg/sport/2018/03/08/3143209_-/", "text": "Сметките на Международната федерация по шах (ФИДЕ) в Швейцарската централна банка ще бъдат затворени. Причината за решението е ситуацията с президента на организацията Кирсан Илюмжинов, който изтърпява санкции от САЩ заради предполагаеми близки отношения с правителството на Башар Асад в Сирия. Руският милионер, който заема президентския пост от 1995 г., беше обвинен, че подпомага материално и действа в името на терористичната групировка Ислямска държава. В края на 2015 г. бордът на директорите на ФИДЕ отстрани Илюмжинов и му забрани достъп до всички финансови и бизнес операции на организацията. Въпреки това в сайта на ФИДЕ Илюмжинов все още е записан като президент. Преди година бившият депутат обвини организацията, че се е опитала да фалшифицира оставката му. Тогава Илюмжинов заяви, че възнамерява да изкара пълния си мандат и ще обмисли дали ще участва в изборите през септември. На 12 февруари Швейцарският федерален съд предупреди ФИДЕ, че е готов да затвори сметките ѝ заради продължаващите неуредици около Илюмжинов. От банката обявиха тогава, че предприемането на крайни действия е само въпрос на време. \"Г-н Илюмжинов отрича скандалните и фалшиви обвинения срещу него. Той не е наясно, че сметките на ФИДЕ са били замразени. Г-н Илюмжинов вярва, че обвиненията са част от продължаващата кампания за дискредитиране, свързана с борбата за власт във ФИДЕ преди изборите през тази година\", каза адвокатът на Илюмжинов Найджъл Кушнер.", "date": "2018.03.08", "title": "Швейцария затвори сметките на Международната федерация по шах заради Илюмжинов"}
{"url": "https://www.dnevnik.bg/sport/2018/03/08/3142863_paraolimpiiskite_igri_v_pyongchang_mogat_da_schupiat/", "text": "Параолимпийските игри в Пьонгчанг започват в петък, а организаторите се похвалиха, че продажбата на билети върви много добре. Последните данни сочат, че 285 хиляди от отпечатаните 310 хиляди пропуска вече са продадени. Организационният комитет дори смята, че е реално да се мисли за подобряване на рекорда от Сочи 2014, когато бяха продадени 316 хиляди билета. \"С темповете, с които се продават билети, и търсенето, което има, е реалистично да мислим за подобряване на този рекорд\", каза президентът на  Международния параолимпийски комитет (IPC)  Андрю Парсънс. \"Важното е да направим качествено събитие, но ако подобрим показателите от преди четири години, това ще бъде доказателство за добре свършена работа.\" Първоначално организационният комитет планираше да пусне 223 353 билета, но в последните седмици заявките се увеличиха многократно и беше взето решение за отпечатване на още. \"Билетите се продават изключително бързо\", добави председателят на Пьонгчанг 2018 И Хибом, който обясни че организаторите са преизпълнили плана. През октомври прогнозите не бяха толкова оптимистични, след като бяха продадени под 1% от билетите. Седмица преди началото на параолимпийските игри беше съобщено, че са предприети \"спешни мерки\", които да повишат продажбата на билети. Подобен проблем имаше и преди олимпийските игри в Пьонгчанг. Тогава  празните трибуни на част от състезанията  бяха запълвани с доброволци. През февруари и студеното време в Южна Корея спомогна за ниската посещаемост въпреки първоначално продадените билети.", "date": "2018.03.08", "title": "Параолимпийските игри в Пьонгчанг могат да счупят рекорда по продадени билети"}
{"url": "https://www.dnevnik.bg/photos/2018/03/08/3143302_snimka_na_denia_shestvie_za_pravata_na_jenite_prizova/", "text": "Шествие за правата на жените със стотина участници премина по централната пешеходна улица на София бул. \"Витоша\" тази вечер в Деня на жените, 8 март. С плакати и бели балони събралите се призоваха на празника и във всеки друг ден хората да обърнат внимание на жените, които \"у дома си няма да получат цвете, а шамар\", да проявяват нетърпимост към насилието и да търсят справедливост, докато заработи защитата.", "date": "2018.03.08", "title": "Снимка на деня: Шествие на 8 март призова за джендър революция и нетърпимост към насилието"}
{"url": "https://www.dnevnik.bg/bulgaria/2018/03/08/3143310_niama_opasnost_za_naselenieto_zaradi_obilnoto/", "text": "Няма пряка опасност за населението заради обилното снеготопене, каза тази вечер директорът на ГД \"Пожарна безопасност и защита на населението\" главен комисар Николай Николов. Изявлението дойде след оперативно съвещание при вицепремиера, отговарящ за сигурността и министър на отбраната Красимир Каракачанов. В съвещанието са участвали министрите на енергетиката Теменужка Петкова, на земеделието, храните и горите Румен Порожанов, на регионалното развитие и благоустройството Николай Нанков, зам.-министърът на МВР Красимир Ципов, експерти от министерствата на екологията и водите и на икономиката, съобщиха от пресцентъра на МВР. Взети са всички необходими мерки и има готовност за реакция при необходимост. Изпратени са указания до областните управители и кметове за превантивни действия. Ситуацията е под контрол, а случващото се е нормално за сезона. Язовир Тича прелива, но без да създава проблеми. Във Врачанско прилива язовир Рогозен 1, обявено е частично бедствено положение в община Хайредин, каза главен комисар Николов. Той допълни, че реките Огоста, Скът и Янтра са с повишени нива, но и те не създават пряка опасност. Според метеорологичната прогноза, в близките дни не се очакват опасни явления, които да влошат ситуацията. Министърът на отбраната Красимир Каракачанов обобщи, че на оперативното съвещание, проведено по разпореждане на премиера Бойко Борисов, са докладвали всички министерства и че ситуацията е под контрол. В община Хайредин положението е овладяно. Министерството на отбраната е в готовност с 16 модулни формирования да съдейства и реагира при необходимост.", "date": "2018.03.08", "title": "Няма опасност за населението заради обилното снеготопене, каза шефът на пожарната"}
{"url": "https://www.dnevnik.bg/biznes/finansi/2018/03/08/3143318_bnb_razreshi_na_bakb_i_investbank_da_kupiat_banka/", "text": "На проведено днес заседание Управителният съвет на БНБ взе решение за издаване на предварителни одобрения по заявленията на \"Българо-американска кредитна банка\" АД и на \"Инвестбанк\" АД за пряко придобиване на акциите на Търговска банка \"Виктория\" АД, съобщиха от пресцентъра на институцията. Заявленията са подадени във връзка с участието на двете банки в провежданата от синдиците на \"Корпоративна търговска банка\" АД процедура по продажбата на акциите на Търговска банка \"Виктория\" АД и на вземанията на \"Корпоративна търговска банка\" АД от нея. Одобренията са дадени в съответствие с критериите по чл. 28а, ал. 3 от Закона за кредитните институции и при отчитане на заявените и от двете банки намерения за преобразуване на придобиваната банка посредством вливане в съответната банка заявител в шестмесечен срок. \"Виктория\" на практика функционира в режим на полудействаща банка от 2014 г. - от фалита на собственика й КТБ. Основните й кредитни портфейли бяха продадени, повечето депозити бяха изтеглени и тя остана почти без дейност, а трупаща разходи.", "date": "2018.03.08", "title": "БНБ разреши на БАКБ и \"Инвестбанк\" да купят банка \"Виктория\""}
{"url": "https://www.dnevnik.bg/sviat/2018/03/08/3143321_britanskata_policiia_suobshti_che_21_dushi_sa/", "text": "Британската полиция съобщи, че на общо 21 души е била оказана медицинска помощ  след атаката с нервнопаралитично вещество срещу бившия руски шпионин Сергей Скрипал  и неговата дъщеря, предадоха световните агенции, цитирани от БТА. Сред тях са Скрипал и дъщеря му, както и полицаят, който първи ги е открил. Тримата остават в болницата, като Скрипал и дъщеря му са в критично състояние. Изпълняващият длъжността началник на полицията в графство Уилтшър Кир Притчард каза, че някои от хората, на които е била оказана помощ, са се подложили на кръвни тестове. Скрипал и дъщеря му бяха намерени в безпомощно състояние на пейка край търговски център в град Солсбъри на 5 март.", "date": "2018.03.08", "title": "На 21 души е оказана медицинска помощ след атаката във Великобритания срещу бившия руски шпионин"}
{"url": "https://www.dnevnik.bg/sport/2018/03/08/3143319_arsenal_se_subudi_za_vajna_pobeda_kato_gost_na_milan/", "text": "След  четири поредни загуби  във всички турнири \"Арсенал\" се върна на победния път и даде сериозна заявка в Лига Европа с успех 2:0 над \"Милан\" като гост. \"Артилеристите\" взеха комфортна преднина преди реванша на \"Емиратс\" след седмица. Дербито от осминафиналната фаза в турнира оправда очакванията, след като мачът се игра на високо темпо и предложи много положения. \"Арсенал\" стигна до важната победа, възползвайки се по отличен начин от положенията, които му се откриха. Тимът на Арсен Венгер показа съвсем различно лице от безобразното си представяне през 2018 г. дотук и спечели едва за пети път от Нова година насам. Хенрик Мхитарян и Аарън Рамзи се разписаха за \"Арсенал\" още през първата част, а и в двата случая Месут Йозил асистира за попаденията. \"Милан\" загуби за пръв път след 13 срещи без поражение. Освен това \"росонерите\" пуснаха гол в мрежата си след серия от 599 минути, в които \"заключиха\" своята врата. \"Милан\", който  в предишния кръг отстрани \"Лудогорец\" , започна много вдъхновено срещата и в първите няколко минути стигна до поредица от три корнера. Всяко центриране на \"росонерите\" вещаеше опасност, след като се усещаше притеснение в защитата на \"Арсенал\". \"Артилеристите\" все пак удържаха първоначалния натиск на домакините и след началните 10 минути започнаха да действат с много по-голяма увереност. Футболистите на Арсен Венгер изнесоха играта в по-предни позиции и разиката веднага се усети. В 15-ата минута Хенрик Мхитарян откри след голяма доза късмет. Арменецът получи пас от Месут Йозил, финтира бранител в червено-черно и стреля без да се забавя. Топката се отби в петата на Леонардо Бонучи и стана неспасяема за стража на \"Милан\" Джанлуиджи Донарума. Попадението на Мхитарян стъписа домакините и дълго време \"Милан\" не успя да намери играта си. Патрик Кутроне остана изолиран в предни позиции, докато Сусо срещаше проблеми на фланга срещу Сеад Колашинац. Единствените опасности, до които стигаха \"росонерите\" бяха след статични положения. При един корнер Бонучи изпревари вратаря на \"Арсенал\" Давид Оспина, но стреля встрани от целта. Вместо това контраатаките на \"Арсенал\" бяха много опасни и след една от тях Мхитарян удари греда. Халфът на \"артилеристите\" повтори упражнението от 15-ата минута, но този път топката не намери мрежата. Все пак в добавеното време на първата част \"Арсенал\" отбеляза втори гол, дело на Аарън Рамзи. Уелсецът получи перфектен пас от Йозил между двама защитници, финтира Донарума и се разписа на празна врата. Повторенията пък показаха, че Рамзи се измъква на ръба на засада, след като Алесио Романьоли се забавя с това да се изтегли. През първата част \"Милан\" не успя да отправи нито един точен удар към вратата на Оспина, а фактът че притежаваше повече топката също не помогна особено много на \"росонерите\". Второто полувреме започна с положение на сметката на \"Арсенал\", след като Дани Уелбек беше изведен срещу Донарума, но след двоен рикошет топката излезе в аут. \"Милан\" отговори с шут на Чалханоглу, който за първи път попадна в очертанията на вратата, но не беше никакъв проблем за колумбийския страж на \"артилеристите\". След 60-ата минута Дженаро Гатузо смени схемата на отбора си, който заигра с дваа чисти нападетели. Никола Калиния и Андре Силва се появиха на терена вместо Кутроне и Чалханоглу, а \"Милан\" премина в 4-4-2. До края на двубоя се игра основно пред вратата на Давид Оспина, но \"Милан\" така и не стигна до чисто голово положение. \"Росонерите\" не успя да отправят повече точни удари, а освен това в заключителните минути \"Арсенал\" задържаше повече топката, отдалечавайки я от наказателното си поле.", "date": "2018.03.08", "title": "\"Арсенал\" се събуди за важна победа над \"Милан\" като гост"}
{"url": "https://www.dnevnik.bg/photos/2018/03/08/3142447_fotogaleriia_svetovnite_snimki_na_denia_-_8_mart_2018_g/", "text": "Последните два северни, бели, женски носорози, лежат в заграждението си в Conservancy Ol Peejeta в Национален парк Laikipia, Кения.", "date": "2018.03.08", "title": "Фотогалерия: Световните снимки на деня - 8 март 2018 г."}
{"url": "https://www.dnevnik.bg/sviat/2018/03/08/3143346_falshivite_novini_se_razprostraniavat_po-burzo_ot/", "text": "Фалшивите новини се разпространяват в интернет по-бързо от истинските, но това се дължи повече на самите потребители, отколкото на програми тип ботове, показва публикувано днес в сп. \"Сайънс\" изследване, цитирано от \"Франс прес\"и \"Ройтерс\" и обобщено от БТА. Екип от Масачузетския технологичен институт е проучил около 126 хиляди новини в периода от 2006 до 2017 година. Те са били и истински, и лъжливи, и пуснати в Туитър от 3 милиона души над 4.5 милиона пъти. За установяване на разликата между истински и фалшиви новини екипът е използвал изводите на шест независими организации за фактологични проверки. Фалшивите информации обикновено се разпространяват по-бързо и по-обхватно от истинските. На истинските новини е нужно средно шест пъти повече време да достигнат до 1500 души, отколкото на фалшивите. Според изследователите има 70% по-голяма вероятност една фалшива новина да бъде ретуитната в сравнение с истинска новина. Това се наблюдава във всички категории информация, но е най-ярко изразено в фалшивите политически новини, отколкото във фалшивите новини за тероризъм, природни бедствия, наука, градски легенди или финанси. Екипът на изследването освен това изтъква, че разликата идва от хора, а не от софтуери за автоматични операции в интернет, известни като ботове. Ботовете разпространяват по еднакъв начин истинските и фалшивите новини, което значи, че хората са по-отговорни за по-високото разпространение на фалшиви новини. Според изследването това наблягане на фалшивите новини може да се дължи на способността им да изненадват хората повече от истинските новини, защото противоречат на очакванията и представите им. Установява се също, че \"Туитър\" акаунтите, които публикуват фалшиви новини, обикновено имат по-малко абонати, следят по-малко други акаунти и са по-малко активни от тези, които пускат истински новини.", "date": "2018.03.08", "title": "Фалшивите новини се разпространяват по-бързо от истинските, показа проучване"}
{"url": "https://www.dnevnik.bg/sviat/2018/03/08/3142761_iaponiia_kanada_i_9_strani_podpisaha_turgovskoto/", "text": "Единайсет страни подписаха Транстихоокеанското партньорство (ТТП) в столицата на Чили Сантяго като реакция на все по-яркия  протекционистки завой  на Съединените щати,  напуснали сделката  миналата година. Очаква се споразумението да намали вносните тарифи в страни, чийто общ брутен вътрешен продукт е над 13% от глобалната икономика (или около 10 трлн. долара) - Австралия, Бруней, Виетнам, Канада, Малайзия, Мексико, Нова Зеландия, Перу, Сингапур, Чили и Япония. ТТП ще влезе в сила, след като най-малко 6 от тези държави го ратифицират. Заедно със Съединените щати те биха представлявали около 40 на сто от нея, но Тръмп се отказа три дни след като встъпи в длъжност с мотива, че иска да защити американските работни места. Независимо от отсъствието на Вашингтон става дума за пазар от над 500 млн. души, който прави ТТП една от най-големите в света търговски сделки. От окончателния текст, договорен от 11-те страни и публикуван в края на февруари, отпаднаха предишни изисквания на САЩ като по-силна защита на интелектуалната собственост във фармацевтичната индустрия. Според страните по споразумението тя може значително да оскъпи лекарствата.", "date": "2018.03.08", "title": "Япония, Канада и 9 други страни подписаха търговското споразумение, което Тръмп отхвърли"}
{"url": "https://www.dnevnik.bg/sport/2018/03/08/3143342_fetel_postavi_rekord_v_barselona_v_poredniia_den_ot/", "text": "Предпоследният ден от предсезонните тестове във Формула 1 беше белязан с рекордно постижение на Себастиан Фетел на пистата \"Каталуня\" край Барселона. Пилотът на \"Ферари\" подобри с повече от секунда неофициалния рекорд на трасето, записвайки резултат 1:17.182. Постижението на Фетел беше с най-новите смеси на \"Пирели\" хиперсофт, които са и най-меките. Те са нови за сезон 2018. За първи път от началото на изпитанията през 2018 г. пилотите успяха да карат при добри условия, без силен вятър и при по-високи температури, което доведе и до по-добри резултати. Освен това повечето отбори натовариха техниката на максимум. \"На този етап от тестовете резултатите все още не са толкова важни. Според мен е от значение, че SF71H е бърз болид, който е и много издръжлив. Все още имаме какво да свършим преди първото състезание за сезона\", каза Фетел, който кара за последно в тестовете. Той завъртя общо 188 обиколки, или 875 километра за деня. Германецът направи симулация на състезание, както и поредица от дълги серии обиколки с различно количество гориво. От \"Ферари\" провериха и темпото на своя пилот при движение зад друг болид на пистата. 187 обиколки пък направи Макс Верстапен, който обаче имаше разична програма. Асът на \"Ред бул\" даде девети резултат с гумите софт, но изследваше аеродинамични елементи и различни настройки на окачването си. Двамата пилоти на \"Мерцедес\" Валтери Ботас и Люис Хамилтън си поделиха по една сесия, като общият им брой обиколки беше по-малък от този, който Фетел направи. Финландецът, който караше сутринта направи 97 обиколки и постигна най-добрия си резултат с гумите медиум – 1:19.532. Световният шампион Хамилтън също се концентрира над дългата серия от обиколки. Той завърши с 84 тура и резултат 1:19.296 (гуми медиум). Освен \"Ферари\", много голям брой обиколи направиха още пилотите на \"Хаас\" Кевин Магнусен (153) и Пиер Гасли с \"Торо Росо\". Датчанинът беше с втори резултат след Фетел, но на 1.1 секунди с гумите суперсофт (третите по твърдост), а Гасли – трети с хиперсофт. За първи път от началото на тестовете екипът на \"Макларън\" нямаше проблеми. Щофел Вандорн, който беше в кокпита успя да направи 151 обиколки, а най-добрият му резултат беше 1:18.855 (гуми хиперсофт). Белгиецът изостана с малко над секунда и половина от Фетел. \"Денят беше много продуктивен за нас, след като направих много обиколки. В сутрешната сесия работихме над настройките и това как се държи колата с различните типове гуми\", каза Вандорн. Пилотът на \"Макларън\" успя да направи и симулация на състезание след обедната пауза. В тестовия ден бяха засечени и максималните скорости, които развиват пилотите. Болидът на \"Мерцедес\" стигна 332.3 км/ч, с два по-бързо от \"Форс Индия\", който също е задвижван от двигател на германския концерн. Най-високата скорост, която Себастиан Фетел разви на пистата беше 327.2 км/ч, докато най-ниското постижение беше на \"Макларън\" – само 315.7. Дори двигателят на \"Хонда\" в болида на \"Торо росо\" достигна 324.3 км/ч. В петък предстои последният ден от предсезонните изпитания във Формула 1.", "date": "2018.03.08", "title": "Фетел постави рекорд в Барселона в поредния ден от тестовете във Формула 1"}
