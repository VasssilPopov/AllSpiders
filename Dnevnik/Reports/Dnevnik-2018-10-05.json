{"url": "https://www.dnevnik.bg/sport/2018/10/05/3322807_ronaldo_e_gotov_da_se_zavurne_v_igra_zaiavi_alegri/", "text": "Нападателят на \"Ювентус\" Кристиано Роналдо е готов да се завърне в игра, заяви треньорът Масимилиано Алегри. Очаква се португалецът да е на терена при гостуването на \"Удинезе\" в събота. Той минава през тежък момент покрай  обвиненията, че през 2009 г. е изнасилил американката Катрин Майорга в хотел в Лас Вегас . Роналдо отрече да е извършвал престъплението. През седмицата той пропусна мача с \"Йънг бойс\" в Шампионската лига. Нападателят  остана и извън състава на Португалия за предстоящите двубои с Полша и Шотландия . \"Познавам Роналдо от три месеца, а за повече от 15 години в кариерата си е показал, че е голям професионалист както на терена, така и извън него\", каза Алегри. Според него нападателят може да излезе и да е напълно съсредоточен в мача. Разрастването на скандала  притесни два от големите спонсори на играча - \"Найки\" и EA Sports .", "date": "2018.10.05", "title": "Роналдо е готов да се завърне в игра, заяви Алегри"}
{"url": "https://www.dnevnik.bg/bulgaria/2018/10/05/3322676_sedem_ot_osemte_zadurjani_za_zloupotrebi_s/", "text": "Седем от осемте задържани за нелегална търговия с лекарства за онкоболни ще бъдат привлечени като обвиняеми. Това каза зам. главният прокурор Иван Гешев на пресконференция, съобщава \"Фокус\". Единият от тях е управител на болница. Той уточни, че разследването не се води срещу болници, а срещу конкретни хора, които са работили в болнични заведения. По-рано през деня се разбра, че  осем души са задържани  след вчерашните проверки от специализираната прокуратура и ГДБОП на две болници за извършвани злоупотреби с медикаменти за лечение на раково болни, както и документация, доставки, наличности и приложения на скъпоструващи лекарства за терапия и профилактика. Гешев добави, че от събраните доказателства могат да привлекат обвиняеми за участие в организирана престъпна група. Той каза още, че вероятно и трето болнично заведение ще бъде щателно проверено. Зам. главният прокурор обясни, че медикаментите са се изнасяли извън болниците, групирали се и са отивали във фирма с лиценз, която ги е реекспортирала. По време на разследването били използвани специални разузнавателни средства. Задържаните са работили в СБАЛ \"Йоан Павел\" в София и СБАЛО \"Св. Мина\" в Благоевград, като единият от тях е директор на едно от двете болнични заведения. Установено е, че те се занимават с нелегалната дейност от пролетта на 2017 г., но от прокуратурата не изключват това да се случва от още по-дълго време. \"Задържали сме на този етап лекари, които посредничат, ръководителят на организираната престъпна група и лицето, което търгува с фирма, имаща лиценз за реекспорт на такива лекарства. Мога само да уточня, че ръководителят на престъпната група не е лекар\", заяви наблюдаващият прокурор Лидия Манолова. \"Тези лекарства се внасят в България и се предоставят директно на болничните заведения, специализирани за лечение на онкоболни. Такива лекарства не могат да бъдат закупени от аптечната мрежа. Те се заплащат от здравната каса. Лекари, които работят в тези болници, вливат тези лекарства на нуждаещите се, а след това се записва в регистри. Ние констатирахме, че на лица, нуждаещи се от такива вливания, не са вливани, но са изписвани, че са вливани такива лекарства\", уточни още тя. Подмяната е ставала чрез уговорки и предоставяне на пари.", "date": "2018.10.05", "title": "Директор на болница ще бъде привлечен като обвиняем за злоупотреби с онколекарства"}
{"url": "https://www.dnevnik.bg/bulgaria/2018/10/05/3322696_izbiagaliiat_ot_stolichnoto_letishte_vietnamec_e/", "text": "Избягалият виетнамец, заради когото двама служители на летище София са предложени за наказания, е влязъл законно в България, но е искал да напусне незаконно страната. Това каза зам.-директорът на \"Гранична полиция\" Стоян Иванов, цитиран от \"Фокус\". По-рано днес се разбра, че  на 21 септември около 16.30 часа с полет от Дубай пристигат двама виетнамски граждани  с положени в паспортите еднократни български визи тип С - с разрешен срок на пребиваване 8 дни. При граничната проверка е установено, че те не могат да обосноват целта на пребиваване и да покрият условията на планирания престой. На основание на Закона за чужденците им е отказано влизане. Двамата са оставени да изчакват обратен полет в помещение за недопуснати на Терминал 1. Паспортите им са задържани. На 23 септември те са закарани до Терминал 2, за да бъдат подготвени за обратен полет. Единият от виетнамците е напуснал зоната за отговорност на пункт \"Аерогара София\" през незаключен служебен вход. Малко след това той е задържан. На 26 септември двамата виетнамци са изведени от България с полет за Дубай. Стоян Иванов обясни, че двамата наказани служители ще бъдат уволнени при още едно подобно провинение. По думите му реакцията на граничните полицаи е била доста бърза, като още на деветата минута е установена липсата на виетнамеца.  \"Около 3 часа и половина по-късно той е задържан на оперативно интересен адрес, но има и други оперативно интересни неща, по които все още работим\", каза още Иванов. Миналия месец служител на летището беше уволнен  заради случай с липса на паспортна проверка  на пътници от Ливан. През  март п ътниците на полет от Париж , изпълняван от авиокомпания \"България ер\", бяха допуснати на територията на страната без задължителната гранична и паспортна проверка. През юли пък не беше проверен  частен самолет , кацнал от Габрово и отлетял впоследствие за Гърция.", "date": "2018.10.05", "title": "Избягалият от столичното летище виетнамец е влязъл законно в България и е искал да напусне незаконно"}
{"url": "https://www.dnevnik.bg/sport/2018/10/05/3322704_fetel_e_ubeden_v_progresa_na_ferari_vupreki_loshite/", "text": "Ферари\" не е печелил състезание във Формула 1 от Гран при на Белгия (26 август) и взе само един от последните шест старта, но пилотът на тима  Себастиан Фетел  е убеден, че се наблюдава прогрес. Германецът обяви, че от Скудерията не са обезкуражени, независимо че изостават с 50 точки от Люис Хамилтън в битката за титлата при пилотите. \"Не мисля, че сме изгубили посоката си, нито сме изгубили надежда. По-скоро всеки уикенд е различен и на всяка писта се случват неща, които понякога не можеш да предвидиш\", каза четирикратният световен шампион. Според Фетел от Скудерията знаят къде са пропуските им и могат да ги обърнат в своя полза. \"Ние бележим прогрес, болидът се развива, ние правим добри неща, не бива да се гледат само резултатите. Мисля, че през сезона развихме добре пакета\", добави германският пилот. Дълго време през сезона \"Ферари\" имаше най-добрият болид, като превъзхождаше с много \"Мерцедес\". В последните състезания обаче предимството е на страната на Хамилтън и световните шампиони. Според последните информации от Международната автомобилна федерация (ФИА) са поставили втори сензор в болида на \"Ферари\", който да следи подаваната енергия от батерията към двигателя. Появиха се спекулации, че това води до спад в мощността на двигателя на \"Ферари\", но шефът на отбора Маурицио Аривабене ги отхвърли. След  свободните тренировки преди Гран при на Япония  \"Ферари\" изостава от \"Мерцедес\". В събота сутрин е квалификацията, а състезанието в неделя от 8.10 часа българско време.", "date": "2018.10.05", "title": "Фетел е убеден в прогреса на \"Ферари\" въпреки лошите резултати"}
{"url": "https://www.dnevnik.bg/bulgaria/2018/10/05/3322712_v_odesa_shte_bude_izgradeno_bulgarsko_uchilishte/", "text": "В Одеса ще бъде изградено българско училище. Това се договориха премиерът Бойко Борисов, кметът на града и украинският президент Петро Порошенко. В София пък ще бъде направен украински културен център, уточниха от правителствената пресслужба.  Министър-председателят е на посещение в Болград за 160-годишнина от създаването на българската гимназия \"Г. С. Раковски\". Заедно с него са вицепрезидентът Илияна Йотова, вицепремиерът Валери Симеонов и министърът на образованието Красимир Вълчев.  Борисов каза още, че 30 деца от Болградската гимназия ще посетят София, а петима преподаватели от училището ще преминат допълнителна квалификация в България. Всичко това ще бъде финансирано с пари от бюджета на образователното министерство. По-рано днес  Борисов направи инспекция на ремонтиран участък  на международния път Е87 Одеса – Рени. Интересът на премиера към това шосе не е случаен, тъй като в тази част на Украйна живеят най-много украински граждани с български произход.", "date": "2018.10.05", "title": "В Одеса ще бъде изградено българско училище"}
{"url": "https://www.dnevnik.bg/detski_dnevnik/2018/10/05/3322729_v_jujna_bulgariia_otvaria_vrati_centur_za_podgotovka/", "text": "Утре в старозагорското село Оряховица 10 часа ще бъде открит Регионален център за извънкласно образование по математика, физика и информатика към фондация \"Миню Балкански\", съобщиха от фондацията. Центърът е разположен в кампуса на фондацията и ще работи през цялата учебната 2018/19 година. Занятията ще се провеждат в събота и неделя, а също и през ваканциите. Целта е да бъде създадено средище, където младежите от областите Стара Загора, Сливен, Ямбол, Бургас, Хасково, Пловдив да получат възможността да придобиват и развиват знанията и опит в областта на науките. Програмата ще засегне основните извънкласни теми, срещани на национални и международни състезания за ученици. Участниците ще плащат само разходите по храненето и преспиването, които ще са 100 лв. за всяко двудневно пребиваване. Талантливи деца, които са в затруднен социален статус, по предложение на общината или училището, ще получат стипендии, за да могат и те да получат достъп до елитно извънкласно образование. Първите занятия ще започнат още утре с м за ученици във 2-4 клас, 5-7 клас, 8-9 клас и 10-12 клас. Лекторският екип на обученията по математика е проф. Сава Гроздев, доц. Веселин Ненков- доктор по педагогика и утвърден специалист по методика на математиката; Ирина Шаркова- учител в Първа частна математическа гимназия, гр. София и член на национални комисии към МОН; Любомир Любенов- учител от гр. Стара Загора, създател на математическа школа за деца участвали и спечелили медали и награди в България и чужбина; Катя Чалъкова- учител в ПМГ, гр. Димитровград, член на национални комисии към МОН; д-р Диана Стефанова, гр. Асеновград, член на национални комисии към МОН; Станислава Колева, учител по математика, директор на училище и член на национални комисии към МОН. По  лекторският екип ще бъде ръководен от Теодосий Теодосиев и лауреати на фондацията от конкурсите по физика и математика. По  : доц. Ангел Ангелов от Факултет по математика и информатика на СУ \"Св. Климент охридски\"; доц. Бойко Банчев, Институт по математика и информатика на БАН; Павлин Пеев- учител по информатика в ПМГ \"Гео Милев\", гр. Стара Загора.", "date": "2018.10.05", "title": "В Южна България отваря център за подготовка на деца по точни науки"}
{"url": "https://www.dnevnik.bg/video/novinite_na_bnt/2018/10/05/3322725_video_drugite_novini/", "text": "Топ лекари от Европа ще консултират безплатно в НДК Благотворителен маратон с домашни любимци - \"По-добри сме заедно\" \"Ирина\" с три награди \"Златна роза\" Брадли Купър показва режисьорската си страна с \"Роди се звезда\" Музиката на \"Жълтите павета\" излиза от София Първият SOFIA VINYL FEST събира колекционери на черни плочи", "date": "2018.10.05", "title": "Видео: Другите новини"}
{"url": "https://www.dnevnik.bg/citat_na_deniia/2018/10/05/3322728_citat_na_denia_parite_za_graf_ignatiev_sa_specheleni/", "text": "Това каза председателят на Столичния общински съвет Елен Герджиков пред Би Ти Ви. Той коментира недоволството към ремонтите на улица \"Граф Игнатиев\" и \"Св. Седмочисленици\", които започнаха в началото на тази седмица и днес прераснаха  в протест пред общината с искане за оставката  на кмета Йорданка Фандъкова. Ремонтът на \"Граф Игнатиев\" е част от цялостен проект за реконструкции и на парка около храма и близките улици \"6 септември\", \"Цар Иван Шишман\" и \"Солунска\".", "date": "2018.10.05", "title": "Цитат на деня: Парите за \"Граф Игнатиев\" са спечелени, сега трябва да бъдат похарчени"}
{"url": "https://www.dnevnik.bg/bulgaria/2018/10/05/3322753_specializiranata_prokuratura_obvini_prokuror_v/", "text": "Специализираната прокуратура привлече като обвиняем Красимир Кирилов - към момента прокурор в Софийската градска прокуратура, за престъпление по служба, извършено на 22 декември 2015 г., съобщиха от пресцентъра на прокуратурата. Разследването а е започнало по сигнал от Окръжния прокурор в Плевен, съдържащ данни за длъжностни престъпления от Кирилов, който е бил административният ръководител на Районна прокуратура – Кнежа през 2015 година. На 25 ноември 2009 г. в прокуратурата в Кнежа било образувано досъдебно производство срещу неизвестен извършител за подправка на идентификационни номера на багер марка KOMATSU, тъй като са установени несъответствия с номерата на рамата. Багерът е приобщен като веществено доказателство по делото. В края на 2015 г. в полицията в града е постъпила молба от дружество, което е посочило, че е собственик на багера, който е предоставен на лизинг, за връщане на вещественото доказателство. Постъпила е и молба от човек, който твърдял, че е правоимащо лице да получи вещественото доказателство. Наблюдаващият прокурор по делото Красимир Кирилов е нарушил служебните си задължения и при липса на доказателства за собственост върху багера и изявени претенции от различни лица към една и съща вещ, на 22 декември 2015 г. е разпоредил вещественото доказателство да бъде върнато и на лизингодателя, и на претендиращото лице.  Специализираната прокуратура е установила, че лизингодателят е собственик на багера, но не е бил уведомен за произнасянето на прокурора, а претендиращият човек е взел на ръка същия ден постановлението на Кирилов от 22 декември 2015 г. и фактически е получил владението върху това веществено доказателство в края на работния ден. Така багерът е върнат съвсем съзнателно от прокурора на човек, който не е собственик и няма никакви права върху него. В хода на разследването Специализираната прокуратура е възложила на антикорупционната комисия извършването на оперативно-издирвателни мероприятия за установяване на лица, имащи отношение към предмета на разследването.", "date": "2018.10.05", "title": "Специализираната прокуратура обвини прокурор в престъпление по служба"}
{"url": "https://www.dnevnik.bg/gradska_sreda/2018/10/05/3322731_globite_za_remonta_na_graf_ignatiev_mogat_da_dostignat/", "text": "Санкциите, които Столичната община може да наложи на фирмата \"Джи пи груп\", която изпълнява ремонта на ул. \"Граф Игнатиев\" и парка около църквата \"Св. Седмочисленици\" могат да достигнат до 6 млн. лева. Това обяви председателят на общинския съвет Елен Герджиков пред Би Ти Ви. Ремонтите в зоната от центъра, които изпълнява \"Джи пи груп\", са за 24 млн. лева, като парите са по оперативна програма \"Региони в растеж\". От  началото на седмицата граждани  и политически партии отправиха критики към общината за качеството на изпълнение и избора на настилки. Недоволството прерасна в искане на оставките на зам.-кмета по транспорт Евгени Крусев и кмета на града Йорданка Фандъкова, за което днес се състоя и протест пред общината. В него се включиха както граждани, така и общински съветници. Герджиков коментира, че участието на колегите му в протеста буди недоумение, защото някои от тях са участвали в избирането на изпълнителя на ремонта, а и  автора на проекта . Председателят на общинския съвет каза и че тези избори са направени още преди 5 години, като са обсъждани публично и всеки би трябвало да е запознат с тях. Недоволните от ремонта посочват корупцията в общината като причина за некачествените ремонти. В отговор Герджиков коментира, че тези сериозни обвинения трябва да бъдат подплатени с факти, каквито не вижда. Така според него те са плод на това, че \"на някой нещо не му харесва\". По думите му няма как да има корупционен договор, в който санкциите са да толкова високи, колкото в споразумението между общината и \"Джи пи груп\". ", "date": "2018.10.05", "title": "Глобите за ремонта на \"Граф Игнатиев\" могат да достигнат 6 млн. лева"}
{"url": "https://www.dnevnik.bg/bulgaria/2018/10/05/3322758_bulgariia_e_domakin_na_godishniia_kongres_montesori/", "text": "От 5 до 7 октомври в \"София хотел Балкан\" ще се проведе годишният конгрес \"Монтесори Европа\", съобщиха от институт \"Монтесори България\". Темата тази година е \"В класната стая Монтесори – успешни и вдъхновяващи практики\". Основната цел е да се обобщят и споделят досегашен опит, успешни практики и нови похвати и да се споделят идеи и конкретни предложения как да се разширява и развива натрупания през годините опит в работата на Монтесори общността.  Конгресът се провежда с помощта и подкрепата на община Пловдив, като чуждестранните гости ще имат възможност да посетят и пловдивски Монтесори училища. На срещата ще присъстват над 250 международни лектори и участници от цяла Европа. Сред тях са: педагогически директор на AMI, AMI обучител, лектор, консултант и изпитващ с повече от 30-годишен опит в Монтесори образованието. След 12-годишен период като учител в класна стая, Джини се присъединява към екипа на Montessori Institute Northwest в Портланд, Орегон като асистент-обучител през 1994-а година. През 2002-а става AMI обучител в програмата за обучители. Джини често изнася лекции на регионални, национални и международни форуми, както и публикува статии. притежава AMI диплома за възрастовите групи 3-6, 6 -12 и AMS диплома за 12-15, 15 -18. Също така е завършил AMI асистент курс за 0-3. Стивън има богат опит в ранообразна Монтесори среда – центрове за ранно обучение, начални и средни училища, и опит като старши университетски преподавател. Понастоящем е директор на Монтесори програма за средно образование Експеримент за мир, основава през 2017-а година. Той твърдо вярва в значимата роля на Монтесори образованието за бъдещето на нашата планета, както и в ролята на младите. Стивън живее в Нова Зеландия със съпругата си, работи като образователен консултант и обича театъра и пътуванията. е директор Начално училищно обучение във Фондация Centro Internazionale Studi Montessoriani, Бергамо, Италия – AMI обучителен център, основан от Марио Монтесори през 1961-а. Присъединява се към програмата през 1975-а, през 1986-а става AMI обучител на начални учители и през 1992-а директор на всички обучения, органицирани от центъра. В допълнение към работата си в Бергамо, тя изнася лекции в Испания, Ирландия, Индия и Япония – където организира и ръководи първия обучителен курс за начални учители. През 1961 Камило Грацини – покойният съпруг на Байба основава първия AMI Монтесори център в Бергамо – един от най-старите и авторитетни в цял свят.   - е съучредител на Montessoriskolan Lära för livet в Швеция през 1995 г. и преподава на начален клас и юноши в училище в продължение на повече от двадесет и три години. От 2006-а ръководи училището. Изнасяла лекции в Монтесори центъра в Бергамо, Италия от 2006 година.  - е майка на две дъщери, работи и живее в Дортмунд, Германия. Докато се опитва да намери забавачка за голямата си дъщеря, тя се запознава с Монтесори образованието и установява, че собствените й убеждения са огледални на тези, залегнали в рамките на педагогически метод. Тя започва работа в Монтесори училища през 2007г. и притежава диплома AMI Асистент на ранна детска възраст 0-3 от Монтесори Институт Денвър, 2009г. Тя редовно посещава конференции, семинари и обучения по Монтесори педагогиката, включително Педиатрични и Неврологични изследвания. През 2013 г., Ванеса отваря своя Монтесори Детска Къща в Дортмунд. Желанието и e активно да насърчава Монтесори педагогиката за деца под три годишна възраст, като я прави по-достъпна в Германия и и помага да основе AMI сертифициран обучителен център – Монтесори Институт Дортмунд.  - е Програмен директор на Програмата за обучение на учители и методолог на Програмата за училищно развитие в Институт Duhovka Montessori, Прага, Чехия. Понастоящем участва в борда на директорите на Американската Монтесори асоциация, както и е член на международната оперативна група на AMS. През 20-те години, в които работи като учител в начални класове, получава своята магистърска степен по начална педагогика и квалификационна степен за ранно детско развитие. Организира семинари за повишаване на квалификацията на учителите, фокус в нейната работа е интеграцията на успешна учебна програма и създаването на училища в САЩ и в чужбина.", "date": "2018.10.05", "title": "България е домакин на годишния конгрес \"Монтесори Европа\""}
{"url": "https://www.dnevnik.bg/photos/2018/10/05/3322745_snimka_na_denia_s_3d_grafit_na_kresnenskoto_defile_se/", "text": "Германската артистка Ванеса Хицфелд нарисува Кресненското дефиле в 3D графит пред Националния дворец на културата в София. Акцията има за цел да привлече вниманието към каузата на уникалното природно кътче, което е застрашено от унищожение заради строежа на автомагистрала \"Струма\".", "date": "2018.10.05", "title": "Снимка на деня: 3D графит в защита на Кресненското дефиле"}
{"url": "https://www.dnevnik.bg/sviat/2018/10/05/3322705_kasovi_belejki_ot_taksita_i_dokumenti_svurzvat_ruskite/", "text": "Дванадесети април е трябвало да бъде поредният работен ден за Алексей Моренец, оплешивяващ 41-годишен мъж, за когото се твърди, че е хакер на руското военно разузнаване. Смята се, че работата на Моренец за агенцията, често изписвана със съкращението ГРУ, е включвала използване на специално оборудване за пробиване на системи за безжично свързване с интернет и проникване в компютрите на жертвите. В обвинителен акт на ФБР, който бе публикуван вчера, се казва, че той е работил в Бразилия, пътувал е два пъти до Рио де Жанейро в опит да проникне в мрежите, използвани от служители на антидопингови организации преди и по време на олимпийските игри през 2016 г. Според обвинителния акт той е ходил в швейцарския град Лозана и там е бил в хотел, близо до мястото, където бил отседнал високопоставен служител на агенцията за борба с допинга. Той е помагал на други  да получат достъп до безжичната мрежа , която е ползвал служителят. Но в този пролетен ден, когато Моренец пристигнал на паркинга на хотел \"Мариот\" в Хага, нещата се развили зле за него и трима негови руски колеги. Той, Алексей Минин, Олег Сотников и Евгений Серебряков попаднали в засада и били задържани от агенти на холандското контраразузнаване, докато опитвали да пробият системата за безжично свързване с интернет на Организацията за забрана на химическите оръжия. Тази сцена  бе разказана с необичайни подробности  вчера в американския обвинителен акт и на драматична пресконференция в Холандия. Холандците публикуваха снимки на дипломатическите паспорти на четиримата мъже, които са с поредни номера, показаха електронно оборудване за подслушване в багажника на колата, евро и банкноти по 100 долара. Но сред най-изобличаващите доказателства е касова бележка от такси, която се твърди, че е иззета от Моренец и показва, че на 10 април той е пътувал от централата на ГРУ в Москва до международното летище в столицата. Новинарски организации, в това число \"Асошиейтед прес\", опитаха да намерят информация, която да подкрепи твърденията. Повтори се след отравянето на бившия шпионин Сергей Скрипал и дъщеря му в Англия или след като САЩ обвиниха 12 служители на ГРУ през юли в извършване на хакерски атаки с цел намеса в президентските избори през 2016 г. Часове след като бе оповестено името на Моренец, руският информационен уебсайт РБК се свърза с таксиметровата компания, издала бележката, и потвърди автентичността ѝ. Мъж, чиито имена и дата на раждане съвпадат с тези на Моренец, е продал колата си през 2004 г. и при продажбата е посочил като свой адрес Военния университет към министерството на отбраната в Москва. Това става ясно от база данни за регистриране на автомобили, която бе проверена от АП. Руски медии също намериха информации в потвърждение на връзките на Моренец с военните. Руският новинарски уебсайт \"Проджект\" разговаря с петима негови бивши състуденти, включително трима възпитаници на факултета по информационни технологии във Военно-космическата академия \"А. Ф. Можайски\". Те разпознаха Моренец на снимката, публикувана от Холандия, а двама други студенти казаха, че личните му данни съвпадат с тези на човек, който е бил в техния курс, който е завършил през 1999 г. Опитите на АП да се свърже със състудентите чрез социалните мрежи не се увенчаха с успех. Серебряков, на 37 години, посочен от ФБР като друг специалист по хакерски дейности на терен, изглежда, води скромен живот на аматьор спортист и специалист по криптография. През 2011 и 2012 г. е играл в руската аматьорска футболна лига. На уебсайта на лигата Серебряков е отбелязан като \"свободен агент\" и, изглежда, е сменил няколко отбора, но винаги е играел за клубове от северозападната част на Москва. В този район се намира и където той е работил навремето и е написал проучване от 16-страници по криптография, публикувано през 2014 г. и все още достъпно в интернет. Според ведомството този мозъчен тръст, наречен Център за специални изследвания, се занимава с проучвания на \"сигурност на комуникациите и и информационни системи\". Серебряков и Моренец имат и сходни пътнически документи. На снимките, показани от холандското министерство на отбраната, се вижда, че паспортите на двамата са с поредни номера. Минин, 40-годишен мъж с къса черна брада, се твърди, че е наел скромния седан на групата в Холандия. Той е извършвал куриерски услуги за държавно дружество, което отговаря за държавните зрелостни изпити в Русия, показват документи. Според електронна таблица Минин е доставял изпитни документи в гимназия в югоизточната част на Москва и там е обозначен като служител на държавен отдел за \"специални комуникации\". Базата данни за регистрирани коли показва, че Минин е написал като свой адрес ул. \"Народного ополчения\" 50, военно поделение 22177. Четириетажната бежово-жълта сграда на този адрес е с ограда, на която е изобразена петолъчката на министерството на отбраната. Там се намира военната академия към министерството, една от най-престижните школи за офицери на военното разузнаване. Данните показват, че той е купил и продал поне три автомобила от 2000 до 2004 г., включително един \"Алфа Ромео\". /БТА", "date": "2018.10.05", "title": "Касови бележки от таксита и документи свързват руските хакери с разузнаването"}
{"url": "https://www.dnevnik.bg/sviat/2018/10/05/3322713_oleg_sencov_spiram_gladnata_stachka_pod_zaplaha_za/", "text": "Събралият международна подкрепа за протеста си осъден в Русия украински режисьор Олег Сенцов обясни, че от събота прекратява продължилата 145 дни гладна стачка, защото властите са го уведомили, че ще го подложат на принудително хранене. В писмо, собственоръчно написано от затворническа колония в Ямал, той казва, че никой не се е съобразил с личното му желание. От 6 октомври осъденият на 20 години за подготовка на терористични актове в Крим украинец прекратява стачката, се казва в текста, разпространен от адвоката му. По-рано през деня зам.-директорът на Федералната служба за излежаване на наказания Валерий Максименко съобщи, че \"най-добрите диетолози на Москва са разработили за него специална диета за извеждането му от гладната стачка\". Той допълни, че Сенцов е \"избрал живота\" и благодари \"на всички участвали - и нашите лекари и колегите им от лабитнангската болница, и адвокатите, които му подсказаха, че трябва да се живее, че животът продължава\". Максименко отказа да коментира писмото и само обясни, че осъденият е започнал да получава \"нормална храна\", след като се е хранил само с храна под формата на каши. Ето какво пише в текста на писмото на Олег Сенцов: \"Във връзка с критичното състояние на здравето ми, както и със започналите патологични промени във вътрешните органи, в най-близко време е планирано върху мен да бъде приложено принудително хранене. При това мнението ми не е зачетено. Все едно, че не съм в състояние адекватно да оценя здравното си състояние и застрашаващата го опасност. Насилственото хранене ще се провежда в рамките на реанимационни действия по спасяване живота на пациент. При дадените условия съм принуден да прекратя гладната си стачка от утрешния ден, т.е. от 6.10.18. 145 дни борба, минус 20 кг от теглото, разпокъсан организъм, но целта така и не е постигната. Благодаря на всички, които ме подкрепяха и моля за прошка от всички, които подведох. Слава на Украйна!\" Сенцов започна стачката си на 14 май с искания да бъдат освободени в Русия украинските политзатворници. Той не включи себе си сред тях.", "date": "2018.10.05", "title": "Олег Сенцов: Спирам гладната стачка под заплаха за принудително хранене"}
{"url": "https://www.dnevnik.bg/bulgaria/2018/10/05/3322768_shefut_na_agenciiata_po_hranite_prizova_da_ne_se/", "text": "Шефът на Българската агенция по безопасност на храните (БАБХ) Дамян Илиев призова потребителите да не купуват никакви домашни продукти и да заложат само на тези в лицензираните магазини. Пред БНТ той уточни, че притесненията му са свързани със засечените случаи в страната на африканска чума по прасетата и птичи грип. \"Препоръчвам гражданите да си купуват хранителни продукти само от магазини, които могат да се контролират. Купуването на мляко и яйца от улиците е опасно за здравето. В домашното козе сирене пък може да има бруцелоза. И с доматите трябва да внимавате заради пестицидите\", каза Илиев.  Той добави, че произходът на месото трудно може да се проследи и заради това предлаганите заклани домашни животни също трябва да се избягват.  Дамян Илиев уточни, че ръководената от него агенция е затворила голям склад в Силистра, в който са открити храни с неизвестен произход. Той е затворен и в момента се води разследване по случая. ", "date": "2018.10.05", "title": "Шефът на агенцията по храните призова да не се купуват никакви домашни продукти"}
{"url": "https://www.dnevnik.bg/sport/2018/10/05/3322624_feisbuk_shte_izluchva_machove_ot_kopa_libertadores_v/", "text": "Фейсбук\" осъществи пореден ход към разширяване на влиянието си в излъчването на спортно съдържание. Социалната мрежа придоби част от правата да предава Копа Либертадорес на територията на Южна Америка. Договорът с континенталната футболна федерация (КОНМЕБОЛ) е за следващите четири сезона. От 2019 г. \"Фейсбук\" ще излъчва годишно по 46 мача на живо от най-престижния южноамерикански клубен турнир. Най-голямата социална мрежа в света ще покаже всеки двубой от надпреварата в четвъртък, както и някои във вторник и сряда. Те ще могат да бъдат гледани на платформата Facebook Watch, като услугата ще предложи обзори на мачове и друго дигитално съдържание.  \"Щастливи сме да приветстваме \"Фейсбук\" като част от партньорите ни в предаването на Копа Либертадорес. Споразумението с \"Фейсбук\" е още една стъпка в усилията ни футболът да достигне до всеки край на Южна Америка\", заяви Хуан Емилио Роа, директор по рекламата в КОНМЕБОЛ.  \"Копа Либертадорес е главният футболен турнир в Южна Америка. Той събира заедно общности от страстни фенове по целия континент. Развълнувани сме, че Facebook Watch стана новият дом на турнира за следващите четири години. Искаме това преживяване да достигне до по-широка публика, като позволим на феновете да имат по лесен достъп до мачовете на живо\", каза Дан Рийд от медийния отдел във \"Фейсбук\". През лятото \"Фейсбук\" подписа договор за  безплатно излъчване на испанското първенство на територията на Индия . Това беше последвано от  придобиването на правата за Шампионската лига в Латинска Америка .", "date": "2018.10.05", "title": "\"Фейсбук\" ще излъчва мачове от Копа Либертадорес в Южна Америка"}
{"url": "https://www.dnevnik.bg/sport/2018/10/05/3322126_s_nova_minimalna_pobeda_chelsi_produljava_po_plan_v/", "text": "Челси\" спечели втора минимална победа в групите на Лига Европа. Лондонският отбор се наложи с 1:0 срещу \"МОЛ Види\" у дома. Гола вкара Алваро Мората в 70-ата минута. С двата успеха тимът е начело в групата с три точки преднина пред ПАОК и БАТЕ (Борисов). В другата среща гърците спечелиха с 4:2 като гост в Беларус. На \"Стамфорд бридж\" българският полузащитник Георги Миланов игра 83 минути за гостите. \"Челси\" имаше превъзходство, владееше повече топката и отправи цели 27 удара, но само четири бяха точни. Ключовият момент дойде в 70-ата минута, когато след центриране Вилиан отклони с глава и Мората се възползва, за да даде преднина на отбора си. В интересен мач \"Виляреал\" измъкна 3:3 срещу \"Спартак\" (Москва) като гост след гол на Санти Касорла от дузпа в 96-ата минута. Преди това испанците два пъти повеждаха, но руснаците направиха късен обрат и докосваха победата. Друг испански отбор - \"Севиля\", също си тръгна без победа от Русия. Андалусийците отстъпиха с 1:2 срещу \"Краснодар\" след обрат след 72-ата минута. \"Милан\" и \"Арсенал\" спечелиха мачовете си. \"Росонерите\" губеха до 65-ата минута срещу \"Олимпиакос\" у дома, но направиха обрат за 3:1. \"Арсенал\" си тръгна с 3:0 срещу \"Карабах\" като гост. По-рано  \"Лудогорец\" загуби с 0:1 от \"Цюрих\" .", "date": "2018.10.05", "title": "С нова минимална победа \"Челси\" продължава по план в Лига Европа"}
{"url": "https://www.dnevnik.bg/bulgaria/2018/10/05/3321935_parlamentut_shte_populni_kvotata_si_v_konstitucionniia/", "text": "Днес депутатите избират съдия в Конституционния съд (КС) от квотата на Народното събрание. Кандидатът за поста е само един - Красимир Влахов,  предложен от управляващата коалиция  и  одобрен от ДПС и \"Воля\" . Доскорошният зам.-председател на Върховния касационен съд (ВКС) и председател на Гражданското отделение  остана единствената номинация , след като кандидатът на БСП - Янаки Стоилов,  се отказа от надпреварата . Като причина той посочи, че не желае да участва в предрешена битка от предварително договорено политическо решение в парламента. От левицата отказаха да издигнат нова номинация. Тази седмица Влахов получи подкрепата на мнозинството депутати в парламентарната комисия по правни въпроси като единствено народните представители от БСП се въздържаха при гласуването. Как протече изслушването му в комисията вижте  тук .", "date": "2018.10.05", "title": "Парламентът ще попълни квотата си в Конституционния съд"}
{"url": "https://www.dnevnik.bg/sport/2018/10/05/3322108_autuori_vidia_mnogo_netochnosti_v_igrata_na_ludogorec/", "text": "Мениджърът на \"Лудогорец\" Пауло Аутуори видя много неточности в играта на отбора си срещу \"Цюрих\". Българският шампион  загуби с 0:1 гостуването си във втория си мач в групите на Лига Европа . \"Беше труден мач. Двамата вратари нямаха много работа. Имахме много голяма възможност през първото полувреме. Като цяло контролирахме мача, но не спечелихме. Индивидуално не бяхме на нашето най-добро ниво и не играхме добре\", каза той пред БНТ. \"Допускахме много неточности в пасовете, които обикновено не правим. Затова се допуснаха всичките тези грешки\", продължи бразилецът. \"Лудогорец\" е без точки в групата си, като \"Цюрих\" и \"Байер\" (Леверкузен) са с по две победи. В следващия си мач българският отбор гостува на АЕК (Ларнака). \"Това, което не трябва да правим, е да допускаме грешките от този мач. Всички двубои са важни, но следващият мач може да бъде определен като ключов\", заяви Аутуори.", "date": "2018.10.05", "title": "Аутуори иска \"Лудогорец\" да изчисти грешките си от мача с \"Цюрих\""}
{"url": "https://www.dnevnik.bg/evropa/2018/10/05/3319502_zashto_makron_e_tolkova_nepreklonen_za_brekzit/", "text": "По време на  срещата на европейските лидери в Залцбург  през септември френският президент Еманюел Макрон описа някои подкрепящи Брекзит политици във Великобритания като \"лъжци\". След това френският финансов министър Брюно льо Мер заяви, че предложеният от премиера Тереза Мей  \"план Чекърс\"  ще означава \"краят на Европа\", пише Би Би Си. Франция никога не е крила лоялността си към правилата на ЕС, но какво движи все по-непреклонната дипломация на Париж? За Еманюел Макрон Брекзит никога не е бил основно за търговията. Най-важните търговски отношения на Франция са с Германия и с останалата част от единния пазар, а Макрон даде ясен знак, че е готов да приеме загубите за френския износ, за да защити правилата, запазващи единството на ЕС. За френската винена индустрия обаче Великобритания е много голям пазар. Обединеното кралство изкупува между една четвърт и една трета от целия френски износ на вина. \"Нямаме никаква идея какво ще се случи, така че лесно можем да станем жертва\", посочва Лионел Лаба, който ръководи износа на търговеца на вино Ивон Мо. По думите му най-добрата сделка е тази, която е възможно най-близка до днешната ситуация. Британски проблем Британски политици обичат да казват, че държави като Франция ще подкрепят отстъпки за Великобритания, за да защитят собствените си икономики. Френски депутат наскоро обаче коментира пред Би Би Си, че извън района на Кале никой в парламента дори не говори за риска за френската индустрия. Усещането, по думите му е, че Брекзит е в голяма степен британски проблем и че Франция, която е плътно в единния пазар, ще бъде много по-защитена в случай на Брекзит без сделка. Има обаче друг фактор, който оказва натиск върху Макрон и заради който той може би изостря реториката си в момента –  изборите за Европейски парламент догодина . Предизвикателство от Льо Пен Евентуално изключение по отношение на единния пазар за Великобритания не само рискува да й даде нечестно икономическо предимство, но може да насърчи и други държави членки на ЕС, или дори отделни региони на Франция, да поискат отстъпки за себе си, засилвайки подкрепата за протекционистките и националистки партии като \"Национален сбор\" на Марин Льо Пен. Скорошно проучване показа, че \"Национален сбор\" и партията на Макрон \"Република, напред!\"  са с почти равна подкрепа . А на фона на възхода на популистките партии в ЕС, Макрон изглежда се бори за терена на либералната демокрация в Европа. Да приеме \"плана Чекърс\" би означавало да постави в риск тази борба. Вместо това Макрон избра да изпрати силно послание за цената на излизането от ЕС и за ползите от оставането в съюза. Дори и тези, които се очаква да загубят заради новите търговски бариери с Великобритания, като износителя на вина Лионел Лаба, виждат единния пазар като най-голямата награда. \"Германия и Белгия са много важни\", казва той. \"Европа е голям пазар за вината, така че е добре да си в ЕС. Имаме стабилността на валутата и ако обедините френските, италианските и испанските вина, това е важна група що се отнася до световното потребление\". \"Със сигурност ще оцелеем. Можем ли да си представим британците да пият само вина от страни извън Европа? Надявам се, че не!\", допълва той. Макрон изглежда все по-разочарован от твърдата позиция на британския премиер, че ще бъде  \"или Чекърс, или нищо\" . Заплахата му от миналата седмица, че няма да присъства  на срещата на ЕС през ноември  за Брекзит, освен ако няма реален напредък през октомври, може да се разглежда като опит за оказване на натиск върху Мей да предложи нещо друго. Евентуален Брекзит без сделка рискува да създаде хаос по френските граници, икономически натиск върху съседните региони и главоболия за определени компании, а най-голямата опасност за Макрон, ако преговорите се провалят, може би е, че един наистина неприятен развод ще постави в риск сигурността и сътрудничеството в областта на отбраната – ключово притеснение за Париж.", "date": "2018.10.05", "title": "Защо Макрон е толкова непреклонен за Брекзит"}
{"url": "https://www.dnevnik.bg/detski_dnevnik/2018/10/05/3302141_instagram_noviiat_feisbuk_za_uchenicite/", "text": "\"Приятелите ми, които нямат \"Инстаграм\" профили се броят на пръстите на едната ми ръка, в краен случай - на двете\" - това изречение може спокойно да каже почти всеки тийнейджър в България. Социалната мрежа, основана на споделянето на изображения и видеоклипове, има вече над 1 млрд. потребители по целия свят, а според агенция \"Блумбърг\" може да достигне 2 млрд. потребители само за следващите пет години, настигайки гиганта \"Фейсбук\" (чиято собственост е от 2012 г.).  В същото време изследвания сочат, че хората масово гледат на \"Инстаграм\" като на най-позитивната социална мрежа и се чувстват добре в нея, поради което са и по-склонни да обърнат внимание на реклами. За миналата година в България над 820 хил. потребители са били привлечени от съдържанието на \"Инстаграм\", като 48% са на възраст от 13 до 24 години, сочат данни на платформата  NapoleonCat  (за \"Фейсбук\" тази група е 26%). Някои от потребителите само следват приятели и известни личности, други активно публикуват снимки и истории, а трети т.нар. \"инфлуенсъри\" (от англ. influence) изкарват пари от \"живота\" си в мрежата. Модата на инфлуенсърите - личности с голям брой последователи в социалните мрежи (предимно в \"Инстаграм\"), които могат да привлекат внимание към продукт или услуга, вече има своите представители и сред тийнейджърите - от 20-годишната Кайли Дженър,  създала корпорация за милиард долара , до 17-годишни ученици в България, които вече работят с водещи фирми. В основата на този феномен е нагласата на потребителите: според маркетингови проучвания хората често се доверяват повече на приятели, познати или личности, които уважават, отколкото на стандартните реклами. Как обаче изглеждат нещата от другата страна - какво е да си едва на 18 г. и \"Инстаграм\" да се превърне за теб от поредната социална мрежа във възможност за работа? \"Дневник\" разговаря по темата с две ученички от столични гимназии, чийто профили имат по над 1200 последователи в \"Инстаграм\", и които са търсени от фирми, за да популяризират техни продукти. Моделът, който са следвали досега и двете, е да качват снимки в \"историите\" си (Instagram Stories), които се изтриват автоматично 24 часа след публикуването им. Възнаграждението пък са дрехи, аксесоари и козметика от марката, която са рекламирали. Наблюденията и на двете са, че до момента обичайната практика на българския пазар е тъкмо такава: продукти срещу реклама. - Да. Приятелите ми без \"Инстаграм\" профили се броят на пръстите на едната ми ръка или в краен случай - на двете. Дори и не всички да са толкова активни откъм публикуване, то всеки следи какво другите споделят, понеже искат да са в течение, един вид да не изпуснат нещо. - Това е платформа, в която можеш да се изразяваш. В сравнение с училището, което може да създава доста нормативна среда и да изисква конформизъм, дигиталното пространство е място, в което не трябва да се съобразяваш с останалите и имаш пълна свобода на себеизразяване. Всеки профил е различен – има такива, чиято идея е просто да бъдат красиви. Аз пък публикувам снимки, които имат стойност за мен и които асоциирам с дадена история. -Да, определено. Даже бих казала, че в момента в България се отваря ниша и все повече хора започват да гледат на \"Инстаграм\" като на платформа, в която могат да промотират продуктите си. Според мен тепърва ще се разраства. Все пак, \"Инстаграм\" е нещо ново, прогресивно и всъщност изисква много работа и мисъл – не е просто \"снимаш и качваш\", както си мислят повечето хора. Вбъдеще надали бих била инфлуенсър на пълен работен ден, но пък е нещо, което бих правила като допълнително занимание.  - Зависи как се разберат. Аз лично не съм работила с всички марки, които са ми предлагали, защото последователите ме познават и не бих искала да сложа името си под продукт, който не съм пробвала или не одобрявам. Фирмите, с които съм работила до момента, са ми давали пълна свобода. Да, заедно сме обсъждали концепцията и очакванията на двете страни, но накрая сме постигали съгласие, така че да се получи съдържание, с което хем аз да съм щастлива, хем на тях да им е полезно.  - Най-доброто от 'Инстаграм\" се взима, когато не оставиш платформата да те превземе... звучи много клиширано, но трябва човек да e верен на себе си. Не променяй облика си, за да бъдеш харесван от повече хора. - Определено. Няколко пъти вече съм коментирала с познати и приятели, че \"Инстаграм\" се е превърнал в новия \"Фейсбук\" и може би наистина е най-масово използваната социална мрежа от младежите в момента. - Харесва ми това, че стимулира креативността у хората и предоставя информация по един доста леснодостъпен начин.\" Това със сигурност е любимата ми социална мрежа. Изключително много ми допада, че информацията се възприема лесно и само чрез визуален материал. Точно това подбужда креативността у хората. Вместо да опишат момента с думи, те трябва да предадат своята емоция само с една снимка. Да, често отделям притеснително много време само в измислянето и подредбата на една снимка, а след това да не говорим и за часовете \"позиране\", за да се постигне желаното. Колкото и досадно да звучи, всъщност ми доставя много голямо удоволствие. - Разбира се, неслучайно в момента съществува понятието \"инфлуенсър\" и вече немалко са хората в България, които благодарение на \"Инстаграм\" и други социални мрежи развиват свой собствен бизнес. Аз самата също се надявам някой ден ден да мога да изкарвам част от доходите си от социалната мрежа.  - Една от най-лесните таргет групи са учениците. Те най-често прекарват времето си в социалните платформи и следват хора на своята възраст. За фирмите определено би било от полза да работят и с по-млади инфлуенсъри, като им дават различни продукти за промотиране. - Черпете вдъхновение от снимките, които хората качват. С това обаче също искам да кажа, че много трябва да внимавате от кого взимате пример и разбира се колко време прекарвате в \"Инстаграм\". Наслаждавайте се истински на красивите моменти, гледки и хора около вас, без да снимате и споделяте всичко в \"Инстаграм\", защото макар и една снимка да е повече от 1000 думи, да запаметите самия момент в сърцето e истински безценното.", "date": "2018.10.05", "title": "\"Инстаграм\": новият \"Фейсбук\" за учениците"}
{"url": "https://www.dnevnik.bg/politika/2018/10/05/3320551_za_poredna_godina_bulgariia_niama_da_izpulni/", "text": "За поредна година България няма да спази ангажиментите си към НАТО за модернизация на армията. Всяка година страните подават \"обещанията\" си към централата на Алианса, след като бъдат приети националните бюджети. За 2018 г. правителството е предвидило 1,635 млрд. лв. за отбрана според официални данни на НАТО. От тази сума 20% трябва да са за модернизация. До края на годината обаче, в най-оптимистичния вариант, ще има сключен договор за купуване на нови изтребители срещу 226 млн. лв. В понеделник  бяха отворени предложенията  от три държави. В бюджета на Министерството на отбраната няма графа \"модернизация и превъоръжаване\". Парите за модернизация се отпускат от правителство целево и при провал на проектите се пренасочват в следващата година. Парите за нова техника и модернизация извън трите големи проекта (за изтребители, бойни машини за пехотата и кораби) влизат в графата \"капиталови разходи\" и също се отчитат като пари за модернизация. В тази графа са и парите за ремонт на руска техника, като ремонтите на МиГ- 29, както плащания по секретни проекти и рамкови споразумения, които не носят нови способности на армията. За разлика от другите страни от НАТО парите, давани за пенсии на военните, не са включени в бюджета и съответно в отчетите пред НАТО, като разход за отбрана. Според източници на \"Дневник\" правителството планира тези, около 300 млн. лв. годишно, също да се отчитат и така ще се доближат заветните 2%. Решението за увеличаване на бюджета за отбрана на страните от НАТО до 2% от БВП  беше взето с консенсус от държавите членки през 2014 г. Тогава това е бил средният за пакта дял на разходите за отбрана. Промяната е направена след анексирането на Крим от Русия и възхода на \"Ислямска държава\" в Близкия Изток. Достигането на 20% от разходите за отбрана за модернизация на този етап изглеждат трудно достижими. Според Велизар Шаламанов, който е бивш служебен министър на отбраната, бивш заместник-министър и бивш ръководител на две дирекции в НАТО, тези 20% дори не са достатъчни за да преодолеят десетилетното изоставане на армията. Поне 171 млн. лв., предвидени за модернизация, няма да бъдат усвоени от бюджета на министерството на отбраната за 2018 г. Толкова са парите, отделени за придобиване на многофункционални модулни патрулни кораби за Военноморските сили и за бойни машини за пехотата. Твърде вероятно е и  договорът за нови изтребители също да не бъде сключен  до края на годината. Предвиденото плащане за него за тази година е 678 млн. лв. Тъй като проектите се бавят, няма да се стигне до пописване на договор и няма да има плащания тази година. Поне част от тези пари ще отиде за модернизация на стара съветска техника. \"Смятам, че тези средства, ако не бъдат усвоени тази година, да бъдат отделени за ремонта и поддръжката на съществуващата техника. Още миналата година сме направили необходимото да се сключат рамкови споразумения, за да може да бъдат сключвани договори\", каза вчера министърът на отбраната Красимир Каракачанов. \"Чакаме колегите от проектния екип и борда за управление на проекта и също и за флота да завършат искането за предложение, за да бъде то одобрено и изпратено\", каза заместник-министърът на отбраната Атанас Запрянов, попитан от \"Дневник\" какво става с проекта за бойните машини на пехотата. \"Как ще изпратим искане за предложение на 10 октомври и ще искате договор на 31 декември?\", попита на свой ред Запрянов. \"Такива сложни проекти изискват подходящи структури, които да ги готвят и водят. Виждате за бойната машина и за кораба, колко време мина и се забави искането за предложение (RFP). В Швеция и в САЩ с тези въпроси се занимават специални агенции и ръководителите на тези проекти не са командирите на видовете въоръжение сили\", добави Запрянов. В предстоящия преглед на отбраната ще се мисли как да се преструктурират звената, които се занимават с модернизация. В министерството вместо една няколко структури се занимават с проектно управление, модернизация и индустриално сътрудничество, което според Запрянов не е нормално. Подобно се развиха събитията и през миналата 2017 г. Според обещанията на база на приетия бюджет България беше сред отличниците в НАТО с 1.57 % от БВП и над 29% разходи от бюджета за отбрана за ново оборудване. Според актуализираните данни на НАТО през 2017 г. България е похарчила 1,255 млрд. лв. за отбрана, което прави 1.27% от БВП. В бюджета на Министерството на отбраната за 2017 г. бяха заложени 231 млн. лв. за проектите за купуване на нов самолет за военновъздушните сили и за построяване на два кораба за военноморските сили, които още не са довършени. За съжаление тези средства ще се опитат да ги пренасочат към други проекти, които не създават нови способности, коментира Велизар Шаламанов. Ангажиментът ни е за 20% нови способности, ние се движим между 3 и 6 % и то по различни критерии, каза Шаламанов. Отлагането на проектите е по-скоро механизъм за преразпределението на тези пари, което се е превърнало в практика и прилича на система, смята Шаламанов. Парите ги задържа Министерството на финансите, но после им дава 50-60 млн. лв., които се разходват за неща, които не са свързани със създаването на нови способности, добави той. Шаламанов смята, че премиерът Бойко Борисов трябва да вземе мерки. Той припомни, че министърът на отбраната Красимир Каракачанов се зарече, че \"става, сдава и се уволнява\", ако не бъде сключен договор по нито един от проектите за модернизация на армията до края на годината. Каракачанов вчера коментира, че е говорил за евентуална оставка \"ако не се осигурят пари за модернизация на армията\". \"", "date": "2018.10.05", "title": "За поредна година България няма да изпълни ангажиментите си към НАТО"}
{"url": "https://www.dnevnik.bg/sviat/2018/10/05/3322031_kak_kitai_shpionira_amazon_i_epul_chrez_chipove_v_sasht/", "text": "Чрез \"чипове шпиони\" в дънни платки, произведени в Китай, военното разузнаване в Пекин осъществява шпионска дейност в Съединените щати. Това  съобщава \"Блумбърг\"  в дълго разследване, чиито твърдения замесените компании отричат, но не и 17 събеседници на агенцията, които работят в някои от компаниите, нито настоящи и бивши представители на американските власти. Става въпрос само за част от дънните платки, а следите водят към доставчика на части и водещ в света продавач на този компонент Super Micro Computer Inc., регистриран в Силициевата долина. Тази компания, която работи актимно с доставчици от Китай, е имала над 900 клиенти в 100 държави към момента, в който са открити следи от шпионажа. Служители на \"Амазон\" и \"Епъл\" открили такива чипове в дънни платки. Те били поставени така, че да могат да получат достъп от разстояние до паметта на компютрите. Така според \"Блумбърг\" китайските действия са засегнали близо 30 американски компании. За \"Амазон\" всичко започва с придобиването на орегонски стартъп на име Elemental Technologies, който произвежда софтуер за компресиране и форматиране на видео и е използван за онлайн стриймига на олимпийски игри, връзка с Международната космическа станция е предаване на видеоданни от дронове към ЦРУ. По това време \"Амазон\", подобно на Elemental, вече изпълнява обществени поръчки - облачната ѝ услуга Amazon Web Services например изгражда облак с висока степен на сигурност за ЦРУ. При придобиването на Elememtal обаче външната компания, която анализира сигурността на стартъпа, открива проблеми в сървъри, които са ключов продукт на компанията и които се сглобяват от Super Micro Computer Inc. Микрочипът в дънните платки, използвани за сървърите, не е по-голям от оризово зърно. \"Амазон\" докладва на американското правителство и информацията се оказва опасна за Вашингтон - сървъри на Elemental например могат да се открият в министерството на отбраната. А при това Elemental е само един от стотици клиенти. Разследването, което започва и продължава до днес в свръхсекретни условия, показва, че извършителите на атаката имат чрез чиповете достъп до която и да е мрежа, с която устройствата могат да се свържат. Източници, запознати с въпроса, твърдят, че разследващите са намерили мястото, където микрочиповете се появяват в дънните платки - това се случва в самата фабрика в Китай. \"Като атака срещу целия свят\" Хардуерните атаки се правят трудно, но изглежда в случая на Китай са възможни, стига компютърното оборудване да се промени още във фабриката (както предпочита Пекин), а не по пътя към клиента (както работят САЩ според документите на Едуард Сноудън). За Китай това не е тежка задача, тъй като в страната се произвеждат според някои оценки 75% от мобилните телефони и 90 на сто от компютрите. Все пак за подобна атака са нужни обширни познания за дизайна на устройството и възможности за достъп до компнентите още във фабриката пише \"Блумбърг\". В конкретния случай, според разследващите, чиповете са добавени от специално звено на Народната освободителна армия (въоръжените сили) на Китай. Сред засегнаите клиенти е била най-ценната компания в света, \"Епъл\", кято планирала поръчка на 30 хил сървъра за нова глобална мрежа от центрове за данни. Според високопоставени източници от компанията обаче \"Епъл\" прекъснала връзките си със Supermicro през 2015 г. по несвързани със случая причини. Според високопоставени служители на компанията тя съобщила на Федералното бюро за разследване, че има проблем, свързан със сървърите, но дори на вътрешнокорпоративно ниво не разгласявала какво точно е открила. И \"Амазон\", и \"Епъл\" твърдят, че не са имали никаква представа за случващото се. Властите в Пекин пък обясняват за \"Блумбърг\", че Китай също е жертва на кибератаки. Високопоставени правителствени служители - както действащи, така и бивши - обаче твърдят, че още преди няколко години \"Амазон\" е сътрудничила на разследването, започнало по случая. Същевременно последиците от атаката още се забелязват - например компютърният и мрежови хардуер е в списъка в вносните мита върху стоки от Китай, обявен от администрацията на президента Доналд Тръмп, пише агенцията. Агенцията разказва и че Supermicro, която има силна връзка с Китай (по-голямата част от персонала ѝ в Сан Хосе са китайци и тайванци), е нещо като \"Майкрософт\" в хардуерния свят според бивш представител на американското разузнаване, запознат с бизнес модела на компанията. \"Атаката срещу дънните платки на Supermicro е като атака срещу \"Уиндоус\". Като атака срещу целия свят,\" обяснява той.", "date": "2018.10.05", "title": "Как Китай шпионира \"Амазон\" и \"Епъл\" чрез чипове колкото оризово зърно"}
{"url": "https://www.dnevnik.bg/sport/2018/10/05/3322165_grigor_dimitrov_se_otkaza_ot_mastursa_v_shanhai_zaradi/", "text": "Григор Димитров няма да участва на турнира от сериите \"Мастърс\" в Шанхай, обявиха организаторите. Световният №8, който от следващата седмица ще отстъпи с още едно място в ранглистата на АТП, има контузия в глезена. Медиите в Китай обявиха, че именно по този начин  Димитров  е мотивирал отказването си от турнира. На негово място в основната схема влиза Андреас Сепи. Сред поставените осем пък се изкачва Кей Нишикори. Турнирът от най-високата категория на АТП ще се проведе между 7 и 14 октомври. Отказването от надпреварата лишава българина и от нови 180 точки за световната ранглиста. През миналата година той игра четвъртфинал, където загуби от Рафаел Надал. Неучастието през тази година реално слага край и на теоритичните шансове на Димитров да участва на финалите на АТП в Лондон през ноември. В момента Димитров е 15-и в класацията за Лондон с 1745 точки през годината, а осмият който виртуално затваря участниците е Доминик Тийм с 3525 точки. До края на годината българският тенисист е заявил участие в още две надпревари – АТП 500 във Виена, както и \"Мастърс\" турнира в Париж в края на октомври. На мастърса в Шанхай няма да участва и световният №1 Рафаел Надал. Испанецът лекува контузия в коляното, но е един от сигурните за финалите в Лондон. Освен Надал до момента се класираха Новак Джокович,  Роджър Федерер  и  Хуан Мартин дел Потро .", "date": "2018.10.05", "title": "Григор Димитров се отказа от мастърса в Шанхай заради контузия"}
{"url": "https://www.dnevnik.bg/sport/2018/10/05/3322018_visshata_liga_se_nasochva_kum_elektronnite_sportove/", "text": "По примера на НБА и  Формула 1 , Висшата лига обяви, че стартира виртуален футболен шампионат по FIFA, с надеждата да улови вълната от нарастващия интерес към  електронните спортове . Надпреварата ще се състои от елиминационна фаза, като всеки от 20-те отбора ще има по двама представители - по един за платформите PlayStation 4 и Xbox. Финалите ще се проведат на 28 и 29 март, като турнирът ще бъде излъчен от \"Скай спортс\" на територията на Великобритания. \"Знаем, че милиони фенове по света играят FIFA и тази нова електронна надпревара ще даде вълнуваща възможност на нашите клубове да се свържат със запалянковците\", каза директорът на Висшата лига Ричард Мастърс. Водещ партньор на Висшата лига в проекта е производителят на FIFA - EA Sports. Двете страни имат договор за сътрудничество до края на сезона. С развитието на технологиите в последните години интересът към електронните спортове непрестанно расте. Сред най-популярните спортни състезания в света, които също стартираха виртуален шампионат, е и Бундеслигата.", "date": "2018.10.05", "title": "Висшата лига се насочва към електронните спортове със свое първенство"}
{"url": "https://www.dnevnik.bg/skorost/2018/10/05/3321559_i_novata_v-klasa_na_mercedes_si_prisvoi_tehnologii_ot/", "text": "Мерцедес\" продължи с обновяването на компактните си модели, като на изложението в Париж, което продължава до 14 октомври, представи третото поколение на В-класата. От 2005 година насам от модела са продадени над 1.5 млн. бройки.", "date": "2018.10.05", "title": "Фотогалерия: И В-класа на \"Мерцедес\" си присвои технологии от S-класата"}
{"url": "https://www.dnevnik.bg/sviat/2018/10/05/3321798_godina_sled_nachaloto_na_metoo_kakvo_postigna_i_kakvo/", "text": "То доведе до падението на много мъже, заемащи властови позиции и застрашава одобрението на съдия за член на Върховния съд: движението  #MeToo (И на мен)  засегна САЩ повече от която и да е друга държава, но въздействието на разделящата страната кампания остава несигурно в дългосрочен план. Година след първите обвинения срещу  Харви Уайнстийн  за сексуално посегателство битката за Върховния съд на съдия Брет Кавано, обвинен в сексуално насилие срещу своя съученичка от гимназията, показа, че #MeToo далеч не е затихнало и може да се мобилизира доста бързо. С наближаването на междинните избори през ноември, на които демократите се надяват да установят отново контрол върху Конгреса и да блокират политиките на правителството на Тръмп, мнозина от републиканците обвиняват опозицията, че използва  #MeToo  за свои цели. През първите месеци, когато вестниците бяха залети от шокиращи свидетелства за извършени посегателства от знаменитости от киното, медиите, модата и политиката, никой не се противопоставяше на това държавите да приемат по-строго законодателство срещу  сексуалния тормоз , а компаниите да провеждат обучения по превенция. Движението обаче се превърна днес в нов инструмент за поляризиране на страната. Когато Доналд Тръмп осмя във вторник на митинг в Мисисипи жената, която  обвинява съдия Кавано  в посегателство, той предизвика аплодисменти сред публиката и викове на възмущение в противниковия лагер. Президентът разкритикува \"тази наистина ужасяваща за младите мъже в Америка епоха: Обвиненият в разпалването на страстите президент милиардер, който вече шокира обществото по време на предизборната си кампания през 2016 г. с направен без негово знание през 2005 г. видеозапис, в който се хвали как \" прави каквото си иска с жените\" , не е единственият критик на крайностите, до които стига #MeToo. През изминалата година знаменитости като актьора Кевин Спейси или телевизионния водещ Чарли Роуз бяха грубо изхвърлени, често без да бъдат проверени обвиненията срещу тях, а критиците на #MeToo се увеличиха. Известният милиардер и бивш кмет на Ню Йорк Майкъл Блумбърг зададе наскоро въпроса дали \"всички обвинения са основателни\", а актьорът Шон Пен обвини #MeToo, че \"разделя мъжете и жените\". \"Все повече хора се противопоставят на движението и са на мнение, че то е отишло твърде далеч\", твърди Джийн Зейно, преподавателка по политически науки в колежа Айона в Ню Йорк. Институциите и компаниите трябва да работят по-усилено за създаването на правила и за да може случаите да бъдат разследвани без разбиването на кариери\", посочва Зейно. Двайсет години след скандала с  Моника Люински , който едва не доведе до импийчмънт на президента демократ Бил Клинтън, #MeToo е запазена територия най-вече за демократите, твърди Джийн Сенздак, помощник-директорка на Центъра за жените в политиката в университета Рутгерс. Демократите имат повече жени конгресмени от републиканците и \"говорят повече за това и са по-възмутени\", обяснява тя. Тази тенденция се засилва и от големия брой жени, възмутени от поведението на Доналд Тръмп, и преминали към демократите през последните месеци. При подобна поляризация мнозина се опасяват, че въпреки общественото осъзнаване на проблема със сексуалното насилие над жени, до което доведе #MeToo, движението не може да реши въпроса с неравенството между мъжете и жените в политиката и в частния сектор. Дори и всички жени кандидати на изборите през ноември да влязат в Конгреса, съотношението жени-мъже в Камарата на представителите ще е едно към четири, подчертава Джийн Сенздак. Ако движението продължи да съществува, \"възможно е да има повече жени в надпреварата на президентските избори през 2020 г., но дотогава всичко може да се случи\", отбелязва Сенздак. Жени спечелиха тази година рекордно голям брой места в управителните съвети на големите компании, сочи проучване на компанията \"Инститюшънъл Шеърхолдър Сървисис\". И там обаче няма паритет: през юни жени заемат само 18 процента от местата в управителните съвети и председателстват едва четири процента от тях, става ясно от проучването. За да има паритет, следва да се избягва \"поставянето под общ знаменател\" и \"мъжете трябва да бъдат включени в разговора\", казва Лиса Кимел, председателка на канадския клон на международната организация за маркетинг Еделман. \"Ефективността на #MeToo и дългосрочното му въздействие ще зависят най-вече от това дали мъжете ще го възприемат - те трябва да приемат, че има проблем и да поемат ангажимент да го решат, защото винаги те са лидерите\", твърди Кимел./ БТА", "date": "2018.10.05", "title": "Година след началото на #MeToo: какво постигна и какво още трябва да се направи"}
{"url": "https://www.dnevnik.bg/bulgaria/2018/10/05/3322169_shte_gonim_vsichki_do_krai_za_kachestveno_izpulnenie/", "text": "Ремонтираната зона по ул. \"Граф Игнатиев\" и градинката при църквата \"Свети Седмочисленици\" все още не са завършени. Ще държим завършеният продукт да е такъв, за какъвто сме платили. Проектант, надзорник, строител, ще гоним всички до край, каза днес по \"Нова телевизия\" главният архитект на София Здравко Здравков. Той призова дебатът за това, дали е красива или не зоната, да се води след като всички дейности бъдат изпълнени. Архитект Здравков подчерта, че ако има проблеми с достъпността, ще се държи те да се отстранят. Той уточни, че се използват два вида настилки - гранит за плащадите и бетонови настилки за другите зони. Коментирайки цветовете арх. Здравков обяви, че нюансите на сивото са консервативни, като няма залитания в крайности, като така изпъкват и сградите. По повод твърденията, че не е било ясно как ще изглежда районът, след ремонта, той на няколко пъти повтори, че проектът е плод на архитектурен конкурс и е минал през обществени обсъждания в продължение на 5 години. Здравков подчерта, че при предаването на обекта, ако има някакви проблеми и несъответствия с проекта, ще се наложат финансови санкции. \"Ще огледаме всичко. Санкциите са големи - 240 хиляди лева ден за бавене и милиони, ако работата не е свършена качествено\", каза още главният архитект. Изпълнител на ремонта на цялата ул. \"Граф Игнатиев\" и градинката при църквата \"Свети Седмочисленици\" е \"Джи Пи Груп\", а крайният срок за завършването е март догодина. Пред Би Ти Ви заместник-кметът на София Евгени Крусев коментира, че амбицията е трамваите да тръгнат през ноември. Относно хаштагът \"Хубаво е\", под който в социалните мрежи се пускат снимки от района, той обяви, че по-коректно ще е той да е \"Не е завършено\".  Евгени Крусев обяви , че не смята да подава оставка.", "date": "2018.10.05", "title": "Ще гоним всички до край за качествено изпълнение, обяви главният архитект на София"}
{"url": "https://www.dnevnik.bg/razvlechenie/2018/10/05/3321125_nosht_na_prilepite_se_spuska_nad_sofiia_i_ruse_dnes/", "text": "Занимателните игри, работилници, дискусии и демонстрации ще бъдат част от програмата за отбелязването на международната инициатива \"Нощ на прилепите\", която се подготвя по повода в Националната библиотека \"Св. Св. Кирил и Методий\" в София и Регионален исторически музей - Русе от 17 ч. тази вечер, 5 октомври. Заниманията са насочени най-вече към децата, като предлагат различни образователни игри и работилници, които да провокират интерес към тайния живот на прилепите. В София мястото не е избрано случайно. \"Св. св. Кирил и Методий\" е една от трите библиотеки в света, където книги и прилепи не само съжителстват успешно заедно, но и се оказват полезни едни за други. Обикновено в библиотеките има установени правила и макар да не фигурира като забрана в правилника, наличието на прилепи е извънредно явление. Това обаче не важи за националната ни библиотека, която освен че ще приюти събитие, посветено на прилепите, е гордо убежище на колония ръждиви вечерници, които се оказват почти толкова важни, колкото и самите библиотекари, разказват организаторите. Библиотеката ще бъде отворена за всички желаещи да се включат в събитието. Гостите ще имат възможност не само да разберат защо прилепите са толкова важни за книгите, но и други интересни факти за единствените летящи бозайници и тяхното значение за хората. Всеки желаещ над 10 години ще може участва в работилница за къщички на прилепи, които ще бъдат окачени след това на ключови места в София. Събитието ще приключи с презентация и дискусия. В Русе малките посетители на регионалния исторически музей ще могат да изработят маски и макет на прилеп от глина. Играта \"Да бъдеш прилеп\" ще даде възможност на участниците в празника да влязат в специално изграден в Лапидариума тунел на бозайниците и да открият тяхната храна. Там те ще могат да разберат и как летящите бозайници се ориентират в тъмното и с какво се хранят. Присъстващите ще имат възможност да \"маркират\" прилепи и да научат повече за методите за улавянето им. Малки и големи ще могат да проследят летящите бозайници чрез ултразвуков детектор, както и да изрисуват лицата си в играта \"С лице на прилеп\". Презентация на тема прилепите ще има и в Посетителския център \"Поморийско езеро\" в Поморие от 13 ч. днес. По-рано там празника ще отбележат и ученици от клуба \"Млад пътешественик\". Освен в София, Русе и Поморие подобни събития тази година се провеждат от края на септември до средата на октомври в общо 11 български града. Всички те са част от инициативата на Секретариата на EUROBATS – Споразумението за опазване на европейските видове прилепи, която отбелязва празника за първи път през 1990 г. във Франция и Полша. От 1999 г. споразумението влиза в сила за България. Целта му е опазване на видовете прилепи в Европа чрез серия от дейности. В страната се срещат 33 от всички 35 вида прилепи, познати в Европа, което нарежда България на второ място в континента по отношение на видовото разнообразие. Мнозина обаче не познават и съответно не разбират ползите от съжителството с прилепите, а хората по-скоро са незаинтересовани или се страхуват от тях. В София кампанията ще продължи на 14 октомври в Зоологическата градина, където от 13:30 организаторите ще изнесат презентация, а след това изследователи на прилепи ще покажат техниките, чрез които проучват крилатите бозайници. В Пловдив Нощ на прилепите ще е на 6 октомври в Регионален природонаучен музей - Пловдив и Дондуковата градина. Тя ще започне от 17 ч. с научно-популярна презентация в музея, след което в градинката ще има рисувателни ателиета, игри и подслушване на прилепи. Прилепни занимания се предвиждат и от Регионалния исторически музей в Плевен на 10 октомври от 13 ч.. Във Велико Търново за инициативата ще бъдат отделени два дни - 10 и 13 октомври. В първия в Гимназията по туризъм \"Д-р Васил Берон\" ще има рисунки, изработване на маски на прилеп, прилепни сладки, презентация за видовете в България и по света, както и разговор на тема \"Нашите тихи съседи\". На финала всеки желаещ ще може да \"полети като прилеп\" по алпийски тролей. На 13 октомври от 10:30 ч. пред Мусинската пещера край с. Мусина също има предвидени занимания по повода, а в Ловеч такива са предвидени за 11 октомври от 13 ч. в Музейна сбирка \"Васил и Атанас Атанасови\".", "date": "2018.10.05", "title": "Нощ на прилепите се спуска над София и Русе днес"}
{"url": "https://www.dnevnik.bg/sport/2018/10/05/3322167_lebron_djeims_e_nael_vuorujena_ohrana_za_doma_si_v_los/", "text": "Баскетболистът на \"Лос Анджелис лейкърс\" Леброн Джеймс е наел въоръжена охрана за новия си дом в града. Крилото, който  премина при \"езерняците\"  преди началото на сезона в Националната баскетболна асоциация (НБА), предприема тези мерки на фона на зачестилите кражби с взлом в домовете на известни личности в района в последните седмици. По информация на TMZ Джеймс използва услугите на бивши полицейски служители, а от НБА също са помогнали в намирането на най-добрите професионални охранители. Във вторник полицията в Лос Анджелис е арестувала трима души в тийнейджърска възраст, които са заподозряни за обирите с взлом в домовете на най-малко две дузини знаменитости. Твърди се, че има и списък с такива, които също са обект, а сред тях попада и домът на Джеймс. Имението на баскетболиста в Лос Анджелис струва 23 милиона долара. То е с площ над 15 хилядни крадратни метра и има осем спални.", "date": "2018.10.05", "title": "Леброн Джеймс е наел въоръжена охрана за дома си в Лос Анджелис"}
{"url": "https://www.dnevnik.bg/evropa/2018/10/05/3322170_franciia_podkrepia_obvineniiata_na_holandiia_i/", "text": "Франция споделя позицията на Холандия и Великобритания за ролята на Русия в приписваната й кибератака срещу Организацията за забрана на химическите оръжия (ОЗХО). Това се посочва в официално изявление на френското външно министерство, цитирано от \"Франс прес\" и ТАСС. Френското външнополитическо ведомство изразява \"пълна солидарност\" във връзка с обвиненията, но не споменава за предприемането на някакви действия от своя страна. В киберпространството, както и в други сфери, се прилага международното право и се очаква страните да го спазват, се посочва в изявлението. Холандия  и  Великобритания  обвиниха вчера руското военно разузнаване, че не зачита международните правни норми, като извършва кибератаки срещу институции в чужди страни. Министърът на отбраната на Холандия Анк Бейлевелд съобщи вчера, че на 13 април е била осуетена руска хакерска атака срещу ОЗХО./БТА", "date": "2018.10.05", "title": "Франция подкрепя обвиненията на Холандия и Великобритания за руски кибератаки"}
{"url": "https://www.dnevnik.bg/bulgaria/2018/10/05/3322173_zamestnik-kmetut_po_transporta_ne_smiata_da_podava/", "text": "Не предвиждам да си подавам оставката, каза днес по Би Ти Ви заместник-кметът на София с ресор транспорт Евгени Крусев.  Неговото оттегляне беше поискано  от общински съветници заради качеството на ремонта на ул. \"Граф Игнатиев\" и зоната около църквата \"Свети Седмочисленици\". \"Не виждам с какво моята оставка ще помогне за проекта. Фокусът е да завършим Графа\", уточни Крусев. На всички конкретни въпроси, илюстрирани със снимки, за разни недоразумения в ремонтираната зона той отговори с: \"Проектът не е завършен.\" Същото, но пред \"Нова телевизия\",  каза и главният архитект на София Здравко Здравков . И двамата подчертаха, че са предвидени сериозни глоби за некачествена работа и забавяне без уважителна причина. Евгени Крусев подчерта, че от строителния надзор имат хора на този обект всеки ден в продължение на поне 12 часа. Също по Би Ти Ви авторът на проекта за оформлението на зоната арх. Иво Пантелеев обяви, че критиките идват от хора, които не познават проекта. Той уточни, че в момента е свършена 25% от работата по поставянето на настилките. Пантелеев подчерта, че когато нещо не му харесва, вика техническия ръководител, работата се спира и настилката се подменя. За момента обаче подобни случаи не били много.", "date": "2018.10.05", "title": "Заместник-кметът по транспорта не смята да подава оставка заради \"Граф Игнатиев\""}
{"url": "https://www.dnevnik.bg/evropa/2018/10/05/3322175_hiliadi_protestiraha_sreshtu_pravitelstvoto_v_avstriia/", "text": "В четвъртък вечерта на площада пред Федералното канцлерство във Виена се събраха хиляди демонстранти, които протестираха срещу политиката на правителството и изразиха своето намерение да възобновят протестните демонстрации в четвъртък - практика на антинационалистическите сили, които протестираха срещу правителството на Волфганг Шусел и Йорг Хайдер (2000 - 2004), предаде БТА. Под мотото \"От четвърти октомври всеки четвъртък\" на призива на организаторите, разпространен чрез \"Фейсбук\", се отзоваха около 3 - 4 хил. души, които изразиха отношението си към правителствената коалиция между Австрийската народна партия и крайнодясната Австрийска партия на свободата. Демонстрацията премина мирно, а за настроението на протестиращите допринесе групата \"Музика за човешки права\", която свири два пъти седмично на площад в близост до канцлерството. Ораторите изразиха опасенията си за демокрацията в Австрия, посочиха като пример скандал от последната седмица, свързан с  опита на министъра на вътрешните работи Херберт Кикъл  да ограничи свободата на печата, обърнаха внимание на отношението към критично настроените хора на изкуството. Известната извън пределите на Австрия 90-годишна актриса Ерна Манголд заяви от трибуната, че новоприетата училищна реформа напомня \"донякъде за моето начало през 1933 година\". Чрез видео беше разпространен призивът на писателката - носителка на Нобелова награда, Елфриде Йелинек хората да участват в демонстрацията, отправен в началото на септември.", "date": "2018.10.05", "title": "Хиляди протестираха срещу правителството в Австрия"}
{"url": "https://www.dnevnik.bg/na_put/2018/10/05/3320116_chekpoint_charli_svidetelstvo_za_studenata_voina_ili/", "text": "Екскурзия до Берлин без да се види \"Чекпойнт Чарли\" е немислима за повечето туристи. Обаче районът около пункта, символ на разединението на Германия, се е фокусирал повече върху обслужването на туристите вместо върху припомнянето на Студената война и нейните последици за страната, разказва репортаж на ДПА.", "date": "2018.10.05", "title": "\"Чекпойнт Чарли\" : свидетелство за студената война или туристическа атракция"}
{"url": "https://www.dnevnik.bg/evropa/2018/10/05/3322177_evrokomisiiata_obvini_raiuner_che_narushava_pravata_na/", "text": "Европейската комисия призова вчера органите, отговарящи за защита на потребителите, да прегледат внимателно неотдавнашните промени в политиката на авиокомпания \"Райънер\" (Ryanair) за обезщетенията. Според Брюксел те нарушават правото на ЕС, предаде \"Франс прес\". Еврокомисията посочва по-конкретно задължението, наложено на пътници от някои държави - членки на ЕС, да се обръщат към съдилища в Ирландия за всяко искане на обезщетение от компанията. \"Прочетох със загриженост информациите за \"Райънер\", написа в \"Туитър\" комисарят по въпросите на правосъдието, потребителите и равнопоставеността между половете Вера Йоурова. \"Фактът, че пасажерите ще могат да внасят юридически жалби само в Ирландия, очевидно противоречи на правилата.\" Авиокомпанията, която е изправена пред  стачки на персонала , съобщи, че ще връща парите за билетите, но няма да плаща обезщетения на пътниците за анулирани полети и закъснения, посочи АФП./БТА", "date": "2018.10.05", "title": "Еврокомисията обвини \"Райънер\", че нарушава правата на потребителите"}
{"url": "https://www.dnevnik.bg/evropa/2018/10/05/3322183_mujut_zashlevil_jena_v_parij_poluchi_prisuda_ot_shest/", "text": "Мъжът, който зашлеви млада жена в края на юли на улица в Париж, бе осъден вчера на една година затвор, включително шест месеца условно, съобщи \"Франс прес\". Двайсет и пет годишният мъж, чието деяние бе заснето от камера за видеонаблюдение, трябва да плати обезщетение в размер на 2 хил. евро. Издадена му е и ограничителна заповед, съгласно която той не трябва да се опитва да влиза в контакт с жената, която е ударил. Мари Лагер, 22-годишна студентка, разказа през юли във \"Фейсбук\" за нападението и  прикачи снимки и видео  като доказателство. По думите й мъжът първо й направил сексуални намеци и тя го отблъснала. На видеото се вижда как мъжът й удря шамар край кафене посред бял ден и пред други хора./БТА", "date": "2018.10.05", "title": "Мъжът, зашлевил жена в Париж, получи присъда шест месеца затвор"}
{"url": "https://www.dnevnik.bg/evropa/2018/10/05/3322196_avstriia_i_daniia_predlagat_sedem_nachina_za_reshavane/", "text": "Постоянно заселване в Европейския съюз трябва да се предлага на бежанци само след като съюзът промени подхода си по мигрантския проблем, заявиха министри от Австрия и Дания вчера, излагайки визията си за реформа на системата за предоставяне на убежище, предаде ДПА. Австрийският вътрешен министър Херберт Кикъл и датският министър на имиграцията и интеграцията Ингер Стьойбер представиха във Виена план от седем точки, който поставя ударение върху подпомагане на уязвими бежанци, а не на такива, които могат да си позволят да плащат на каналджии да ги прекарват през границите. Двете страни искат също така ЕС да увеличи подкрепата си за страните, приемащи бежанци, край кризисни \"горещи точки\", така че бежанците да не чувстват необходимост да продължат пътя си към Европа. Планът съдържа и  одобрени от ЕС идеи  като създаване на \"платформи за дебаркиране\" за мигранти, спасени в морето, засилване на контрола върху външните граници на ЕС и солидарност между страните - членки на съюза. \"Когато покажем, че сме си върнали контрола над положението в Европа и че ние, а не каналджиите, решаваме кой пристига, тогава ще стигнем до момента, когато можем да мислим за заселване\", каза на пресконференция във Виена министър Кикъл, който е от  крайнодясната Австрийска партия на свободата . Той добави, че идеалният случай е Европа да се фокусира върху онези бежанци, \"които съответстват на нашата ценностна система с възгледите си за хуманността и обществото\". Стьойбер заяви по-рано вчера, че нейната страна няма да приема нови бежанци според квотата, поставена от програмата на ООН за презаселване тази година, защото Дания все още \"се бори да интегрира многото бежанци, пристигнали в страната през последните години\". През 2016 г. скандинавската страна прекрати участието си в програмата на ООН с квоти за презаселване на бежанци и оттогава не го е възобновявала. \"Още сме в положение да водим борба за интегрирането на многобройните бежанци, пристигнали в Дания в последните години\", посочи в комюнике Стьойбер, аргументирайки решението на властите. Член на либералната партия \"Венстре\" в правителството на премиера Ларс Льоке Расмусен, Стьойбер ръководи ограничителната миграционна политика в Дания от 2015 г. \"Въпреки че повече бежанци станаха част от трудовия пазар, има още много, които не успяват да удовлетворят нуждите си\", добави тя. Според данни от 2017 г. в Дания са били регистрирани 3500 кандидати за убежище, най-ниското равнище от 2008 г. насам. От началото на тази година са депозирани 2600 молби. От края на 2017 г. новият закон за имиграцията, приет с подкрепата на социалдемократите и популистката Датска народна партия, предвижда решенията за броя на бежанците от квотната програма да взема по свое усмотрение министерството на имиграцията и интеграцията. /БТА", "date": "2018.10.05", "title": "Австрия и Дания предлагат седем начина за решаване на бежанския проблем в ЕС"}
{"url": "https://www.dnevnik.bg/sport/2018/10/05/3322180_naiki_izrazi_zagrijenost_sled_obvineniiata_v/", "text": "Американската компания за спортна екипировка \"Найки\" изрази загриженост след обвиненията към Кристиано Роналдо за изнасилване през 2009 година.  Разследването срещу португалеца беше подновено  след твърденията на американката Катрин Майорга, че е била жертва на футболиста. \"Найки\" е един от дългогодишните партньори на Роналдо, а футболистът има договор с компанията на стойност 1 милиард долара. Американският гигант обяви, че \"ще продължи да следи отблизо ситуацията\", предава \"Асошиейтед прес\". \"Ние сме дълбоко загрижени от обезпокояващите твърдения, отнасящи се към Кристиано Роналдо. Ще продължим да наблюдаваме внимателно ситуацията, но засега \"Найки\" няма да прави повече коментари\", гласи съобщението на компанията. Друга компания, която също има договор с Роналдо - EA Sports, направи подобен коментар. \"Видяхме този доклад, който разяснява делата срещу Кристиано Роналдо. Продължаваме да се информираме и да следим всичко случващо се, тъй като очакваме нашите посланици и рекламни лица да се държат по достоен начин, в съответствие с ценностите на ЕА.\" Междувременно настоящият клуб на Роналдо  \"Ювентус\" подкрепи футболиста . Заради медийния шум около нападателя той  не беше включен в състава на португалския национален отбор за мачовете в Лигата на нациите . Футболистът коментира в социалните мрежи, че се  създава медиен цирк .", "date": "2018.10.05", "title": "\"Найки\" изрази загриженост след обвиненията в изнасилване към Роналдо"}
{"url": "https://www.dnevnik.bg/evropa/regioni/2018/10/05/3322202_bulgariia_shte_poluchi_230_mln_evro_za_po-dobro/", "text": "Европейската комисия приветства подписаното вчера споразумение между \"Фонд мениджър на финансови инструменти в България\" (ФМФИБ) и Европейската банка за възстановяване и развитие (ЕБРД) за установяване на първия подкрепен в рамките на политиката на сближаване финансов инструмент, насочен към сектора на водоснабдяването и отпадъчните води в България. Благодарение на 115 милиона евро от Кохезионния фонд и от национално съфинансиране заедно с допълнителни ресурси на ЕБВР и от частни източници подписаното споразумение се очаква да осигури инвестиции в размер до 230 милиона евро и да предостави достъп до финансиране на 16 регионални водоснабдителни предприятия. С това финансиране операторите ще могат да осигурят експлоатацията и модернизирането на своите съоръжения за водоснабдяване и пречистване на отпадъчни води. Комисарят по въпросите на регионалната политика Корина Крецу заяви: \"Това споразумение показва, че чрез финансовите инструменти може да се увеличат ползите от инвестициите в рамките на политиката на сближаване и в сектора на обществените услуги. Благодарение на това споразумение 220 хил. български граждани ще имат достъп до по-добро водоснабдяване, а 1.5 милиона ще се възползват от подобрено пречистване на отпадъчните води.\" За периода 2014 - 2020 г. над 1 милиард евро от Кохезионния фонд ще бъдат инвестирани за по-добро водоснабдяване и пречистване на водите в България.", "date": "2018.10.05", "title": "България ще получи 230 млн. евро за по-добро водоснабдяване"}
{"url": "https://www.dnevnik.bg/bulgaria/2018/10/05/3322205_namerenieto_za_osvetliavaneto_na_daritelite_na/", "text": "Представителите на църквата са против текстовете в проекта за нов Закон за вероизповеданията в частта за разкриването на дарителите, защото това би нарушило лично религиозно чувство на хората, каза днес по \"Нова телевизия\" средноевропейският митрополит Антоний. По думите му новият Закон за вероизповеданията нарушава автономията на Българската православна църква. \"По закон БПЦ е отделена от държавата и има свой вътрешен живот, който се регулира от устава и традициите и правилата на БПЦ. Също сме категорично несъгласни с понятието религиозен радикализъм, защото няма точна формулировка. Представете си едно литийно шествие в името на благородна кауза, което по един или друг начин може да бъде спряно с подобни опасения\", добави митрополит Антоний. Ръководството на църквата обаче било доволно от идеята за увеличение на заплатите на свещениците. \"Ние адмирираме това, защото това по един или друг начин ще облекчи църквата и ще могат една част от нейните средства да бъдат насочени в социални, просветни дейности. Иначе хората, които даряват, виждат къде отиват парите им, защото голямата част от даренията са целеви и резултатът от тях се вижда\", заяви митрополит Антоний.", "date": "2018.10.05", "title": "Намерението за осветляването на дарителите на църквата нарушавало личното религиозно чувство"}
{"url": "https://www.dnevnik.bg/biznes/turizam/2018/10/05/3322209_sobstvenicite_na_turoperatori_s_otnet_licenz_niama_da/", "text": "Собствениците и управителите на туристически компании, чийто лиценз е бил отнет, няма да имат право да създават или управляват нова компания с такава дейност в период три години, съобщи по \"Нова телевизия\" министърът на туризма Николина Ангелкова, като уточни, че това е стане с промени в Закона за туризма. Тя допълни, че всеки може да провери на сайта на министерството дали дадена компания е била санкционирана. \"Регистърът е публичен, а компаниите с прекратени лицензи не са премахнати от него, а имената им са оцветени с червен цвят, за да се види, че те нямат право да извършват такава дейност. Включително и тези, които нямат застраховка, също са с отделен цвят\", каза министърът. Според Ангелкова въпреки студеното лято туристическият сезон е бил успешен. За трите летни месеца България е била посетена от 4.5 млн. туристи, което е увеличение от 3.6% спрямо предходното лято. Гостите от чужбина за първите осем месеца са 6.9 млн, което е с 6% повече. Най-много са туристите от Румъния, Гърция и Германия, но има голямо увеличение на гостите и от Великобритания – около 20%, Украйна – 25%, САЩ - ръст 12%.", "date": "2018.10.05", "title": "Собствениците на туроператори с отнет лиценз няма да могат да работят в туризма 3 години"}
{"url": "https://www.dnevnik.bg/evropa/evropeiski_parlament/2018/10/05/3322206_evroparlamentut_nastoia_nai-niskata_cena_da_ne_e/", "text": "Прекомерното използване на най-ниската цена като основен критерий за възлагане и необходимостта да бъде подкрепено участието на малки и средни предприятия в търговете са сред въпросите, разгледани в доклад, който беше одобрен вчера от Европейския парламент, предаде пресслужбата на институцията. Европарламентът е дълбоко разочарован от скоростта, с която много държави членки транспонираха директивите за обществените поръчки от 2014 г., както и от многобройните закъснения, и настоява процесът по транспониране да завърши бързо, без повече забавяне. Евродепутатите искат от Европейската комисия да организира по достъпен и удобен за ползване начин ръководствата и другите инструменти, разработени, за да подпомагат държавите членки при прилагането на рамката за обществени поръчки. Качествени, екологични и социални аспекти Парламентът приветства факта, че много държави от ЕС са приели разпоредби за използването на критерии за качество (включително най-добро съотношение цена – качество), и насърчава тяхното систематично прилагане. При вземането на решения за покупка възлагащите органи трябва да прилагат и други критерии, а не единствено цената или икономическата ефективност, като вземат под внимание качествени, екологични и/или социални аспекти и да имат предвид цялостния жизнен цикъл на продуктите, включително тяхното въздействие върху околната среда, се казва в доклада. Парламентът също така насърчава възлагащите органи да си сътрудничат с участниците на пазара, за да разработват новаторски методологии, продукти, произведения или услуги, които все още не съществуват. Препоръки Евродепутатите призовават Европейската комисия и държавите членки: - да анализират и докладват причините за прекомерното използване на  като първичен критерий за възлагане в редица държави от ЕС, които не отчитат качеството, устойчивостта и социалното приобщаване, - да използват иновативни обществени поръчки за постигане на интелигентен, екологичен и приобщаващ растеж и за укрепване на  ; членовете на Европарламента подчертават новите възможности, предлагани от директивите за обществените поръчки, за повторно използвани, ремонтирани, реновирани и рециклирани стоки и услуги и други устойчиви и ресурсно ефективни продукти и решения, - да подпомагат участието на  (МСП) в търговете, например чрез задължително разделяне на партиди, когато това е възможно, или чрез ограничаване на оборота, необходим за участие в тръжна процедура (разделянето на договорите на партиди насърчава конкуренцията на пазара и избягва риска от еднолични търгове, зависимостта на доставчиците, се отбелязва в доклада); трябва да се разработят консултантски услуги и обучение за МСП, за да се подобри тяхното участие в тръжните процедури, - да се стремят към бърза   на процедурите и въвеждането на електронни процеси за всички основни етапи, а именно от уведомяване, достъп до тръжни процедури и представяне до оценка, възлагане на поръчки, поръчване, фактуриране и плащане, - да приемат национални стратегии за   на националните системи за обществени поръчки и повишаване на тяхната ефективност, - да увеличат съвместните процедури за възлагане на обществени поръчки, включително  , за което преразгледаните правила на ЕС предлагат улеснения, - да използват икономически ефективни инструменти за управление на договори, за подобряване на  , целостта и данните, както и за по-добро управление на обществените поръчки като регистри на договори, - да осигурят  на закупените стоки и услуги и да се избегне блокирането на доставчиците, - да разработят  , като обръщат внимание на всички нива на публичната администрация, а също и на критерии за качество като социални и екологични критерии, - да приемат  за различните участници в процеса на възлагане на обществени поръчки, - да насърчават университетите да продължат да развиват   в областта на европейското законодателство в областта на обществените поръчки. Според Еврокомисията 55% от процедурите за възлагане на обществени поръчки все още използват най-ниската цена като единствен критерий за възлагане вместо например за стратегически социални и екологични критерии. Броят на тръжните процедури със само една оферта се увеличи от 14% на 29% за периода 2006 - 2016 г. МСП печелят едва 45% от стойността на обществените поръчки над праговете на ЕС, което е под тяхната тежест в икономиката.", "date": "2018.10.05", "title": "Европарламентът настоя най-ниската цена да не е основен критерий при обществени поръчки"}
{"url": "https://www.dnevnik.bg/bulgaria/2018/10/05/3322264_krasimir_vlahov_e_izbran_za_konstitucionen_sudiia_ot/", "text": "Депутатите избраха Красимир Влахов за конституционен съдия от квотата на Народното събрание, съобщи агенция \"Фокус\". Неговата кандидатура беше приета с 127 гласа \"за\" и 55 \"въздържали се\". Красимир Влахов  беше предложен от ГЕРБ и подкрепен от \"Обединени патриоти\" . По време на изслушването му в парламентарната правна комисия той получи подкрепата и на ДПС, а депутатите от БСП гласуваха \"въздържал се\". Красимир Влахов коментира, че за цялото си почти 30-годишно съществуване Конституционния съд се е превърнал не само в гарант на конституцията, но и в гарант на демократичния преход. По време на изказването си Влахов обясни и че подкрепя въвеждането на индивидуална конституционна жалба – механизъм, който ще позволи на гражданите да се обръщат директно към Конституционния съд, без да е нужно посредничеството на Висшия адвокатски съвет или омбудсмана. \"Съзнавам високата отговорност, която ми е възложена с избора за конституционен съдия, и няма да отстъпя от нея\", заяви пред журналисти Влахов.", "date": "2018.10.05", "title": "Красимир Влахов e избран за конституционен съдия от квотата на парламента"}
{"url": "https://www.dnevnik.bg/bulgaria/2018/10/05/3322201_krasimir_vlahov_-_noviiat_konstitucionen_sudiia_shte/", "text": "Та в този смисъл току-що избраният член на Конституционния съд, който ще се произнася по законодателната продукция на комисията на Кирилов, тепърва ще опровергава горните разсъждения. (Опитът да разговаряме с г-н Влахов през последната седмица, за да споделим с него своите спекулации, не се увенча с успех.) Красимир Влахов е 46-годишен, от поколението магистрати, които навлизат в съда във времето на т.нар. демократичен преход. Завършил е право в Софийския университет \"Св. Климент Охридски\", има вече 22 години стаж и като съдия е доказал своята отлична подготвеност и компетентност в гражданското право и процес, казват колегите му. Преподавал е и е автор на десетки статии и помагала по гражданско и вещно право. Заемал е ръководни длъжности като заместник-председател и председател на Софийския районен съд, а през 2012 г., докато бе съдия в Софийски градски съд, бе предложен от председателя на ВКС Лазар Груев за заместник-председател на върховната инстанция и ръководител на Гражданската колегия и Висшият съдебен съвет гласува предложението. Именно с този избор бе свързан първият публичен шум около името на съдията заради прякото изкачване във ВКС. Но изборът му бе защитен от самия председател на ВКС проф. Груев с доказаните професионални качества на Влахов. Конструктивният диалог в системата на съдебната власт и особено \"извън нея\" може да бъде ефективен тогава, когато онези власти \"извън нея\" са заинтересувани от нейната задължителна независимост, но не и когато в продължение на десетилетия се чудят с какви законодателни или неформални хватки да й сложат юздите - съдим по практиката. Липсата на такава диференциация на възможните \"конструктивни диалози\" в мотивите на Влахов можеше да породи въпроси към него при изслушването му в правната комисия, но то протече вяло и сякаш предопределено. От делата, по които се е произнасял като съдия Влахов, прави впечатление участието му в съдебния състав, който допусна за разглеждане във ВКС делото за царската хижа \"Саръгьол\", определяйки, че съдът трябва да отговори на няколко ключови принципни въпроса за царската реституция. Това дело беше решаващо, защото този път съдебният състав имаше шанса по закон да ревизира първото основополагащото решение от 2012 г. и да измие петното, което ВКС си лепна - на себе си и на държавата - чрез отнемане на вече реституирана от същата държава частна собственост. В състава обаче, който по-късно се произнесе по същество, че и хижата \"Саръгьол\" принадлежи на държавата, макар и с променени условия, Влахов не участва. Обичайно съставът, който допуска делото, го и решава. Защо съдията Влахов се оттегля остана неясно. Наистина в гражданските дела няма изискване за неизменност на съдебния състав, но въпреки това отсъствието на Влахов в решаващия етап озадачава. Можем само отново да спекулираме: ако Влахов е предполагал какво ще бъде решението, а е имал различна позиция, той би могъл да изрази особено мнение, което нямаше да се отрази на решението в тричленния съдебен състав, но щеше да покаже кураж да се изявява публично различно от масовото очакване на общественото мнение и властта. Споменаваме това дело, защото то е с най-голяма обществена значимост сред тези, по които се е произнасял съдията Красимир Влахов..", "date": "2018.10.05", "title": "Красимир Влахов - новият конституционен съдия ще доказва отново независимост"}
{"url": "https://www.dnevnik.bg/sport/2018/10/05/3322181_hamiltun_beshe_nai-burz_v_svobodnite_trenirovki_predi/", "text": "Световният шампион Люис Хамилтън записа най-добри времена в двете свободни тренировки преди Гран при на Япония, 17-и кръг за сезона във Формула 1. Пилотът на \"Мерцедес\" доминираше и в двете сесии по 90 минути, а конкурентите му останаха далеч назад. Хамилтън, който е четирикратен победител в Япония (три пъти на \"Сузука\"и веднъж на \"Фуджи\"), се намира в отлична форма. Британецът триумфира в последните три старта –  Италия ,  Сингапур  и  Русия , и увеличи аванса си пред Себастиан Фетел на 50 точки само пет състезания преди края. В първата свободна тренировка Хамилтън и всички останали пилоти оптимизираха настройките и нямаше много опити, близки до квалификационно темпо. Все пак световният шампион постигна 1:28.691 минути със средно меките гуми за уикенда \"софт\". Съотборникът му в \"Мерцедес\" Валтери Ботас остана втори с 0.446 секунди зад Хамилтън. Разликата между \"Сребърните стрели\" и \"Ферари\" беше много голяма, като Кими Райконен остана четвърти на 936 хилядни от секундата, а Себастиан Фетел на 994. Хамилтън беше замесен и в инцидент по време на първата тренировка. При скорост над 300 км/ч в завоя 130R британецът успя да избегне в последния момент Пиер Гасли с \"Торо Росо\", който не се беше отстранил от състезателната линия, карайки с по-ниско темпо. Във втората тренировка всички пилоти направиха и квалификационни симулации с най-меките гуми \"суперсофт\". При тях Хамилтън записа обиколка за 1.28.217 минути, а Ботас отново беше на около половин секунда зад своя съотборник. Фетел дори не успя да влезе в 1.28 минути за обиколка, като най-бързият му тур беше 1.29.050 (+0.833 зад световния шампион). Кими Райконен остана пети в тренировката с изоставане от близо 1.3 секунди, а между пилотите на \"Ферари\" беше Макс Верстапен с \"Ред бул\". Хамилтън обясни, че разликата в скоростта между \"Мерцедес\" и \"Ферари\" в последните състезания, както и в началото на уикенда в Япония, не идва само от новите компоненти по болида на световните шампиони. Подобно мнение изрази и  Кими Райконен , който смята, че от \"Мерцедес\" \"са открили нещо, което им дава още скорост\".", "date": "2018.10.05", "title": "Хамилтън беше най-бърз в свободните тренировки преди Гран при на Япония"}
{"url": "https://www.dnevnik.bg/sviat/2018/10/05/3322291_kanadcite_shte_mogat_da_nosiat_kanabis_pri_vutreshni/", "text": "Скоро канадците ще могат да пренасят до 30 грама канабис в багажа си, включително ръчен, на борда на самолети по вътрешни полети, обяви правителството, цитирано от \"Франс прес\". \"От 17 октомври 2018 г. пътниците ще могат да пренасят законово разрешено количество канабис - 30 грама в багажа си, включително ръчния, ако пътуват с вътрешен полет\", съобщи говорителката на министерството на транспорта Делфин Денис. Носенето на канабис на международни полети остава забранено, дори за полети до американски щати, които са узаконили консумацията на марихуана с развлекателна цел. Пушенето на борда на самолетите също остава забранено. /БТА", "date": "2018.10.05", "title": "Канадците ще могат да носят канабис при вътрешни полети"}
{"url": "https://www.dnevnik.bg/ot_vas/novini_ot_vas/2018/10/05/3322217_nepravilno_parkirani_diplomaticheski_avtomobili/", "text": "Читателският сигнал до МВнР (от 27.09): Неправилно паркирани дипломатически автомобили днес и почти всеки ден на бул. \"Цар Освободител\" и ул. \"Кракра\". Ще съм благодарен за официален коментар. С уважение, Георги Хорозов", "date": "2018.10.05", "title": "Неправилно паркирани дипломатически автомобили"}
{"url": "https://www.dnevnik.bg/skorost/2018/10/05/3322200_elektricheskata_ofanzivia_na_reno_produljava_s/", "text": "Ден преди откритото официално вчера автомобилно изложение в Париж председателят и изпълнителен директор на групата \"Рено\" Карлос Гон обяви новите стъпки по пътя на продължаващата електрификация на моделите на компанията. Сред тях са пускането на нов, достъпен градски електрически автомобил, който през следващата година ще бъде лансиран първо на пазара в Китай. \"Рено Ка-ЗИ (K-ZE) ще е компактен кросоувър, който на ток ще изминава до 250 км. Той ще се предлага с двойна зареждаща система, съвместима с домашната електрическа мрежа и обществената инфраструктура. Плановете са новото електрическо \"Рено\" да се произвежда в съвместно предприятие на \"Донфенг мотор груп\" и \"Нисан\" в Китай. Лукс в бъдеще време През 2020 година \"Рено\" планира разработката и на нови хибридни и плъгин хибридни версии на \"Клио\", \"Меган\" и \"Каптюр\". На автосалона в Париж компанията показа и поредния си автономен електрически автомобил. Моделът \"Изи-Ултимо\" показва виждането на компанията за луксозното превозно средство на бъдещето. \"Рено\" демонстрира и автономните електрически  автомобили за куриерски услуги \"Изи-Про\" . Пред \"Дневник\" Гийом Еран, който отговаря в компанията за програмата за роботизираните коли, каза, че първите подобни модели ще са готови за серийно производство през 2022 година. Неговите очаквания са до този период да е готово и законодателството, което регулира употребата на подобни автономни превозни средства. Специална версия на \"Зое\" и разширяване на мрежата от споделени автомобили Иначе на автосалона в Париж \"Рено\"  показа фейслифт  на популярния кросоувър \"Каджар\". Компания демонстрира и лимитирана серия \"Айконик\" на електромобила си \"Зое\". Тя се отличава със сива кожена тапицерия, нов екстериор в цвят сив \"Хайленд\" и нови 17-инчови алуминиеви джанти. В допълнение ZOE вече предлага практично отделение за съхранение на кабелите за зареждане в пода на автомобила, освобождавайки товарно пространство в багажника. \"Рено\" обявиха и плановете си за разширяване на предлагането на нови услуги за мобилност чрез решения за споделяне на автомобили. Като лидер в споделеното ползване на електрически автомобили в Европа с 5000 автомобила \"Рено Зое\" в 8 големи града и няколко силни партньорства групата е решила постепенно да разгърне предложенията си за електрическа мобилност чрез компанията \"Марсел\", която до края на 2019 година ще предостави още 2000 електрически автомобила.", "date": "2018.10.05", "title": "Електрическата офанзива на \"Рено\" продължава с достъпен модел"}
{"url": "https://www.dnevnik.bg/sviat/2018/10/05/3322296_direktorut_na_izvesten_literaturen_muzei_v_budapeshta/", "text": "Генералният директор на Литературния музей \"Петьофи\" в Будапеща Гергей Прьохле напуска поста след неколкоседмични нападки от държавните медии, предаде ДПА. Министерството на човешките ресурси съобщи в сайта на унгарското правителство, че договорът на Проьхле ще бъде прекратен по взаимно съгласие на 1 ноември. Не се дава обяснение за напускането, нито се посочва приемник. Прьохле е известен като лоялен привърженик на дясната националистическа партия \"Фидес\" на премиера Виктор Орбан. Той стана директор на литературния музей през 2017 г. Преди това е заемал различни дипломатически длъжности, включително посланик в Германия и в Швейцария. Критици на правителството посочват, че въпреки политическите си възгледи Прьохле винаги е бил професионалист и компетентен директор, който е разграничавал дейността на музея от всекидневната политика. Именно това обаче може да е причина за напускането му, отбелязва ДПА. В поредица от статии в проправителствения вестник \"Мадяр Идок\" Прьохле е критикуван, че не прави достатъчно за решаването на проблема с предполагаемата хегемония на либералната левица в литературните и културни кръгове. Той също така е обвинен, че пренебрегва автори с националистически възгледи. Поддръжниците на правителството на Орбан, насърчени от победата на \"Фидес\" на последните избори, искат да прочистят унгарския културен живот от леви влияния и да ги заменят с християнски и националистически влияния, отбелязва ДПА.", "date": "2018.10.05", "title": "Директорът на известен литературен музей в Будапеща се оттегли след нападки в държавни медии"}
{"url": "https://www.dnevnik.bg/biznes/2018/10/05/3322322_ebvr_podkrepia_malkiia_i_sredniia_biznes_s_bezplatni/", "text": "Български малки и средни компании могат да получат безвъзмездно консултации за това как да намерят партньор, как да изработят маркетингова стратегия, как да изградят IT инфраструктура, как да направят енергиен или финансов одит как да изберат решения за енергийна ефективност. Това е възможно чрез програмата \"Подкрепа за малкия бизнес\" на Европейската банка за възстановяване и развитие (ЕБВР). За година от началото на работата си в България Европейският консултантски център по инвестиционните въпроси вече 19 проекта са получили консултации, а други 14 се подготвят за одобрение, съобщи ръководителят на програмата в ЕБВР Мирослав Стоянов.", "date": "2018.10.05", "title": "ЕБВР подкрепя малкия и средния бизнес с безплатни консултантски услуги"}
{"url": "https://www.dnevnik.bg/sviat/2018/10/05/3322319_indiia_vuvejda_licevoto_razpoznavane_na_letishtata/", "text": "Без лични карти, нито бордни карти на летищата - индийското правителство обяви днес намерението си да въведе лицевото разпознаване по индийските летища, сблъскващи се с тенденцията за бързо увеличаване на броя на пътниците, предаде \"Франс прес\". Още от началото на следващата година индийските пътници на вътрешните полети ще могат да избират да пътуват без документи за самоличност или бордни карти благодарение на система за биометрична идентификация, каза индийският държавен секретар за гражданското въздухоплаване Раджив Наян Чубей. \"Сигурността ще се подобри чрез способността на технологията да идентифицира пътника на всяка проверка\", заяви Чубей. Технологията за лицево разпознаване е в експанзия на летищата по света, които се опитват облекчат потока от пътници, който не спира да се увеличава. Във Франция на летищата \"Роаси\" и \"Орли\" в Париж и на летището в Ница има биометрични терминали за лицево разпознаване от юли 2018 г. В Индия броят на пътниците се умножи шесткратно за 10 години благодарение на възхода на нискотарифните компании и повечето обслужвани дестинации. Това е истинско предизвикателство за летищата обаче. Според анализатори нужни са инвестиции в размер на няколко милиарда долара, за да се справят летищата с увеличението на потока от пътници. Предложението на индийското правителство предвижда автоматично разпознаване на пътниците, фотографирани при тяхното влизане на летището. Автоматично разпознаване ще има по време на проверките за сигурност за достъп до гейтовете и на проверката за качване в самолета. Технологията ще бъде въведена първо на летищата в Бангалор и Хайдерабад през февруари, а до април - и на летищата в Колката, Варанаси, Пуна и Виджаявада. /БТА", "date": "2018.10.05", "title": "Индия въвежда лицево разпознаване на летищата"}
{"url": "https://www.dnevnik.bg/bulgaria/2018/10/05/3322341_kratki_novini_namaliavat_se_ogranicheniiata_za_lov_na/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Полицаи в Поморие задържаха мъж и жена за кражба на пясък от дюни Полицаи от Поморие са задържали вчера мъж и жена, които са крали пясък от дюните на централния плаж на Поморие. Те са на 37 и 30 години, жители на града. Двамата са задържани за срок от 24 часа. Според \"Нова телевизия\" на мястото са намерени 24 чувала с пясък. Жертвите на катастрофата край Своге станаха 19 Жертвите на катастрофата с автобус край Своге на 25 август станаха 19, след като в столичната болница \"Света Ана\" е починал мъж на 57 години, съобщи Би Ти Ви. Той е бил със счупени ребра и пробит бял дроб. В болницата се лекува и съпругата на починалия. Намаляват се ограниченията за лов на диви свине, считано от този уикенд След като не са открити случаи на зараза в България в зоните в близост до сухоземната граница с Румъния, ще се допуска провеждането на т.нар. тихи гонки без кучета. Във връзка с приключването на активния летен туристически сезон отпадат и ограниченията около морските курорти. В районите по река Дунав, срещу които няма установени огнища на чума в Румъния, ще се допуска провеждането на стандартни гонки на диви свине с кучета. Огнище на птичи грип е установено в пловдивско село Агенцията по храните е открила огнище на птичи грип в лично стопанство в с. Манолско Конаре, община Марица, област Пловдив. То е потвърдено с лабораторно изследване. Всички птици в стопанството са умъртвени по хуманен начин. Определена е 3-километрова предпазна зона и 10-километрова зона за наблюдение. Забранено е движението на птици и продукти от тях в двете зони, както и търговията с птици и яйца за разплод.", "date": "2018.10.05", "title": "Кратки новини: Жертвите на катастрофата край Своге станаха 19"}
{"url": "https://www.dnevnik.bg/sviat/2018/10/05/3322335_musk_se_podigra_s_borsoviia_regulator_v_sasht_zaradi/", "text": "Шефът на \"Тесла\" (Tesla) Илън Мъск нападна с туит Комисията за ценните книжа и фондовите борси, която преди седмица го обвини в измама заради публикация в социалната мрежа, която според регулатора е подвела инвеститорите, предадоха ДПА и \"Франс прес\". \"Комисията за обогатяване на инвеститорите в къси продажби върши чудесна работа. И промяната на името е право в целта\", написа 47-годишният предприемач, давайки нов прочит (на англ. Shortseller Enrichment Commission) на абревиатурата на регулатора на английски език (SEC от Securities and Exchange Commission). Инвеститорите, използващи къси продажби, залагат срещу определени акции. Мъск, изглежда, обвинява комисията, че подпомага спекуланти, които искат да направят печалба от поевтиняването на акциите на \"Тесла\". Мъск сключи споразумение с комисията в края на миналата седмица, според което  трябва да плати глоба от 20 млн. долара  и да се оттегли от поста председател на съвета на директорите на компанията за три години. От новия председател на борда освен това ще се изисква да надзирава по-добре комуникациите на Мъск. Споразумението трябва да бъде одобрено от съдия. Комисията реши да съди предприемача за измама на инвеститорите заради съобщението му в \"Туитър\" от 7 август, че  обмисля изваждането на компанията от фондовата борса  при цена на акциите ѝ от 420 долара, като финансирането за тази операция е осигурено. Две седмици по-късно обаче Мъск  отмени тези планове . /БТА", "date": "2018.10.05", "title": "Мъск се подигра с борсовия регулатор в САЩ, заради който загуби пост в \"Тесла\""}
{"url": "https://www.dnevnik.bg/sviat/2018/10/05/3322349_bivsh_prezident_na_jujna_koreia_poluchi_15-godishna/", "text": "Бившият южнокорейски президент И Мюн-бак днес беше осъден на 15 години затвор за корупция, съобщиха световните агенции, цитирани от БТА. Седемдесет и шестгодишният И Мюн-бак, който беше президент от 2008 до 2013 г., беше признат за виновен за корупция, незаконно присвояване и други престъпления. Освен това съдът в Сеул го осъди да плати глоба от 13 милиарда вона (10 млн. евро). През август бившият президент Пак Гън-хе  получи 25-годишна присъда  по дело за корупция.", "date": "2018.10.05", "title": "Бивш президент на Южна Корея получи 15-годишна присъда за корупция"}
{"url": "https://www.dnevnik.bg/sport/2018/10/05/3322364_mourinyo_dade_rekordno_kratka_preskonferenciia_predi/", "text": "Едва три минути и 32 секунди продължи срещата на  Жозе Моуриньо  с медиите преди мача от осмия кръг на Висшата лига между \"Манчестър юнайтед\" и \"Нюкасъл\". \"Червените дяволи\" приемат \"свраките\" в събота от 19.30 часа, а в кратката си пресконференция португалецът обясни, че \"има много причини\" за слабата форма на тима му. \"Юнайтед\" е десети във Висшата лига, с три победи, едно равенство и три загуби, като записа най-слабия си старт от 29 години. Освен това в последните си пет мача във всички турнири отборът има само една победа. На Моуриньо бяха зададени шест въпроса, а на половината от тях той отговори с между две и три думи. \"Да, резултатите ни не са достатъчно добри. Знам, че е началото на октомври и гледаме класиранията в европейските първенства, но много от тях не отразяват какво ще се случи през следващите месеци или в края на сезона. Ние сме в добра позиция, в която можем да се справим много по-добре. За тази цел ни трябват точки, които обаче загубихме в последните си два мача\", каза португалецът. \"Манчестър юнайтед\" не е много убедителен дотук като домакин, а Моуриньо го открои. \"Така е, нямаме много домакински победи, но сме загубили само веднъж.\" На въпрос обаче защо продължават проблемите на отбора Моуриньо отговори с краткото \"заради много различни причини\". Репортерът продължи с питане дали мениджърът може да назове причините, но Моуриньо каза само \"не\". След това португалецът изрази съгласие, че формата на отбора не е добра, но на последния въпрос дали прави всичко по силите си \"Юнайтед\" да излезе от кризата просто замълча. Пресконференцията постави нов рекорд в срещите на Моуриньо с медиите. По-рано през сезона преди мача с \"Тотнъм\"  брифингът му беше дълъг 4.19 минути (259 секунди) .", "date": "2018.10.05", "title": "Моуриньо даде рекордно кратка пресконференция преди мача с \"Нюкасъл\""}
{"url": "https://www.dnevnik.bg/evropa/2018/10/05/3322331_obratno_v_komunizma_ili_v_zashtita_na_decata/", "text": "В малък северен град в Трансилвания доброволци разлепват десетки плакати, на които с големи букви е написано \"Защитете румънските деца\". Активистите са поддръжници на  референдума, който ще се проведе този уикенд  и който цели да промени румънската конституция, за да ограничи определението за семейство до брак между мъж и жена, пише \"Политико\". Опонентите на правителството на социалдемократите гледат на вота като на опит управляващите да се справят с намаляващата подкрепа и да отклонят вниманието от  критиките у дома и в чужбина , че с действията си подкопават на върховенството на закона. За някои критици референдумът разпалва страхове, че Румъния, която е членка на ЕС от 2007 г., прегръща  идеята за \"нелиберална демокрация\" , подкрепяна от унгарския премиер Виктор Орбан и следвана от полското правителство. Поддръжниците на конституционната промяна обаче казват, че могат да бъдат лоялни членове на ЕС, като в същото време се придържат към традиционните ценности. \"Израснали сме с майка и баща и смятаме, че това е най-подходящата структура\", твърди доброволката Роксана, 35-годишна учителка по музика. \"Европейският съюз иска да бъдем отворени към всичко, което идва от Запада, да бъдем толерантни. Да, ние сме толерантни и можем да обичаме всеки, но имаме история и култура и не можем да приемем всички убеждения\", допълва тя. Румъния  не признава еднополовите бракове , но една конституционна промяна ще попречи на гей двойките да придобият това право в бъдеще. Референдумът бе иницииран от петиция, събрала 3 милиона подписа. Той е подкрепян от  православната църква  и \"Коалиция за семейство\", асоциация на над 40 религиозни, консервативни и други неправителствени групи. \"Да не се гласува или да се гласува с \"не\" означава да се съгласим с тези, които искат да извадят Господ от нашите институции, нашите семейства и от сърцата ни\", казва във видео в \"Ютюб\" пастор Кристиан Йонеску, председател на базираната в САЩ Румънска асоциация. Групата е част от \"Коалиция за семейство\", а видеото бе създадено, за да мобилизира румънската диаспора за вота. Според други видеа и публикации в социалните мрежи формулировки, отворени към хомосексуалните хора, се промъкват в детски учебници, а еднополови двойки ще могат някой ден да осиновяват деца. Листовки в подкрепа на референдума се появяваха в опаковки с хляб и се разпространяваха в обществения транспорт, заради което властите започнаха разследвания дали избирателните закони не са били нарушени. Политици и известни личности също се включиха в дебата, включително Ливиу Драгня, лидер на управляващата Социалдемократическа партия, който заяви, че ще гласува в подкрепа на промяната. Референдумът изправи партията срещу групата на Социалистите и демократите в Европейския парламент. Нейни членове критикуваха вота миналия месец по време на среща с премиер Виорика Дънчила, като заявиха, че той противоречи на ценностите на политическото им семейство. Група евродепутати от различни партии изпрати тази седмица писмо на Дънчила, в което заяви: \"Разрешаването на този референдум придава законност на анти-ЛГБТИ реториката и окуражава речта на омразата и насилието срещу представители на ЛГБТИ общността.\" За да бъде валиден, референдумът се нуждае от 30% избирателна активност, или около 5.5 милиона души. Необичайно, вотът ще се проведе в два дена (събота и неделя), което увеличава шанса за постигане на избирателната активност. Бойкот Повечето желаещи да гласуват ще подкрепят конституционната промяна. Опонентите й започнаха кампания за бойкот, целяща да обяви резултата за невалиден заради участие на избирателите под 30%. Собственикът на гей бар Алекс Андроник, който живее в Букурещ, изразява безпокойство, че Румъния прави стъпка назад. \"Чувствам се като всеки друг гражданин в тази страна, който може да види колко бързо се обръщаме към миналото, към комунизма\", казва 25-годишният мъж, живял осем години в Дания. \"Дотолкова доколкото никой не трябва да ми плаща сметките, не мисля, че трябва да има мнение за моя избор.\" Мариус Чиузан, координатор за \"Коалиция за семейство\" в румънския град Бистрица, не е съгласен с идеята, че референдумът поставя на прицел хомосексуалните хора. Вместо това, твърди той, вотът засилва право, което хетеросексуалните двойки вече имат. Четиринайсет държави в ЕС позволяват гей браковете или еднополовите граждански партньорства, но според Чиузан Унгария и Полша са примери за други страни, които изрично посочват в конституцията, че бракът е между мъж и жена. Референдумът \"засилва виждането, че държавите в Централна и Източна Европа имат частично различни ценности\", коментира Пол Иван, главен анализатор в базирания в Брюксел Център за европейска политика, който е от малък град близо до Бистрица. Ако конституционната промяна бъде одобрена, \"това ще покаже, че страната е откъсната от вълната на либерализация, която се движи през голяма част от западния свят по отношение на правата на хомосексуалните\", добавя той. Защо сега? Моментът, в който се провежда референдумът, не е случаен, коментира Иван. Подписите в петицията бяха събрани през 2016 г., но инициативата бе забавена до миналия месец в парламента, който трябва да одобри провеждането на вота. \"Ясно е, че той бе държан в шкафа, за да може да се използва в политически чувствителен момент\", коментира Иван. Драгня и Социалдемократическата партия  са изправени пред засилващи се критики  след  насилственото потушаване  на антиправителствените протести през август. Те освен това бяха обвинени от политическите си опоненти и от граждански групи, че промените в съдебната система и наказателния кодекс застрашават независимостта на правосъдието и борбата срещу корупцията, Драгня се очаква да се яви пред съда на 8 октомври, ден след референдума, като част от обжалването срещу присъдата от три и половина години затвор,  която получи през юни . А междувременно Андроник вече е сигурен, че конституционната промяна ще бъде одобрена. \"Приел съм нивото, на което сме в Румъния\", допълва той.", "date": "2018.10.05", "title": "Обратно в комунизма или в защита на децата: референдумът за брака, който разделя Румъния"}
{"url": "https://www.dnevnik.bg/sviat/2018/10/05/3322356_sled_140_dni_ukrainskiiat_rejisyor_oleg_sencov/", "text": "Украинският режисьор Олег Сенцов е прекратил гладната си стачка, след като тя продължи 140 дни. Това съобщи Федералната служба за изпълнение на наказанията (ФСИН), цитирана от \"Интерфакс\". Заместник-директорът на ФСИН Валерий Максименко каза: \"Най-добрите диетолози в Москва са разработили за него специална диета за излизане от гладната стачка.\" По думите му Сенцов е бил убеден от лекари да се откаже и той \"е избрал живота\". Според адвоката му Дмитрий Динзе е съществувал риск Сенцов, който  няколко пъти отказал да бъде хоспитализиран , да бъде накаран да прекрати стачката. Украинският режисьор задържан в Крим през 2014 г. и осъден на 20 г. в колония при строг режим по обвинение в тероризъм. Той започна гладна стачка с искане да бъдат освободени от руските затвори 64-ма украинци, които определи като политически затворници. Съд в южния руски град Ростов на Дон  го призна преди 3 г. за виновен  за подготвка на \"терористични нападения\" в Крим. Евросъюзът определи случая като \"нарушение на международното право\". Майката на Сенцов се е обръщала към Путин с молба синът ѝ да бъде помилван, правили са го и режисьори като Андрей Звягинцев, Владимир Позрен и Алексей Учител. Според Кремъл обаче Сенцов трябва лично да подаде молбата за това.", "date": "2018.10.05", "title": "След 140 дни украинският режисьор Олег Сенцов прекрати гладната си стачка"}
{"url": "https://www.dnevnik.bg/sviat/2018/10/05/3322303_ginekolog_ot_kongo_i_i_aktivist_za_pravata_na_iazidite/", "text": "Гинекологът от Демократична република Конго Денис Муквеге и иракската активистка за човешки права Надя Мурад са носители на Нобеловата награда за мир тази година, съобщи Нобеловият комитет. Те получават наградата заради кампанията си срещу използването на сексуално насилие като оръжие във войни. Муквеге лекува жертви на сексуално насилие в родината си. Мурад, станала жертва на сексуално робство от \"Ислямска държава\" в Ирак като представител на язидите, води кампания за защита на други жертви сред язидите. Наградата от 9 млн. шведски крони (1 млн. долара) ще бъде връчена на 10 декември. Изглежда, комитетът първоначално не е могъл да се свърже нито с Мурад, нито с Муквеге, за да им съобщи новината, защото в изявлението му се казва: \"Ако те гледат това, най-сърдечни поздравления!\" В списъка с предполагаеми номинирани имаше 331 имена (макар той никога да не се обявява предварително), като сред тях се споменаваха американският президент Доналд Тръмп и севернокорейският лидер Ким Чен-ун. Гръцки медии цитираха дори имената на премиерите в Атина и Скопие Алексис Ципрас и Зоран Заев. \"Справедливостта е работа на всички\" Според Нобеловия комитет обаче Муквеге и Мурад заслужават наградата, защото \"и двамата са излагали на риск личната си сигурност, противопоставяйки се смело на военни престъпления и помагайки на жертвите да получат справедливост\". Денис Муквеге , продължава комитетът, е \"най-обединяващият символ на борбата за край на сексуалното насилие по време на война и въоръжени конфликти - както в страната, така и международно\". Цитиран е и основният му принцип: \"Справедливостта е работа на всички.\" От 2008 г. клиниката му в източния град Букаву приема хиляди жени всяка година, като много от тях спешно се нуждаят от операция след сексуално насилие. Според в. \"Гардиън\" се е очаквало да спечели поне от 10 години. Надя Мурад, представител на язидското малцинство, се е отличила с \"необикновения кураж, с който подхожда към собственото си страдание\". Тя, продължава комитетът, е свидетелят, който разказва за насилието срещу себе си и срещу другите. Впечатляваща е и силата ѝ да говори от името на останалите жертви. Отвлечена заедно с други жени (сред тях сестрите ѝ) от язидската общност през август 2014 г.,  тя спечели и наградата \"Сахаров\"  през 2016 г.", "date": "2018.10.05", "title": "Гинеколог от Конго и активистка срещу сексуалното насилие над язиди получиха Нобела за мир"}
{"url": "https://www.dnevnik.bg/detski_dnevnik/2018/10/05/3321031_s_decata_v_pochivnite_dni_6_i_7_oktomvri/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  -  Среща с екстремни спортове  в компанията на инструктори от водещи клубове, приключенски работилници и спортни демонстрации е подготвил за своите посетители \"Музейко\".  Детският приключенски фестивал Аdventure Kids  ще срещне малките почитатели на екстремните спортове с опитни приключенци и техните разкази. Децата ще могат да се включат в работилници по скално катерене и техники за осигуряване, да направят първите стъпки на водолаза, пещерняка, да се включат в тренировка по бягане и първа помощ при преходи в планината. Филмовата програма на фестивала, предоставена от \"Банско филм фест\", ще предложи на децата да се гмурнат в \"Кораловият рай\", да изследват \"Царството на вулканите\", да разкрият \"Тайните на ледовете\" и да се отправят на пътешествия до далечни земи. Програмата на детския приключенски фестивал е включената в цената на билета за \"Музейко\", а подробности за нея ще откриете на  www.muzeiko.bg .  - Столичната библиотека е домакин на многоезичната пътуваща изложба на 36 езика на Европейската комисия \"Пинокио и езиците на Европа\". - От 17 часа в Южния парк \"Purina България\" ще обедини стопани и техните кучета в благотворителен маратон против изоставянето на домашни любимци. След финала посетителите ще получат полезни съвети за храненето, отглеждането, възпитанието и стайлинга при кучетата. Ще има и много забавления за всички. Знаете ли, че \"огледало\" е музикален термин? Знаете ли, че познатата на всички ни детска песничка \"Мила моя мaмо\" е гениално произведение? А подозирали ли сте, че композиция, изсвирена отзад напред, също може да звучи добре? Отговор на тези въпроси ще даде поредната Семейна събота от 11 часа в  Националния политехнически музей , която ще е посветена на Деня на музиката. - В рамките на Дните на японската култура в в галерия \"България\" ще бъде открита изложба, посветена на японското изкуство икебана. Входът е свободен.  - Младежкият фестивал за улични изкуства 6Fest Gabrovo ще превземе града. Посетителите могат да участват в мащабно младежко танцово шествие през центъра, спектакъл на площад \"Възраждане\" и разнообразни улични изкуства в старинния квартал \"Шести участък\". Пълната програма можете да разгледате  тук . Неделя - от 11 до 14 ч.  \"Натура 2000\" идва в столицата\"  ще гостува на детския научен център \"Музейко\" с две събития - приключенската игра с награди \"Открий, научи, спечели!\" и \"На крилете на птиците\" - ателие, в което най-малките ще оцветят рисунки на птици от българската природа. Картинките, върху които ще работят децата, са дело на Александра Илиева от екипа на платформата за социално предприемачество Inspire Bulgaria.  - От 11 часа децата са поканени в The Art Foundation на ул. \"Дякон Игнатий\" 19 да помагат на клоуните Руди и Пипи да намерят сандъчето на добрия вълшебник в представлението  \"Дай си лапата, приятел\" .  - Столичната библиотека е домакин на многоезичната пътуваща изложба на 36 езика на Европейската комисия \"Пинокио и езиците на Европа\".  -  Среща с екстремни спортове  в компанията на инструктори от водещи клубове, приключенски работилници и спортни демонстрации е подготвил за своите посетители \"Музейко\".  Детският приключенски фестивал Аdventure Kids  ще срещне малките почитатели на екстремните спортове с опитни приключенци и техните разкази. Децата ще могат да се включат в работилници по скално катерене и техники за осигуряване, да направят първите стъпки на водолаза, пещерняка, да се включат в тренировка по бягане и първа помощ при преходи в планината. Филмовата програма на фестивала, предоставена от \"Банско филм фест\", ще предложи на децата да се гмурнат в \"Кораловият рай\", да изследват \"Царството на вулканите\", да разкрият \"Тайните на ледовете\" и да се отправят на пътешествия до далечни земи. Програмата на детския приключенски фестивал е включената в цената на билета за \"Музейко\", а подробности за нея ще откриете на  www.muzeiko.bg .  - \"Работилничка за приложни изкуства\" приема желаещи да се занимават с керамика, грънчарство, приложни изкуства и рисуване. Занятията са в събота и неделя. Можете да разгледате и да си изберете от курсовете, които се провеждат до  Южния парк , в село  Бистрица  и на  Петте кьошета .  - Младежкият фестивал за улични изкуства 6Fest Gabrovo ще превземе града. Посетителите могат да участват в мащабно младежко танцово шествие през центъра, спектакъл на площад \"Възраждане\" и разнообразни улични изкуства в старинния квартал \"Шести участък\". Пълната програма можете да разгледате  тук .  - От 11 часа  работилницата Арт-И-Факти  в ТК \"Акве Калиде\" ще научи децата как да превръщат ненужната хартия в красиви изделия. Те ще изработват минимакети на замъци по представен образец и по собствена идея. Друга тема на творческите занимания ще бъде рисуване на изображение чрез МАК карти (метафорични асоциативни карти), създадени от художник по мотиви от митове и легенди. Всяко дете ще изтегли карта с изображение, по което ще рисува своя история.", "date": "2018.10.05", "title": "С децата в почивните дни (6 и 7 октомври)"}
{"url": "https://www.dnevnik.bg/bulgaria/2018/10/05/3322383_osem_sa_zadurjani_pri_specakciiata_za_zloupotrebi_s/", "text": "Има осем задържани след вчерашните проверки от специализираната прокуратура и ГДБОП на две болници за извършвани злоупотреби с медикаменти за лечение на раково болни, както и документация, доставки, наличности и приложения на скъпоструващи лекарства за терапия и профилактика. Това каза пред журналисти в парламента министърът на вътрешните работи Младен Маринов, цитиран от агенция \"Фокус\". \"От вчера се провеждат процесуално-следствени действия по образувано досъдебно производство на Специализираната прокуратура и ГДБОП и се извършва неутрализиране на организирана престъпна група, която извършва престъпления с лекарства и болници. Към момента процесуално-следствените действия продължават и когато всичко е готово, ще бъде дадена пресконференция\", каза Маринов. Посочи, че тези разследвания са от няколко месеца. \"Към момента има задържани осем лица, които са съпричастни, предстои да видим на колко от тях ще бъдат повдигнати обвинения. Финансовият размер на злоупотребите в случая не е толкова важен, колкото да се прекратяват действията с лекарства, защото това засяга човешки животи\", коментира още вътрешният министър. Днес в ранния следобед разследващите ще дадат подробности по случая.", "date": "2018.10.05", "title": "Осем души са задържани при акцията за злоупотреби с онколекарства в две болници"}
{"url": "https://www.dnevnik.bg/bulgaria/2018/10/05/3322403_blizo_200_dushi_sa_bili_globeni_za_edna_godina_za/", "text": "                        199 шофьори са били наказани за една година – от края на септември миналата година до края на септември тази година, за каране или нерегламентирано спиране в аварийната лента по магистралите. Това съобщи по време на парламентарния контрол вътрешният министър Младен Маринов. Депутатите, задали въпроса, поискаха да разберат как възнамерява МВР да затегне режима, така че да гарантира спазването на закона. Коментираха, че толкова малко санкционирани нарушители за една година показва, че министерството не се справя. И попитаха какъв е смисълът законодателят да предвижда строги санкции, да вдига глоби, след като те не биват налагани. Вътрешният министър отговори, че патрулните екипи и контролни органи, които следят за тези нарушения, действително не могат да са навсякъде. А и следят също за нарушения в ограниченията за скоростта, реагират на катастрофи и други. Затова той обеща да работи за намирането на \"съвременни методи за контрол на този вид нарушения\" чрез монтиране на камери и други технически средства за контрол. Кога ще се случи това Маринов не каза.", "date": "2018.10.05", "title": "Близо 200 души са били глобени за една година за каране в аварийната лента"}
{"url": "https://www.dnevnik.bg/sport/2018/10/05/3322411_zashtitnikut_na_levski_david_iablonski_e_osuden_za/", "text": "Футболистът на  \"Левски\"  Давид Яблонски е осъден за манипулиране на мачове в Чехия, твърди местното издание Seznam Zpravy. Централният защитник е получил условна присъда за срок от 18 месеца и глоба 20 хиляди чешки крони (775 евро). Изданието в Чехия се позовава на думите на говорителя на съда в град Страховице – Роман Винклер. Съдът разполага със записи от телефонни разговори, които уличават Яблонски. Става въпрос за мачове от младежките първенства в Чехия по времето, когато футболистът е част от \"Теплице\". Seznam Zpravy пише, че чехът е влияел не само на футболистите, но и на треньора. Яблонски, който е на 26 години, играе за \"Теплице\" между 2009 и 2016 г., но в този период е отдаван под наем в четири други отбора. За \"Теплице\" централният защитник има 91 мача и седем гола. Футболистът е част от  \"Левски\"  от началото на 2017 г., като записа 59 мача, в които реализира 12 гола до момента. \"Очевидно е, че не сме очаровани от появилата се информация. Разговаряхме с играча и неговия агент, които са наясно със ситуацията. Те твърдят, че решението ще бъде обжалвано на по-висока инстанция, защото това е първа инстанция. Разговарях с Яблонски и ми изглеждаше притеснен. Ние като клуб го подкрепяме. Неслучайно искаме да му продължим договора. Той е един от най-важните футболисти сред нашите фенове\", коментира изпълнителният директор на \"Левски\" Красимир Иванов.", "date": "2018.10.05", "title": "Защитникът на \"Левски\" Давид Яблонски е осъден за манипулиране на мачове"}
{"url": "https://www.dnevnik.bg/biznes/2018/10/05/3322416_spidi_poluchi_i_razreshenie_da_kupi_rapido_i_globa/", "text": "Комисията за защита на конкуренцията (КЗК) съобщи, че е разрешила на куриерската фирма \"Спиди\" АД да придобие едноличен контрол върху \"Рапидо Експрес Енд Лоджистикс\" ООД като едновременно е глобила кандидат - купувача за това, че не е подал навреме цялата информация по сделката. \"Спиди\" е една от най-големите куриерски компании в страната. Тя е подала през юни искане за разрешение на покупката на по-малкия си партньор до антимонополния регулатор. В хода на ускореното проучване анкетиран конкурент е дал информация за прехвърлителна сделка между \"Рапидо Експрес Енд Лоджистикс\" ООД и \"Д и Д Експрес\" ЕООД, за която КЗК не е била уведомена, а това е съществена информация за цялостната оценка на сделката, се казва в съобщението на сайта на регулатора. Все пак КЗК е преценила нарушението като леко, защото при поискване \"Спиди\" е предоставила в пълнота и в указания срок нужните данни.", "date": "2018.10.05", "title": "\"Спиди\" получи и разрешение да купи \"Рапидо\", и глоба"}
{"url": "https://www.dnevnik.bg/bulgaria/2018/10/05/3322446_dps_predlaga_vsichki_pensii_da_se_osuvremeniat_ot_1/", "text": "ДПС обмисля да предложи увеличението на пенсиите да стане от 1 април 2019 г., а не от 1 юли, както обикновено. Това каза в кулоарите на Народното събрание председателят на парламентарната комисия по труда и социалната политика Хасан Адемов, цитиран от БТА. Така, по думите му, ще може всички пенсионери да получат пари, които да покрият увеличените цени на енергоносителите от началото на тази година. В разчетите за бюджета догодина е предвидено осъвременяване на пенсиите с 5.7% от 1 юли. Министърът на труда и социалната политика (МТСП) Бисер Петков днес по време на парламентарния контрол отговори на два въпроса от депутати от БСП за това как правителството планира да компенсира най-бедните слоеве на населението за поскъпването на хляба, парното и топлата вода. Министърът наблегна на увеличението с 40 млн. лв. или 50% на сумите, които ще бъдат изплатени като помощи за отопление. Отделно се работело и по усъвършенстване на наредбата за енергийно подпомагане. \"МТСП ще продължа да изпълнява своите ангажименти към социално слабите. Социалното подпомагане гарантира тяхната защита на база на наличните ресурси, залагаме на устойчиви мерки: съвършенства се нормативната уредба на социалното подпомагане, увеличава се гарантираният минимален доход, разшири се обхватът на подпомагане и се увеличи размерът на помощта\", каза Петков. Според Адемов обаче само промяната в наредбата няма да реши всички проблеми, свързани с очаквания ценови шок. Той не е съгласен и решенията да се взимат без участието на работодателите и най-вече на социалния министър, а само между финансовия министър и синдикатите,  както се видя вчера. Шефът на социалната комисия разкритикува управляващите и за решението да увеличат тавана на пенсиите от сегашните 910 лв. на 1200 лв. от 1 юли догодина, вместо да го премахнат изобщо. По думите му посланието от това решение е, че политическите аргументи надделяват над експертните. Темите ще се обсъждат на семинар на ДПС днес и утре.", "date": "2018.10.05", "title": "ДПС предлага всички пенсии да се осъвременят от 1 април, а не от 1 юли"}
{"url": "https://www.dnevnik.bg/sport/2018/10/05/3322448_turskiiat_erzurum_ostana_izvun_odobrenite_kandidati_za/", "text": "Турският град Ерзурум остана извън одобрените кандидати, борещи се домакинство на зимните олимпийски игри през 2026 г. В надпреварата засега остават Калгари, Стокхолм и обединената италианска кандидатура между Милано и Кортина д'Ампецо. В основата на недопускането на Ерзурум са проблеми с транспорта, телекомуникациите и летищата. Турският град получи препоръка да започне да приема спортни събития, за да увеличи възможностите си за спечелване на домакинство на олимпийски игри в бъдеще. Отпадането на Ерзурум от надпреварата не се приема за голяма изненада. Наскоро представителите на турската кандидатура  заявиха готовност да включат и руския Сочи в проекта си . През новия век Турция многократно опитваше да вземе някое от най-големите домакинства в спорта. Преди дни страната загуби срещу Германия в спора за Евро 2024 във футбола. Истанбул имаше неуспешни опити за летни олимпийски игри през 2000, 2004, 2008, 2012 и 2020 г. Домакинът на игрите през 2026 г. ще бъде избран догодина.", "date": "2018.10.05", "title": "Турският Ерзурум отпадна от надпреварата за зимните игри през 2026 г."}
{"url": "https://www.dnevnik.bg/evropa/2018/10/05/3321584_junker_nastoia_es_da_vzima_poveche_resheniia_s/", "text": "Председателят на Европейската комисия Жан-Клод Юнкер призова държавите членки да се откажат от правилата за единодушие и да взимат повече решения с квалифицирани мнозинства, за да се засили ролята на блока по света, предаде \"Ройтерс\". \"Заключили сме се в тъмната стая на единодушието\", каза Юнкер в реч пред австрийския парламент. Той заяви също така, че ще бъде изцяло фокусиран върху успеха на преговорите за Брекзит, и изрази надежда за постигането на сделка през ноември. \"Преговорите не са лесни, защото ние трябва да сме критични към различните сигнали, които получаваме от Лондон\", посочи Юнкер. \"Има многогласие на нивото на британския кабинет и ние се опитваме да подредим частите... така че те да се превърнат в мелодия\", допълни той. Юнкер се надява, че по-късно този месец Европейският съвет ще постигне \"достатъчен напредък\".", "date": "2018.10.05", "title": "Юнкер настоя ЕС да взима повече решения с квалифицирано мнозинство"}
{"url": "https://www.dnevnik.bg/sviat/2018/10/05/3322447_prezidentut_na_interpol_izchezna_sled_vizita_v_kitai/", "text": "Властите във Франция са започнали разследване за местонахождението на ръководителя на международната организация Интерпол, след като съпругата му е уведомила полицията, че той не се е прибрал от посещение в Китай. Появиха се твърдения, че той е бил задържан за разпит още при пристигането. Мън Хунвей е бивш зам.-министър на обществената сигурност и през 2016 г. наследи на поста французойката Мирей Балестраци. Той е първият китаец оглавил Интерпол от централата ѝ в Лион, където е и семейството му. Според френската полиция съпругата му е съобщила, че Хунвей е отпътувал за родината си на 29 септември, но след това няма контакт с него. Мандатът му изтича през 2020 г. Предишните му постове са командващ бреговата охрана на Китай и зам.-директор на националната океанографска служба на страната. \"Предполагаемото изчезване\" на президента \"е въпрос от компетенцията на съответните власти във Франция и Китай\" се казва в първата официална реакция на пресслужбата на Интерпол. В текста се казва, че не президентът, а генералният секретар Юрген Щок е този, който е оперативният ръководител на организацията, координираща международните усилия на органите на реда на страните членки. \"От централата на Генералния секретариат няма да има повече коментари по случая\", допълва съобщението. \"Ройтерс\" съобщава, че не е успяла да получи реакция от китайското министерство на обществения ред. Агенцията цитира източник, запознат с хода на разследването, да казва, че първоначалната работна версия на западните следователи е, че Мън Хунвей с нещо е подразнил китайските власти и поради това е бил задържан. Вестник \"Саут Чайна морнинг пост\" в Хонконг цитира свой анонимен източник, според когото 64-годишният китаец е бил отведен за разпит веднага след пристигането, но не е ясно по какъв въпрос. За френската полиция засега случаят е квалифициран като \"изчезване, предизвикващо тревога\". През последните години има няколко случая високопоставени китайци да изчезват без обяснение и след седмици или месеци правителството да съобщава, че те са разследвани - обикновено, за корупция.", "date": "2018.10.05", "title": "Президентът на Интерпол изчезна след визита в Китай (обновена)"}
{"url": "https://www.dnevnik.bg/gradska_sreda/2018/10/05/3322351_remontut_na_graf_ignatiev_niama_da_opravdae/", "text": "\"Ремонтът на ул. \"Граф Игнатиев\" няма да оправдае очакванията на софиянци и жителите на центъра на града ни и няма да отговори на естетическите ни критерии\" - това казва в своя позиция кметът на столичния район \"Средец\" Мария Ачкова (ДСБ). \"Следя с внимание и тревога действията на Столичната община по възлагане и по изпълнението на ремонта на Централната градска част. Като жител и като представител на съгражданите си споделям възмущението и разочарованието от това, което виждаме като резултат\", се казва още в позицията на Ачкова. Текстът е по повод недоволството на граждани и общински съветници към ремонта на централната столична улица, както и на близкия до нея площад около храма \"Св. Седмочисленици\". Повод за недоволството са цветът на избраните павета и плочи и начинът им на полагане, защото според някои те са наредени накриво. В началото на седмицата във \"Фейсбук\" се публикуват различни шеги за ремонта. В отговор последователно кметът на града Йорданка Фандъкова,  общинските съветници от ГЕРБ ,  зам.-кметът по транспорта Евгени Крусев  и главният  архитект на града Здравко Здравков казват , че дейностите не са завършени. Те уверяват и че ще са безкомпромисни към фирмата, изпълняваща ремонта за 24 млн. лева - \"Джи Пи груп\", и ще изискват качествено изпъленение. Ремонтът на \"Граф Игнатиев\" е част от двата проекта за реконструкции на основни пространства в централната част на града. В тях влизат зоната между улиците \"Граф Игнатиев\", \"Цар Иван Шишман\", \"6 септември\", \"Солунска\", \"Славянска\", градините при \"Кристал\" и Националната художествена академия. Дейностите в двете градини се изпълняват от фирма \"ПСТ груп\" по проект за 22 млн. лева. Кметът на район \"Средец\" е на мнение, че започването на двата проекта по едно и също време е парализирало целия център. Същевременно от Столичната община не са съобщили на районната администрация кога ще започнат дейностите в градините до \"Кристал\" и художествената академия. Заради честите публикации на граждани с опасения, че при ремонта на \"Граф Игнатиев\" се изсичат дървета, от район \"Средец\" картотекират всички дървета, като публикуват всяко решение за премахване и отбелязват мястото, се казва още в позицията. \"Убедена съм, че информиране и публичност осветяват страховете и невежеството и че конструктивното и целенасочено гражданско участие подобрява качеството на управленските решения\", пише още Мария Ачкова.", "date": "2018.10.05", "title": "Ремонтът на \"Граф Игнатиев\" няма да оправдае очакванията според районния кмет"}
{"url": "https://www.dnevnik.bg/sviat/2018/10/05/3322440_makedonski_sud_potvurdi_2-godishnata_prisuda_na/", "text": "Апелативният съд в Скопие потвърди присъдата на бившия македонски премиер Никола Груевски заради злоупотреба със служебно положение при покупка на луксозен \"Мерцедес\". В  изявление на сайта си  съдът обяви, че е уважил искането на другия обвиняем - бившия заместник-министър на външните работи Гьоко Поповски - и е намалил присъдата му от 6 на 4 и половина години. Става дума за поръчка на блиндиран автомобил, обявена през 2011 г. с максимална стойност 243 хил. евро. Под влияние на Груевски обаче тогавашният вътрешен министър Гордана Янкулоска е подписала решение за по-скъпия модел. Заместникът ѝ Попоски е пряко отговорен за покупката. Според съда Груевски е оказал натиск и се е възползвал от поста на министър-председател, за да осигури покупката на луксозен Mercedes S-600 Guard за 600 хил. евро. Заместник-министърът на вътрешните работи в последния му кабинет Гьоко Поповски, купил автомобила, ще прекара в затвора общо 4 г. и 6 месеца. Янкулоска също е обвиняема, но процесът срещу нея започна отделно заради бременността ѝ. Случаят, известен с името \"Танк\", бе  част от делата на Специалната прокуратура  на Македония. Тя бе създадена след споразумение между лидерите на основните политически партии. Присъдата бе обявена на 23 май, а Груевски обжалва. Апелативният съд обаче определи жалбата му като неоснователна. Срокът да го направи, преди да изтече давността за престъплението, щеше да изтече в края на месеца.", "date": "2018.10.05", "title": "Македонски съд потвърди 2-годишната присъда на Груевски за злоупотреба с влияние"}
{"url": "https://www.dnevnik.bg/kultura/2018/10/05/3322444_zlatna_roza_ponijen_kinematografichen_gradus/", "text": " Премиера на фестивала имаха \"Живи комини\" на Радослав Спасов, \"Времето е наше. Разруха\" на Петър Попзлатев, \"Мълчанието на сестра ми\" на Киран Коларов, \"Ирина\" на Надежда Косева, \"Далеч от брега\" на Костадин Бонев. Отдавна не бе присъствал и омнибус – \"8’19’’ (6 неравностойни \"апокалиптични\" новели по разкази на Георги Господинов, режисирани от Петър Вълчанов, Кристина Грозева, Надежда Косева, Теодор Ушев, Любомир Младенов, Владимир Люцканов).  Повечето бяха толкова слаби, че от НФЦ обещаха догодина да се върне обичайната селекция. Чудесно е, че някакви навити хора успяват да се справят без държавна субсидия и дори да печелят публика, но най-често резултатът са клишета, имитиращи кино. Надежда Косева присъства с 3 филма: като режисьор на \"Ирина\" и новелата \"Старецът и морето\" от омнибуса и като продуцент на \"Кораб в стая\" на Любомир Младенов. В три различни превъплъщения участва и младият талантлив актьор Димитър Николов: \"Безкрайната градина\" на Галин Стоев, \"Живи комини\" и \"Далеч от брега\". Също в три роли видяхме и малкия чаровник Константин Гергинов: \"Смарт Коледа\" на Мария Веселинова и в късометражните \"Пари\" на Калоян Патерков и \"Тими\" на Любо Йончев. . \"Възвишение\" на Виктор Божинов е по едноименния роман на Милен Русков, представящ Възраждането от стъписващ ракурс. Разделен на 4 части, \"Времето е наше. Разруха\" на Петър Попзлатев разказва за корупционното начало на Прехода, формирането на мафията и мистериозно момиче по романа \"Разруха\" на Владимир Зарев и два разказа на Димитър Шумналиев. \"Далеч от брега\" на Костадин Бонев е ситуиран в началото на 80-те и по мотиви от романа \"Чайки далеч от брега\" на Евгений Кузманов представя адската атмосфера и проблема за достойнството по времето на социализма през перипетиите на режисьор, директорка на театър и актьори около поставянето на пиеса в провинциален театър и всякаквите задкулисни игри. \"Чудо\" показва патилата на шефка на провинциална свинеферма в началото на 90-те, в генезиса на пазарната икономика.  Филмите се занимават с любов и смърт, миграция и преход, оцеляване и пропадане, социализъм и манипулация, ченгета и мафия, хедонизъм и визионерство... Видяхме млади хора с психични проблеми в 4 филма (\"Мълчанието на сестра ми\", \"Кораб в стая\" , \"Живи комини\", \"Безкрайната градина\"). Имаше и безмълвни момичета и момче (\"Безкрайната градина\", \"Мълчанието на сестра ми\", \"Кораб в стая\"). Преобладаваха психологическите драми с разни жанрови примеси, но имаше и политически трилър (\"Времето е наше. Разруха\"), детско фентъзи (\"Смарт Коледа\" и \"Смартфонът беглец\" на Максим Генчев), мелодрама (\"Мълчанието на сестра ми\")... В доста от филмите бе наблегнато на задкадровия текст, като само в \"Мълчанието на сестра ми\" и \"Възвишение\" той беше органичен сегмент от драматургията. Въпреки заниманието със София като обиталище на страдалчески души и узнаваемите топоси, в три от филмите бяхме свидетели на необичаен ракурс към столицата: дифузно нежен в \"Безкрайната градина\", визионерски лаком в \"Кораб в стая\", ексцентрично тръпен в \"Мълчанието на сестра ми\". . Да не говорим за нахалните дължини на филмите. Честно казано, пак с малки изключения, киното, показано на \"Златна роза\", бе направо архаично. За разлика от минали години сега, въпреки визуалната изкусителност на филмите и прекрасните актьорски изпълнения, кинематографичният градус бе понижен.   Той е на светлинни години от другите филми. Поетичен и пленителен, минималистичен и тревожен, \"Áга\" разказва за края на света през възрастна якутска двойка и интимното сбогуване с тишината на снежния живот. Заснет на лента 35 мм, \"Áга\" е структуриран в дълги кадри, монтирани в медитативен ритъм. Ако радикалният дебют на Милко Лазаров \"Отчуждение\" бе хладен, новият му филм е още по-безкомпромисно кино и въздейства емоционално. \"Áга\" е излят и има универсално внушение. Неслучайно е събитие където и да се появи по света.  Разказва за житейския кошмар през перипетиите на младата клетница Ирина (невероятна Мартина Апостолова) в Перник. Започнал като представител на новия социален реализъм, филмът напуска схематичното занимание с мизерията и се извисява до дълбинно хуманно послание. Мащабният \"Възвишение\", независимо от недостатъците си, е успех за филмовата ни индустрия. Филмът е и верен на неимоверно трудния за адаптация роман, и автономен. Заснет е с размах и чудни актьори, особено Александър Алексиев и Стоян Дойчев. Подобно на литературния първоизточник, \"Възвишение\" разсъждава върху историята и героизма, смисъла и предателството, подвига и алчността, жертвата и престъплението със съвременни внушения...  , трогателен, актуален филм. Скромно, ала оригинално и с вкус показва причудливото пътешествие на момченце до обиталището на Дядо Коледа с елфите и предоверяването на компютъра. Има и жив елен. Мисля, че ще зарадва не само децата. \"Живи комини\" на Радослав Спасов е ситуиран в живописната Ковачевица, където местният бохема (Ивайло Христов) режисира собственото си погребение. Покрай тази парадоксална история филмът се опитва да разсъждава върху народопсихология и политика, но, решен в три пласта, той е обстоятелствен и хаотичен. Все пак за пореден път доказва, че Радослав Спасов има животински усет към актьорите – чудесни са почти всички на екрана, но бих откроила очарователната непрофесионална дебютантка Мария Коцева-Мума (внучка на големия Борис Луканов) и фантастичните Ангелина Славова (като колоритна селянка) и Димитър Коцев-Шошо (като местния идиот). . Откритията бяха кът. Дебютът на Светослав Стоянов \"Багаж\" е решен в абсурдистки ключ. Разказва за нестабилен мъж (Деян Донков), който открадва трупа на отдавна изчезналия си баща от берлинска болница, хвърля го в багажника, а накрая му открадват колата. По пътя бащиният дух (Михаил Мутафов) му говори от задната седалка за миналото и вината, за пътищата и егоизма... Великолепни актьори в екзистенциално road movie за смисъла. \"Мост\" на Явор Веселинов е елегантен и универсален филм, ситуиран в Лондон, където за една нощ българска студентка със самочувствие (прелестна Глория Петкова) се променя, докато търси изчезналата си сестра (темпераментна Галя Тодорова). Визионите са в повече. Дързък и компактен е \"Брак\" на Слава Дойчева – гей-импресия по време на сватба с убедителното участие на режисьорката и Мартина Апостолова. \"Гората на Димо\" на Христо Симеонов бе единственият от късометражните филми със социален гняв – гората на Димо (изключителен Александър Трифонов) е минипроекция на деградиралото ни общество. Ако бе по-лаконичен, филмът би бил прекрасен като предишния му \"Синът\". Освен прожекциите и всекидневните пресконференции на фестивала имаше и съпътстващи събития. Проведе се кръгла маса \"Българското игрално кино – модели и перспективи\", организирана от сектор \"Екранни изкуства\" при Института за изследване на изкуствата - БАН. Бе представен изисканият двуезичен фотоалбум в черно-бяло \"Камера работи. Място на снимките – София\" на Българската национална филмотека. Бе отбелязана 15-годишнината от откриването у нас на бюрото на \"Творческа Европа МЕДИА\" начело с Камен Балкански... Новите филми тепърва ще се обсъждат. \"Безкрайната градина\" е вече на екран. Да се надяваме скоро да бъдат приети поправките в Закона за филмовата индустрия и да се реши проблемът с нотификацията на държавната помощ, защото в противен случай финансирането на българското кино увисва и не се знае кога ще има нова \"Златна роза\".", "date": "2018.10.05", "title": "\"Златна роза\": Понижен кинематографичен градус"}
{"url": "https://www.dnevnik.bg/evropa/2018/10/05/3322472_es_se_chudi_kakvo_da_predloji_na_trump_za_da_izbegne/", "text": "Министри от Европейския съюз обсъдиха какво да предложат на САЩ, за да се намали напрежението в търговията и да се избегне конфликт за митата, който може да удари европейските автомобили, предаде \"Ройтерс\". През юли президентът на САЩ Доналд Тръмп  се съгласи  да отстъпи от заплахата за 25% вносни мита за европейските коли, докато САЩ и Европа обсъждат премахването на търговските бариери, включително митата за индустриалните стоки. Австрия, която е ротационен председател на Съвета на ЕС, представи документ преди днешната среща на министрите, в който се предлага страните от ЕС да се съгласят фокусът в трансатлантическите разговори да бъде регулаторното сътрудничество. То може да включва споразумение, че всяка страна признава като достатъчни стандартите за безопасност на другата, що се отнася до автомобилите, фармацевтичните продукти и медицинските изделия. Например един предпазен колан, който покрива стандартите на ЕС, може да се продава в САЩ и обратното. По думите на германския министър на икономиката Петер Алтмайер срещата в Инсбрук се състои в \"много, много трудна международна обстановка\". \"Времето изтича. Трябва да побързаме\", настоя Алтмайер. \"Работим за споразумение, което покрива възможно най-много индустриални стоки. Това нашата ясна позиция.\" Френският държавен министър Жан-Батист Лемуан предупреди, че е всяко трансатлантическо споразумение ще бъде ограничено, подчертавайки, че селскостопанските продукти няма да бъдат включени. Той заяви, че ЕС може да сключва всеобхватни търговски споразумения само със страни, които са подписали Парижкото споразумение за климата, от което Тръмп се отказа. \"Трябва да има съгласуваност между климата, ангажиментите към околната среда и търговските ни ангажименти\", подчерта министърът.", "date": "2018.10.05", "title": "ЕС се чуди какво да предложи на Тръмп, за да избегне търговски конфликт"}
{"url": "https://www.dnevnik.bg/sport/2018/10/05/3322453_berbatov_postoiannata_smiana_na_menidjurite_ne_e/", "text": "Димитър Бербатов вярва, че \"Манчестър юнайтед\" може да излезе от кризата, в която е изпаднал, а предстоящият мач с \"Нюкасъл\" е добра възможност за това. Рекордьорът по голове за националния отбор на България определи като много трудна ситуацията, в която е изпаднал 20-кратниятте шампион на Англия. Нападателят е глобален посланик на букмейкърската къща \"Бетфеър\", а в задълженията му влиза и поддържането на собствена колонка, където прави анализи. \"Аз съм далеч от отбора в този момент, не говоря с играчите или мениджъра, не съм на тренировъчната база, но това което виждам отвън не е никак добре. \"Юнайтед\" не се представя на ниво в момента, а за мен това е болезнено като бивш играч на клуба\", обясни Бербатов. По отношение на  Жозе Моуриньо  и все по-засилващите се спекулации за евентуално уволнение на португалеца Бербатов е на друго мнение. \"Наистина не мисля, че постоянната смяна на мениджърите е решението. Следващият мач с \"Нюкасъл\" на \"Олд Трафорд\" е отлична възможност да се прекъсне серията без победа.\" \"Понякога да играеш вкъщи е още по-трудно, отколкото като гост. Когато не си в най-доброто си състояние, а феновете не са доволни, това води до ужасяващи моменти. В същото време за другия отбор мач като този е бонус, защото са далеч от дома. Затова мисля, че \"Юнайтед\" трябва да вкара гол в първите 15 минути, за да може играчите да си повярват\", каза още нападателят и прогнозира, че срещата ще бъде много трудна за бившия му отбор. Според него в днешно време е много трудно да бъдеш мениджър заради егото на футболистите. \"Смятам, че големите играчи имат още по-голяма власт в момента, така че е много трудно професията на мениджъра да се упражнява.\" \"Убеден съм, че всички в клуба дават най-доброто от себе си, за да се излезе от тази малка криза, в която се намират в момента. Все още не мога да си представя играч на \"Юнайтед\", който не се влага напълно. Всеки един футболист обича да се наслаждава на футбола и да се представя добре\", добави бившият голмайстор на \"червените дяволи\". Бербатов  смята, че понякога прекаленото желание води от играчите да се представят по-добре води до повтаряне на грешките.", "date": "2018.10.05", "title": "Бербатов: Постоянната смяна на мениджърите не е решение за \"Манчестър юнайтед\""}
{"url": "https://www.dnevnik.bg/evropa/2018/10/05/3322508_germaniia_e_pochti_sigurna_che_rusiia_stoi_zad/", "text": "Германското правителство обвини Русия, че стои зад масирана кибератака, извършена миналата година, предаде ДПА, цитирана от БТА. Според федералното правителство има \"голяма вероятност, граничеща със сигурност, зад  кампанията на Ей Пи Ти 28  (APT28) да стои руската служба за военно разузнаване ГРУ\", заяви днес в Берлин правителственият говорител Щефен Зайберт. Ей Пи Ти 28, известна още като \"Фенси беър\", се смята, че е групировка за кибершпионаж, свързана с ГРУ. През 2015 г. атака срещу германския Бундестаг доведе до загубата на 16 гигабайта данни. Тогава представители на германските власти обвиниха групата, за която се смята, че е свързана  и с нападението на щаба  на демократите в САЩ преди президентските избори. САЩ,  Великобритания  и  Холандия  отправиха вчера обвинения към Русия, че служители на нейното военно разузнаване са извършили кибератаки срещу базирани на Запад организации.", "date": "2018.10.05", "title": "Германия е почти сигурна, че Русия стои зад масирани хакерски атаки"}
{"url": "https://www.dnevnik.bg/detski_dnevnik/2018/10/05/3322489_novi_prikazni_premieri_za_deca_shte_predstaviat/", "text": "Из \"Приключенията на Том Сойер и Хъкълбери Фин\" от Марк Твен На подобни забавни случки ще станат свидетели зрителите на Сатиричния театър \"Алеко Константинов\", които представят премиерата на новия си спектакъл \"Хъкълбери Фин и Том Сойер\" на 6 октомври в камерната зала \"Методи Андонов\" от 17.30 ч. \"Това е спектакъл, който се играе от деца за деца и е подходящ за зрители от 6- до 60-годишна възраст\", казаха за \"Дневник\" от театъра. Постановката е на Димитър Еленов, а в нея участват децата от студия \"Дефисто\". Следващите представления този месец ще бъдат на 7, 13 и 27, с начален час 11.30 ч. За повече информация и билети прочетете  тук . \"Вятърът\" идва в Столичния куклен театър \"Страната на Оз\" е новото име в афиша на Столичния куклен театър, чиято премиера беше на тазгодишното издание на  фестивала \"Панаир на куклите\" . \"Страната на Оз\" е история за вярата, за вярата в себе си и нейната сила, която може да направи всичко, което поискаш\", разказва вятърът. Така описват представлението в театъра, което е по режисурата на Елица Петкова, а част от актьорския състав са Ваня Камянска, Мариета Петрова и Цветелин Павлов. Постановката ще се играе на 7 октомври от 17 ч. и е подходяща за деца от 5-годишна възраст. За повече информация и билети вижте  тук . \"Роня, дъщерята на разбойника\" за 50-и път в театър \"София\" Тази събота, на 6 октомври, театър \"София\" отбелязва 50-fто представление на детския спектакъл \"Роня, дъщерята на разбойника\" по романа на Астрид Линдгрен и режисура на Катя Петрова. \"Това е голям успех за детско представление\", казаха за \"Дневник\" от театъра и допълниха, че продължава да бъде с висока посещаемост и да радва както децата, така и техните родители. Спектакълът е подходящ за деца от 6- до 13-годишна възраст, а началото в събота е от 17 ч. Повече информация и билети може да видите  тук .", "date": "2018.10.05", "title": "Нови приказни премиери за деца ще представят няколко театъра в София"}
{"url": "https://www.dnevnik.bg/kultura/2018/09/28/3314267_otkus_ot_tainata_na_nebjula_na_trudi_truit/", "text": "Първата книга от художествената поредица на National Geographic \"Тайната на \"Небюла\" излезе и в България! Приключения, опасности, вълнуваща международна мисия Всичко това очаква 12-годишния Круз Коронадо, след като напуска дома си в Хавай, за да постъпи в престижната Академия на изследователите заедно с още двайсет деца от целия свят. По пътя на Круз обаче дебнат опасности. Едва пристигнал, той се сблъсква със загадки от миналото, свързани с Академията и с неговите близки – загадки, които застрашават собственото му бъдеще. Докато разгадава шифри и участва във вълнуващите учебни занятия, сдобива се с нови приятели и предприема невероятни експедиции в обогатена реалност, Круз трябва да намери отговор на най-важния въпрос: Кой се опитва да го спре и защо? \"Тайната на \"Небюла\" е първата стъпка от голямото приключение на National Geographic, наречено \"Академия на изследователите\" (Explorer Academy), в което откривателството и реалната наука са преплетени с невероятни и вълнуващи приключения. Много от идеите в света на 12-годишния художествен герой Круз са вдъхновени от истинските експлоръри на National Geographic. Предстои в следващите няколко години да бъдат издадени още 7 книги от поредицата. \"Академия на изследователите\" е мултиплатформен, интерактивен проект на National Geographic, който се реализира в световен мащаб. Освен книжната поредица включва уеб портал с интригуващи факти и спиращи дъха видеа, забавни игри с дешифриране на кодове, допълнителни издания със занимателно съдържание, филмови и телевизионни продукции, както и изграждането на няколко специални центрове за забавление за цялото семейство в различни краища на света. Труди Труит е автор на повече от 100 книги за деца – художествена и нехудожествена литература, които се приемат еднакво добре от детската аудитория. Любовта ѝ към писането се заражда, когато Труди е едва в четвърти клас и влиза в ролята на сценограф, режисьор и главно действащо лице в първата си пиеса. По-късно Труди работи като репортер и телевизионен синоптик, но знае, че писането е нейното призвание. Живее в Еверет, щата Вашингтон. Обожава фотографията, котките си и всичко, направено от шоколад. Превод от английски език Александър Маринов – КРУЗ! Името се понесе с лекота над водата. Круз се обърна: баща му махаше от плажа. Нима вече беше време да тръгват? Застанал до колене в топлата морска вода, Круз повдигна ръка с разперени пръсти: искрен жест, с който молеше за още пет минути, и прошепна на вечерния бриз: – Моля те. След около три часа предстоеше да поеме към Академията на изследователите. Пътуването от Кауаи до Вашингтон не беше кратко: 7856 километра, за да бъдем точни. А Круз се страхуваше. Щеше ли да си намери приятели? Щеше ли да се справи с обучението? Дали нямаше да разочарова своите близки, приятели, учители и всички останали? Сам не знаеше дали е способен да оправдае надеждите им. Баща му вдигна палец. О, да! Круз пропъди мъчителните въпроси от ума си и обърна лице към мандариненооранжевия залез над залива Ханалей. Мисленето можеше да почака. Той прилепи корем към сърфа и загреба с ръце в топлата тюркоазена вода, както беше правил хиляди пъти. Караше сърф, откакто се помнеше. Баща му го закачаше, че прекарва повече време във водата, отколкото извън нея, и вероятно беше прав. Круз обожаваше плавния ритъм на вълните. Вдъхваше му усещане за постоянство и надеждност. И го успокояваше. Наближи вълна. Круз сграбчи сърфа отстрани, натисна носа под водата, гмурна се гладко отдолу и я остави да премине над него. Щом се появи на повърхността, влезе още малко навътре с гребане, после обърна сърфа на четиресет и пет градуса, така че да е успореден на плажа. Изравни се с края на дългия кей, надигна се и седна на дъската, провесил крака отстрани. Обичаше това очакване – \"затишието преди пускането\", както го наричаше Лани. Докато се полюшваше над водата, можеше да мисли за всичко и за нищо. Избираше сам. В последния ден у дома Круз предпочете да не мисли. Остави се на усещанията. Искаше да ги изпита до едно. И да ги запомни. Отляво, отвъд заливчето с формата на полумесец, се издигаха изумрудените върхове на планините на северния бряг. Белите ивици на водопадите препускаха по гънките на склона и се открояваха ясно на гаснещата светлина. Круз забеляза баща си – беше се насочил към паркинга Боже, тая откачена риза на ярки жълти и сини зигзаговидни ивици сигурно можеше да се забележи и от платноходка на трийсет километра в морето! Баща му вероятно беше тръгнал да затвори \"С десния напред\", магазинчето им за сърфове. Круз погледна надясно, към наситеното оранжево на залеза. Сияйното кълбо сякаш беше постлало килим от светлина през океана към него, като за сбогуване. Това място определено щеше да му липсва. \"Не е нужно да заминаваш, нали знаеш\", каза Лани миналата пролет, когато й съобщи, че са го приели в Академията. От думите й го заболя. Лани бе най-добрата му приятелка и човекът, който все намираше по нещо хубаво във всяка ситуация. Не че я винеше. И двамата кандидатстваха за училището, но само Круз бе приет. Това го свари неподготвен. Според него тя имаше по-големи шансове – беше далеч по-умна и много по-изобретателна. Когато обаче пристигна писмото с потвърждението, беше за него. Видът му беше смайващ – скъпа, релефна хартия с лъскав златист печат. Скъпи Круз Коронадо, Поздравления! За нас в Дружеството е удоволствие да отправим тази покана към теб – ти си одобрен за елитната ни Академия на изследователите. Ако приемеш, ще бъдеш включен в следващия випуск изследователи и ще получиш рядката привилегия да бъдеш обучаван лично от преподавателско тяло, състоящо се от най-изтъкнатите учени, изследователи, природозащитници, фотографи и журналисти на света, докато пътешестваш по исторически и природни забележителности по цялото земно кълбо. Подбираме единствено кандидати от най-голяма величина за тази изключителна чест. С вълнение очакваме твоя отговор. Сърдечни поздрави, Д-р Реджайна М. Хайтауър Директор на Академия на изследователите Марисол, лелята на Круз, която преподаваше антропология в Академията, му бе казала, че всяка година приемали по около двайсет и пет ученици от целия свят. И че да попаднеш сред тях било истинско постижение! Круз се запита беше ли заслужил тази чест. Леля му навярно му беше осигурила място благодарение на връзките си. Или пък му го бяха предложили от гузна съвест. Навремето майката на Круз също беше работила в Дружеството – като невробиолог към \"Синтезис\", научния му клон. Седем години по-рано в лабораторията й се бе случил тежък инцидент, коствал живота й. Трагичното събитие бе довело до смъртта на още един учен от \"Синтезис\" – доктор Елистър Фалоуфийлд. Това беше всичко, което Круз и близките му научиха. О, и още нещо: че майка му просто била на погрешното място в погрешното време. Круз ненавиждаше този израз. Нима има жертва на нещастен случай, която да не е била на погрешното място в погрешното време? – Мислех, че планът ни е да заминем за Академията заедно! – каза Лани. – Да, но леля Марисол смята – Разбира се: леля ти иска да идеш веднага. Нали тя е там. Въпросът е какво е твоето мнение. На Круз му беше ясно, че тя очаква от него да помоли управата на училището да го изчакат една година. Това би й дало шанс да кандидатства повторно. Той обаче не беше сигурен доколко това е добра идея. Опасяваше се, че ако не замине тази година, повече няма да му дадат подобен шанс. А имаше и нещо друго. Някакво усещане. Беше необяснимо, но някак знаеше, че трябва да го послуша. – Мисля – дъхът заседна в гърлото му. – Мисля, че искам да замина сега. Лани размаха ръце. – Така значи. Ами, хубаво. Заминавай. – Не се ядосвай. Пак ще можем да се виждаме, когато си пожелаем, дори когато се кача на борда на \"Орион\". Тя вдигна вежда подозрително. – Да бе. И какво, ще ми се обаждаш от изследователския кораб от другата страна на Земята, така ли? – Защо не? Мел ще е с мен. – Позволено е да разполагаш с МАВ? Дрон-пчеличката Мел беше микро аеро возило (МАВ) с големината на палеца му. Беше му подарък от баща му – миналата година Круз си изкълчи коляното и я получи, за да може \"да вижда вълните, въпреки че не може да ги почувства\". Така установи, че всъщност е изпуснал само няколко подходящи за сърфиране дни. – Мхм – отвърна Круз доволно. – Виждаш ли, няма да е толкова зле. Ще те държа в течение как е там, за да си подготвена, когато дойдеш догодина. Просто ще си представяме, че ти си в твоята стая, а аз – в моята, а не – от другата страна на Земята – довърши тя с копнеж, макар че бе взела да навива един от кичурите си – признак, че се е примирила. – Стига, Лани – примоли й се той. – Няма ли да ме подкрепиш? – Добре, добре. Обаче обещай, че ще поддържаме връзка, иначе се заклевам, че ще те издиря и на Северния полюс, ако се наложи. Не се шегуваше. На Круз му беше пределно ясно, че когато Лейлани Киалоха се закани, че ще направи нещо, не говори празни приказки. – Разбира се – каза той. – Лесна работа – като пая с гуава на татко. Тя скръсти ръце. – Знаеш, че ненавиждам пай. Ех, тези момичета.", "date": "2018.10.05", "title": "Откъс от \"Тайната на \"Небюла\" на Труди Труит"}
{"url": "https://www.dnevnik.bg/bulgaria/2018/10/05/3322524_borisov_inspektira_remont_na_put_v_ukraina/", "text": "Българският министър-председател Бойко Борисов и президентът на Украйна Петро Порошенко направиха инспекция на ремонтиран участък на международния път Е87 Одеса – Рени, съобщиха от правителствената информационна служба. Интересът на премиера към това шосе не е случаен, тъй като в тази част на Украйна живеят най-много украински граждани с български произход, се разбира от съобщението. При посещението на Борисов В Киев през май тази година Петро Порошенко пое ангажимент този участък в Болградска област да бъде ремонтиран. По-рано през деня при разговорите си с украинския президент Борисов обяви, че украинските граждани с български произход винаги ще бъдат мост за разбирателство и сътрудничество между двете страни. \"Длъжни сме да използваме това приятелство, за да живеем по-добре. Продължаването на тази политика е най-добрата гаранция, че сънародниците ни и занапред ще бъдат мост на сътрудничество на страната с България и ЕС, както и фактор за осъществяване на нейната европейска перспектива\", подчерта още българският министър-председател. Украинският президент изрази благодарност за усилията на българското правителство по време на председателството на Съвета на ЕС в контекста на отношенията между Европейския съюз и Украйна, включително и за макрофинансовата помощ за страна му. По време на срещата беше обсъдено и разширяването на двустранното търговско-икономическо сътрудничество.", "date": "2018.10.05", "title": "Борисов инспектира ремонт на път в Украйна"}
{"url": "https://www.dnevnik.bg/kultura/2018/10/05/3322410_edna_svetovna_premiera_i_fokus_litva_ostavat_do_kraia/", "text": "До края на 11-ото издание на международния фестивал за съвременен танц One Dance Week остава малко повече от седмица. След големия успех на спектакъла \"Великия укротител\" на Димитрис Папайоану в Пловдив, който обяви извънредна дата заради засиления зрителски интерес, програмата продължава да има силни заглавия, с които да впечатли публиката. Сред тях са една световна премиера от Гърция, две миниатюри от Корея и спектакъл с DJ музика и автомобилни гуми от Португалия. Следващата седмица зрителите в Дома на културата \"Борис Христов\" ще имат възможност да се запознаят и с различните лица и тенденции на литовската сцена за изпълнителски изкуства във фокус Литва, който ще закрие изданието. Тази вечер, 5 октомври, от 19:30 ч. португалската компания Circolando предлага взривоопасна \"Нощ\". Тя е подходяща за ценителите на танцовото изкуство, цирка, поезията и електронната музика, за нощните птици и търсачите на приключения из градските дебри. Творбата не се препоръчва за лица под 18 години. За декор на този физически и същевременно силно емоционален танц, както го представят организаторите, служат над 100 автомобилни гуми и отломки. След спектакъла тримата артисти ще се включат в отворена дискусия с публиката, а професионалната общност е поканена да се включи в безплатно танцово ателие с режисьора на \"Нощ\" Андре Брага предстоящата сряда, 10 октомври, от 17 ч. На 6 октомври One Dance Week представя световната премиера на АТМА - първи цялостен спектакъл на Данай Димитриади и Дионисиус Аламанос, двама от обещаващите таланти на изпълнителската сцена в Гърция. Те бяха част от творческа резиденция в Пловдив през август, на която завършиха представлението си. То е копродукция One Dance Week, Big Story Performing Arts Services и Centre Civic de la Barceloneta. На сцената Данай и Дионисиус вплитат тела и пресъздават различни животински видове, за да отправят апел срещу унищожението на природата. Дуетът им подкрепя каузата на вегетарианството и изследва отношенията на доминация и подчинение от страна на човека към останалия жив свят. На следващия ден, 7 октомври, следват две корейски миниатюри. Мистичният танц Salp’uri, но в нов прочит, ще гони зли духове в \"Демони\" на хореографа Джин А Ким и визуалния артист Джу-Бин Ким. Salp’uri е изпълняван и усъвършенстван в продължение на векове и днес се смята за едно от най-развитите и популярни творчески достижения на народните танци в Корея. В рамките на същата вечер публиката в Пловдив ще се срещне и с един от най-техничните и популярни корейски хореографи, Ин Со Лий, който ще търси път към себе си в авторския си спектакъл \"Първа среща\". В закриващия си уикенд One Dance Week обръща поглед към Литва с три представления, носители на престижни литовски награди.  В \"Годос\" на 12 октомври танцовата компания AURA Dance Theatre и една от водещите хореографи на Литва, Бируте Летукайте пресъздават на сцената популярни митове от балтийската държава. Представлението е в две части, а към литовските артисти се включват и норвежците от Panta Rei Dance Theatre, които интерпретират отдавна изчезналата от езика дума godos като \"песен на душата\", обясняват организаторите. В събота, 13 октомври, закриващият уикенд на фестивала навлиза в света на магическия реализъм на компютърните игри и литературата със спектакъла Game Over. Двамата герои в него прескачат от едно \"игрално\" ниво в друго, провокирайки въображението на зрителя чрез движения, визуални ефекти, музика на живо и един омагьосан син пуловер от разказа на аржентински писател Хулио Кортасар. Единадесетото издание на One Dance Week ще бъде закрито от трима литовски изпълнители, които иронизират творческия процес, гилдията и танцовата сцена в родината си. На 14 октомври те отговарят на въпроса какво представлява съвременният танц с много чувство за хумор и самоирония в спектакъла \"Съвременно?\", който надниква зад кулисите и не спестява нищо от живота, работата, вдъхновенията и трудностите на днешните танцови артисти. Подробности за програмата, отделните спектакли и билети за тях може да откриете в  сайта на One Dance Week .", "date": "2018.10.05", "title": "Една световна премиера и фокус Литва остават до края на One Dance Week"}
{"url": "https://www.dnevnik.bg/evropa/regioni/2018/10/05/3322519_ot_utre_shte_bude_otvoren_denonoshtno_putia_v_raiona/", "text": "От 6:00 часа в събота (6 октомври) движението по главен път II-86 Смолян – Мадан в района на срутището край село Тикале ще бъде свободно, а не по график, съобщи областната администрация, цитирана от  в. \"Отзвук\".  Преминаването през еднолентовия участък ще се осъществява с помощта на светофарна уредба. Срокът за аварийното укрепване беше удължен заради препоръчаните допълнителни обезопасителни мероприятия, непредвидени в първоначалния проект, с цел максимално да бъде осигурено безопасното преминаване, в това число и в зимни условия. На 6 март  срутището при Тикале се активизира  и изсипа много скална маса по пътя. Това наложи затварянето му, за да бъде укрепен участъкът. През лятото местни хора излязоха на протест заради затварянето на отсечката Смолян - Мадан.", "date": "2018.10.05", "title": "От утре ще бъде отворен денонощно пътят в района на свлачището край Тикале"}
{"url": "https://www.dnevnik.bg/gradska_sreda/2018/10/05/3322471_nedovursheniiat_remont_na_graf_ignatiev_stana_povod/", "text": "Недоволството срещу качеството на извършващия се ремонт на улица \"Граф Игнатиев\", което от началото на седмицата жители на София изказват във \"Фейсбук\", отведе стотици от тях пред Столичната община с искане кметът на града Йорданка Фандъкова да подаде оставка. Събитието премина мирно, с различни опити за провокации, скандирания \"Оставка\", \"Мафия\", скандали между протестиращите и арест. Събитието беше организирано в социалната мрежа под надслов \"Протест срещу безчинствата на столичния кмет\". На него присъстваха общинските съветници от Борис Цветков, Альоша Даков, Милка Христова (тримата от БСП), Симеон Славчев (независим), Войслав Тодоров (Нормална държава), Иво Божков (ДСБ), съпредседателите на \"Зелените\" Борислав Сандов и Владимир Панев, председателят на \"Да, България\" Христо Иванов, активистите Асен Генов, Манол Глишев. В първите минути след 12 часа пред сградата на общината на ул. \"Московка\" се бяха събрали около стотина граждани, протестът започна спокойно. Първият спор с полицията започна Манол Глишев, който започна да удря по строителните огради около храм \"Св. София\", като органите на реда се опитваха да му попречат. \"На протест се вдига шум\", извика Глишев, като няколко пъти подкани събралите се около него граждани и журналисти да използват трибуната, която им е осигурил, и \"който иска да каже нещо - да каже\". Глишев успя да премине през оградата, където посочи според него провокаторите - трима служители на \"ПСТ груп\", която изпълнява ремонт на улицата, единият от които разрушаваше гранитна плоча. \"Те ни провокират, докато протестираме\", извика отново Глишев. Междувременно друг гражданин беше застанал пред вратата на общината и се опитваше да влезе. Входът обаче беше блокиран от няколко служители на общинска полиция, които не го пускаха да влезе. Гражданинът се държеше агресивно, като блъскаше полицаите и крещеше в лицата им, а над главата му стърчаха няколко телевизионни камери и мобилни телефони. Всеки опит на органите на реда да го докоснат беше посрещнат с шумни освирквания от протестиращите, които в това време крещяха \"Оставка\" и \"Мафия\". Бурно недоволство предизвика и решението на полицаите да пуснат в сградата няколко служителки на общината, които уточниха, че се връщат от обедна почивка. След около 20 минути полицаите все пак решиха и отведоха гражданина до полицейска патрулна кола, като бяха последвани от репортери и освиркващи ги протестиращи. Това е просто един провокатор - коментира Георги Илиев, който е сред организаторите на протеста. По-късно днес от МВР изратиха съобщение, в което посочват, че са арестували гражданина по молба на организраторите на протеста. Той е на 41 година и има \"криминалистически регистрации\". В едно от малкото изказвания с мегафон Гергин Борисов от \"Спаси София\" подкани кмета на София да покаже, че има поне един компютър, с който следи случващото се в града. Изказването му е провокирано от снимка на Фандъкова от нейния кабинет от миналата година, на която не се вижда кметът да разполага с компютър на бюрото си. Протестиращите скандираха и \"Данче слез\", което беше надслов на протест от ноември миналата година. Повод тогава бе ремонтът на \"Княз Александър Дондуков\".", "date": "2018.10.05", "title": "Недовършеният ремонт на \"Граф Игнатиев\" стана повод за протест за оставката на Фандъкова"}
{"url": "https://www.dnevnik.bg/biznes/2018/10/05/3322550_po-slabiiat_iznos_zabavia_rasteja_no_bezraboticata_e/", "text": "Реалният растеж на БВП се очаква да достигне 3.6% през 2018 г., сочи есенната макроикономическа прогноза на Министерството на финансите, публикувана днес. През пролетта ведомството очакваше растеж от 3.9% за годината, но намаляването на износа е понижило темповете на растеж въпреки благоприятното развитие при потреблението и инвестициите, се казва в текста на документа. За 2019 г. министерството очаква растежът да е 3.7% , корекция с 0.1 процентни пункта надолу спрямо очакванията през пролетта. Очакванията са ръстът да се подклажда отново от публичните инвестиции и публичното потребление. Износът ще се повиши до 2.8% след очертаващото се по-слабо представяне през 2018 г. породено главно от влошената икономическа активност в Турция. За цялата 2018 г. растежът на заетостта се очаква да възлезе на 0.6%, благодарение на нарасналото търсене на труд в услугите и индустрията. Нивото на безработица ще се понижи до 5.4% тази година и за първи път ще бъде по-ниско от историческия си минимум през 2008 г., отбелязва Министерството на финансите. Високото търсене на труд се очаква да продължи да е съпроводено с ограничено предлагане. През 2018 г. инфлацията ще бъде по-висока от очакванията в пролетната макроикономическа прогноза заради международните цени на енергийните стоки и суровините. През целия прогнозен период международните цени на петрола се очаква да имат по-високи цени в сравнение с очакванията от предходната прогноза. Поскъпването на услугите се очаква да се ускори до 5.9% в края на годината, както заради засилването на вътрешното търсене, така и заради по-скъпите горива, транспортните услуги и ръста на цените на храните. Прогнозираното нарастване на международните цени на петрола ще доведе до по-високи вътрешни цени на енергийните стоки, като транспортните горива се очаква да поскъпнат със 7.9% в края на 2018 г. Основни рискове пред осъществяването на прогнозата министерството вижда във външната среда, включително динамиката на международните цени.", "date": "2018.10.05", "title": "По-слабият износ забавя растежа, но безработицата е под нивото от 2008 г."}
{"url": "https://www.dnevnik.bg/sport/2018/10/05/3322547_silvano_prandi_e_favorit_za_selekcioner_na/", "text": "Силвано Пранди влиза като фаворит в обсъжданията на Българската федерация по волейбол (БФВ) за селекционер на националния отбор, научи \"Дневник\". Италианецът е смятан от ръководството за най-подходящия вариант към момента. Засега не се знае дали Пранди вече е потърсен за разговори. От 2015 г. той работи на клубно ниво с \"Шомон\", като преди две години изведе отбора си до титлата във Франция, а миналия сезон спечели сребърен медал. От няколко дни във федерацията се споменава и името на Стефан Антига, който приключи работата си в националния отбор на Канада. Привличането на французина, извел Полша до първата световна титла през 2014 г., засега изглежда малко вероятно. Българският отбор е без селекционер, след като с края на световното първенство изтече договорът на Пламен Константинов. От федерацията  обявиха. че пътищата с досегашния селекционер се разделят . Пранди вече беше начело на националния отбор от 2008 до 2010 г. Под негово ръководство България спечели последните си медали - бронзовите отличия от европейското в Турция през 2009 г. През 2010 г.  италианецът подписа нов договор с българската федерация  до олимпийските игри в Лондон 2012, но  след седмото място на световното първенство беше сменен от Радостин Стойчев . Пранди  отново беше поканен за селекционер през 2012 г., но отказа . \"Пиша това прессъобщение, за да информирам, че взех необратимото решение да отклоня поканата на БФВ да бъда треньор на мъжкия национален отбор\", обяви тогава той.", "date": "2018.10.05", "title": "Силвано Пранди е фаворит за селекционер на волейболистите"}
{"url": "https://www.dnevnik.bg/bulgaria/2018/10/05/3322565_s_chetvurt_milion_poveche_sa_narusheniiata_na_putia/", "text": "Над 250 000 нарушения повече спрямо миналата година е регистрирала \"Пътна полиция\", казва в интервю за вестник \"24 часа\" Росен Рапчев, началник на отдел \"Пътна полиция\" в Главна дирекция \"Национална полиция\". Издадени са близо 400 000 фиша за нарушения, установени на място. За миналата година са били 286 хил., което е разлика от 114 хил., информира още Рапчев. \"Имаме и 414 000 електронни фиша за нарушения на скоростта, или със 135 хил. повече от миналата година\", допълва. По думите му това се дължи на повечето камери и на засиления контрол на местата с тежки катастрофи. От началото на годината са връчени 54 672 електронни фиша през таблетите на пътници и шофьори. Над 192 хил. са наказателните постановления с фиксирана в тях санкция - с над 8 хил. повече от миналата година. Тежките катастрофи са 5052 - с 455 загинали и 6458 ранени. От тях 241 са загиналите шофьори, а ранените сред тях са 855. Загиналите пътници са 128 и 2308 ранени. 85 са починалите пешеходци, а ранените са 1287. В сравнение с миналата година загиналите са с 21 по-малко. На първо място сред причините за катастрофите е скоростта. Заради несъобразена скорост 143-ма са загиналите, а ранените - 1701 при 1300 катастрофи. Втората причина е внезапната промяна на посоката на движението. Става дума за навлизане в насрещното, неправилно изпреварване, неправилно разминаване. Такива са 1150 тежки катастрофи със 150 загинали и 1609 ранени. Отнемането на предимството е третият фактор. През последните месеци се забелязва увеличение на пияните и дрогираните водачи. \"Заловили сме 8867 пияни водачи, от тях 4440 с над 1.2 промила алкохол в кръвта. Те отиват на съд. От тях 3732 са със свалени регистрационни номера и отнети шофьорски книжки\", казва Рапчев. С наркотици са засечени 1008 шофьори. Случаите на заловени без книжка са 11 831, като в тази статистика не влизат отнетите книжки, както и временно взетите за неплатени глоби, които са на друг отчет. \"Плати ли човек, излиза от статистиката\", обяснява началникът на \"Пътна полиция\". Със свалени табели заради каране без книжка са 9055 собственици на коли, а общо свалените регистрационни номера са 13 795. Всички камери на \"Пътна полиция\" работят Има 23 стационарни, една система за средна скорост, 148 мобилни камери, които са в патрулките, и 28 триноги. \"И новите, и старите камери понякога имат проблеми. Случи ли се това, уведомяваме поддръжката и се изпращат на ремонт. Ако е за по-дълго, ни дават друга\", обяснява Рапчев. В момента тече обществена поръчка за купуване на нови 56 камери. Те ще са разпределени на база натовареност. \"Има и работна група, която изготвя техническата спецификация за единен център за обработка на информацията. Данните от камерите автоматично ще отиват там, а служителите на терен ще работят само за установяването, но не и обработката на данните\", разясни шефът на \"Пътна полиция\". Той информира още, че до края на годината предстоят още 2 акции по линия на ТИСПОЛ - за алкохол и дрога и за тирове и автобуси. През ноември започва и традиционната акция \"Зима\" съвместно с агенция \"Пътна инфраструктура\".", "date": "2018.10.05", "title": "С четвърт милион повече са нарушенията на пътя спрямо миналата година"}
{"url": "https://www.dnevnik.bg/sviat/2018/10/05/3322474_rusiia_shte_moje_da_izprati_kosmonavti_okolo_lunata/", "text": "Съвсем скоро - след около 6-7 години, Русия ще разполага с транспортна система, с която да изпраща космонавти на пилотирани полети в орбита около Луната. За това ще се използват познатите от десетилетия кораби \"Союз\", монтирани върху ракетата от ново поколение \"Ангара\". Това заяви пред журналисти ръководителят на \"Роскосмос\" - бившият руски вицепремиер Дмитрий Рогозин. Според него изчисленията за такъв вариант без нов модел космически кораб са на инженери от ракетно-космическата корпорация \"Енергия\". Рогозин напомни, че в момента единствено Русия разполага с технология да изпрати хора в Космоса. \"САЩ планират експедиции, но нямат материална част, ние имаме материална част, но не планираме самостоятелни експедиции. Ако те създадат своя транспортна система, ще разберат, че е невъзможно самостоятелно да летиш до лунна орбита без резервна система. \"Роскосмос\" има възможност да лети още сега.\" Той сподели още, че държавната компания не бърза да вземе решение за програма за \"усвояване на окололунното пространство, а в бъдеще - и дълбокия Космос\". Предпочитаме ситуацията на неопределеност, за да разкрием реалните намерения на партньорите ни, допълва Рогозин. Първият старт на ракета \"Ангара\" е през 2014 г., а вторият трябва да се състои от космодрума в Плесецк, който е под командването на министерството на отбраната. Проектът включва три вариант - леката \"Ангара-1.2\", средната \"Ангара-А3\" и тежката \"Ангара-А5\".  Центърът \"Хруничев\" , където се произвеждат тези ракети, сключи тази година договор за 12 от тежките \"Ангара\". Следващият полет на \"Ангара-А5\" е планиран за 2019 г., а до 2027 г. за обновяване на орбиталната система на Русия ще са необходими поне 27 такива ракети. Към 2023-2024 г. в Омск трябва да е готово серийно производство на модули за \"Ангара\". Тежката ракета е способна да извежда в орбита до 38 тона полезен товар.", "date": "2018.10.05", "title": "Русия ще може да изпрати космонавти около Луната след 6-7 години, обяви Рогозин"}
{"url": "https://www.dnevnik.bg/bulgaria/2018/10/05/3322587_dvama_slujiteli_na_letishte_sofiia_sa_predlojeni_za/", "text": "Двама служители на летище София са предложени за наказания след извършена проверка в Главна дирекция \"Гранична полиция\" за недопуснат на аерогарата виетнамски гражданин, съобщиха от МВР. На 21 септември около 16.30 часа с полет от Дубай пристигат двама виетнамски граждани с положени в паспортите еднократни български визи тип С - с разрешен срок на пребиваване 8 дни. При граничната проверка е установено, че те не могат да обосноват целта на пребиваване и да покрият условията на планирания престой. На основание на Закона за чужденците им е отказано влизане. Двамата са оставени да изчакват обратен полет в помещение за недопуснати на Терминал 1. Паспортите им са задържани. На 23 септември те са закарани до Терминал 2, за да бъдат подготвени за обратен полет. Единият от виетнамците е напуснал зоната за отговорност на пункт \"Аерогара София\" през незаключен служебен вход. Той скоро е задържан. Образуваното по случая досъдебно производство е докладвано в Софийската районна прокуратура, според която не са налице основания за повдигане на обвинение на виетнамския гражданин. На 26 септември двамата виетнамци са изведени от България с полет за Дубай. Извършената по този случай проверка е приключила с предложение за налагане на дисциплинарни наказания - на командира на отделение, оставил без надзор виетнамския гражданин. Същият служител е имал задължението да заключи служебния вход, през който е преминал пътникът. За неупражнен контрол и е предложен за дисциплинарно наказание и началникът на смяната. Миналия месец служител на летището беше уволнен  заради случай с липса на паспортна проверка  на пътници от Ливан. През  март п ътниците на полет от Париж , изпълняван от авиокомпания \"България ер\", бяха допуснати на територията на страната без задължителната гранична и паспортна проверка. През юли пък не беше проверен  частен самолет , кацнал от Габрово и отлетял впоследствие за Гърция.", "date": "2018.10.05", "title": "Двама служители на летище София са предложени за наказание заради слаб контрол"}
{"url": "https://www.dnevnik.bg/bulgaria/2018/10/05/3322598_bivsh_zam-ministur_na_vunshnite_raboti_e_osuden_na_dve/", "text": "Специализираният наказателен съд постанови осъдителна присъда спрямо бившия заместник-министър на външните работи Христо Ангеличин, съобщиха от Софийската градска прокуратура. Магистратите са му наложи наказание 2 години \"лишаване от свобода\", изпълнението на което е отложено с 4 години изпитателен срок. Кумулативно съдът е наложил и \"глоба\" в максималния за това деяние размер от 5000 лева. Христо Ангеличин  бе предаден на съд на 15.01.2018 г.  за неупражняване на достатъчен контрол върху дейността на подчинените му дирекции в министерството по процедурата за купуване на телефонни централи в 12 задгранични представителства на страната. Това е причинило щети на Министерството на външните работи в размер на 419 934.29 лв. Сигналът срещу Ангеличин беше подаден от бившия министър на външните работи Кристиян Вигенин от БСП в началото на 2017 г. Преди да се стигне до осъдителната присъда, и градският съд, и апелативният съд  прекратяваха производството  и връщаха случая на прокуратурата с мотива, че има неясноти в какво точно е обвинен Ангеличин. Бившият заместник-министър заедно с бившия министър на външните работи Даниел Митов  е подсъдим и за  ощетяване  на външното министерство след неправомерно платени пари на фирма за организиране на служебни пътувания.", "date": "2018.10.05", "title": "Бивш зам.-министър на външните работи е осъден на две години условно за безстопанственост"}
{"url": "https://www.dnevnik.bg/sport/2018/10/05/3322611_parlamentut_prie_noviia_zakon_za_sporta/", "text": "Новият Закон за физическото възпитание и спорта (ЗФВС) беше приет от Народното събрание след второ четене. \"Новият закон променя изцяло философията на досега действащия ЗФВС. В него има множество нови моменти, които ще помогнат за развитието на спорта за всички и спорта за високи постижения в България\", заявиха от пресслужбата на Министерството на младежта и спорта (ММС). Една от целите, които министърът Красен Кралев си постави, е новият закон да помогне за разрешаването на проблема с остарялата или липсваща спортна инфраструктура. Според приетите текстове  се допуска отдаване под наем на спортни обекти държавна или общинска собственост за срок до 30 години  на обединен спортен клуб, спортна федерация или спортен клуб, независимо дали е търговско дружество или сдружение с нестопанска цел. Наемателите се задължават да представят и изпълняват инвестиционна програма за ремонт и обновяване, която трябва да води до увеличаване на стойността на обекта и трябва да бъде изпълнена в първите три години на сключването на договора. Друга цел е да се ограничи възможността за съществуване на клубове фантоми. Затова клубовете са задължени бъдат членове само на една спортна федерация, както и да имат наети треньорски кадри, за да бъдат вписани в регистъра на спортните организации. Лицензията за спортни федерации става безсрочна, но при по-строг последващ контрол. Предвидена е възможността за създаване на студентски спортни клубове, които могат да се подпомагат финансово от висшето училище и Министерството на образованието и науката. Създава се национална организация за университетски спорт, която е част от специалните организации в спорта. Законът урежда възможността за създаване на професионални лиги, които могат да са помощни органи към спортните федерации, или самостоятелни юридически лица, на които е делегирано управлението на определени първенства от държавния спортен календар, посочва ММС. Създава се национална параолимпийска организация, която е част от т.нар. специални организации в областта на спорта. Такива са още Българския олимпийски комитет, националната организация за спортно-туристическа дейност, обединените спортни клубове и националната организация за университетски спорт. Самостоятелна глава регулира допинговия контрол и борбата срещу употребата на допинг в спорта, която е съобразена със Световния антидопингов кодекс. Законът описва изплащането на месечна парична помощ на ненавършилите пълнолетие деца на починали олимпийски и параолимпийски медалисти. Такава помощ ще получават и децата на починали олимпийски и параолимпийски медалисти, които са студенти в редовна форма на обучение до 25-годишна възраст. Законопроектът беше приет на първо четене от НС на 13 декември 2017 г. По него са постъпили над 130 предложения от всички парламентарно представени групи. След четири месеца работа на работна група от парламентарната Комисия по въпросите на децата, младежта и спорта са приети голяма част от предложенията на народните представители, допълват от ММС.", "date": "2018.10.05", "title": "Парламентът прие новия закон за спорта"}
{"url": "https://www.dnevnik.bg/bulgaria/2018/10/05/3322557_sudut_poiska_dopulnitelni_spravki_za_ekspertizata_po/", "text": "Съдебният състав на Софийския градски съд /СГС/ уважи частично исканията на защитата на генералния директор на БНТ Константин Каменаров и разпореди да се изяснят противоречията в датите на вземането на кръвната му проба и изготвянето на протокола с резултата от изследването. За целта съдебният състав с председател Атанас Атанасов и докладчик Руси Алексиев насрочи процеса на нова дата - 7 ноември, а дотогава изиска допълнителна справка от болницата \"Света Анна\", в чиято лаборатория през юни 2016 г. е извършено изследването за наличието на алкохол в кръвта на Каменаров. Генералният директор на БНТ е подсъдим за шофиране в нетрезво състояние през юни 2016 г. Първата инстанция - Софийският районен съд, прие, че е шофирал с 1,6 промила алкохол и го осъди на една година и три месеца условно. Решението на СГС ще бъде окончателно и решаващо за запазване на поста генерален директор от Каменаров, тъй като законът не позволява лица осъждани за умишлено престъпление от общ характер да заемат. длъжността Исканията на защитата - адвокат Людмил Рангелов, на днешното заседание са продиктувани от разминаване в датите на изследването на кръвта и изготвянето на протокола. Според адвоката протоколът с резултата носи дата предшестваща изследването на кръвната проба. Защитата поиска и да бъде призована и разпитана химикът на специализираната лаборатория Милена Москова, както и лекарката, но съдът прецени че е достатъчно да бъде поискано разяснение кога е получена пробата в лабораторията, обстоятелствата за получаването й, отразено ли е това в регистъра, и ако да - да се представи на съда извлечение от него. Делото бе отлагано досега два пъти заради желанието на Каменаров да присъства в съдебната зала. За днес е предоставил писмено съгласие делото да се гледа и в негово отсъствие.", "date": "2018.10.05", "title": "Съдът поиска допълнителна справка за алкохолната проба на Каменаров"}
{"url": "https://www.dnevnik.bg/evropa/2018/10/05/3322626_junker_predupredi_za_risk_ot_voina_na_zapadnite/", "text": "Председателят на Европейската комисия Жан-Клод Юнкер отправи днес предупреждение във Виена за риск от война в района на Западните Балкани, ако ЕС остави да изчезнат надеждите за присъединяване към ЕС на страните от този район, предаде АФП. Ако отнемем на Западните Балкани перспективата за присъединяване, ние ще видим там това, което вече видяхме през 90-те години, и то несъмнено по-скоро рано, отколкото късно, предупреди Юнкер, намеквайки за кървавите конфликти в района през онзи период. Той призна, че пътят за евроинтеграция на тези страни все още е дълъг и \"недостатъчният\" им напредък не позволява да се предвижда присъединяване \"преди 2025 г.\" най-рано. Но ЕС трябва \"да се заеме интензивно\" със Западните Балкани и да не позволява да се роди идеята, че \"ние не сме сериозни по отношение на перспективите за присъединяване\", докато някои страни членки не крият колебанията си, подчерта Юнкер. \"Почвата е все още податлива\" за военни стълкновения в този район, посочи Юнкер. Председателят на еврокомисията желае ЕС да предложи на страните от тази зона \"икономическо пространство, в което те ще могат да се развиват, отчасти по същия начин, както когато ще бъдат членки един ден\". Юнкер подчерта обаче: \"Всички гранични конфликти трябва да бъдат решени преди всякакво присъединяване\", така че да не се \"внася в ЕС нестабилност, идваща от Западните Балкани\". ЕС започна преговори за присъединяване със Сърбия и Черна гора. Албания и Македония на този етап трябва да се задоволят със статут на страни кандидатки, до който се надяват да достигнат Босна и Косово, припомня АФП./БТА", "date": "2018.10.05", "title": "Юнкер предупреди за риск от война на Западните Балкани, ако нямат перспектива за ЕС"}
{"url": "https://www.dnevnik.bg/sport/2018/10/05/3322637_levski_iska_da_zadurji_futbolistite_si_s_iztichashti/", "text": "\"Левски\" се надява да задържи футболистите си, чиито договори приключват в края на сезона. Това заяви изпълнителният директор на клуба Красимир Иванов след подновяването на договора с \"Аджъбадем\". Сред играчите с контракт до лятото е звездата Габриел Обертан. Французинът  заяви, че иска да остане в отбора . \"Имах шанс по-рано тази седмица да потвърдя за разговорите с Обертан и неговия агент. Надявам се, че всичко ще се случи навреме, защото искаме тези въпроси да бъдат решени преди коледните празници. Това важи и за останалите футболисти, чиито договори изтичат през лятото. Искаме всички да останат\", каза Иванов. Това лято като свободни агенти \"Левски\" от клуба си тръгнаха Роман Прохазка и Васил Панайотов. Иванов за пореден път даде знак, че се мисли за привличането на спортен директор, без обаче да има нещо конкретно по темата.", "date": "2018.10.05", "title": "\"Левски\" иска да задържи футболистите си с изтичащи договори"}
{"url": "https://www.dnevnik.bg/sviat/2018/10/05/3322522_svetut_na_putin_e_ot_otlomki_ot_bolshevizum_stalinizum/", "text": "- Мисля, че тук става дума за политическата цена. Путин смята, че цената за освобождаването на Олег Сенцов вътре в Русия ще бъде по-висока, отколкото извън страната, ако той позволи Сенцов да умре. Целта на нашите акции е да повишим цената за смъртта на Олег Сенцов. Досега тази цена не е достигнала толкова високо ниво, че да застави Путин да го освободи. Сега във Франция започна нова инициатива - символична щафета. Аз участвах в нея на 20 септември. В течение на 24 часа някой провежда гладна стачка пред сградата на руското посолство. Вярвам, че Макрон направи всичко, което можеше. По мои информации действията на Париж не са дали резултат. Сега руснаците казват, че обсъждат въпроса с украинците. Никой не знае дали това е истина или тактически ход за печелене на време. Мисля, че за Путин е важно да не се покаже слаб, да не отстъпи на исканията на Запада. Те отидоха в Англия и отровиха Скрипал с \"Новичок\" в Солсбъри пред очите на целия свят. Все едно искаха да кажат: \"Абе я си ...!\" А щом са способни на това, надали ги е грижа за умиращия в затвора Олег Сенцов. - Ако Олег Сенцов не прекрати гладната стачка и ако не го освободят, ще умре. Той показа своята воля да стигне докрай. Но всички преговори и опити за намиране на решение се провалиха. - Културата няма нищо общо с политическите възгледи. Вече съм писал за това. В определени кръгове на нацисткия режим е имало високо културно ниво. В обкръжението на Путин също има блестящи умни хора, които са уверени, че режимът е велик. Не искам да навлизам в подробности, защо са се променили Прилепин или Лимонов. Всеки си има своите трагични истории. Ясно е, че когато Путин окупира Крим, той изпълни мечтата на много руски националисти. Проектът \"Новороссия\" беше още по-впечатляващ за тези хора. В Русия Путин създаде цял един свят, който в много отношения е нереален и по това прилича на комунизма. А на много хора фантастиката им харесва повече от реалността. (...) Повечето руснаци са щастливи да седят в кафенетата, да пият еспресо, да играят видеоигри в прекрасните паркове със свободен интернет, изградени от московския кмет. Те са доволни от своя прекрасен буржоазен живот - с техните прекрасни жилища, обзаведени с мебели от ИКЕА. Тези хора не обръщат внимание на политиката. Те са напълно доволни от всеки режим, който им осигурява минимален доход, комфорт, безопасност и право на пътувания. Това беше сделката между средната класа и Путин. Аз не виждам никакво политическо явление, което да събуди интереса на хората, освен Навални. Хората просто предпочитат да не надигат глава. И тази апатия е много по-сериозно явление, отколкото хората като Захар Прилепин. - В такава система, при която болшинството е апатично, всеки взима сам своето решение. Историята на сталинизма го потвърждава. Единиците, които се изправят открито срещу режима, завършват със самоубийство - като Манделщам. А болшинството мълчи - както навремето Булгаков и Пастернак. Някои пък сътрудничат открито на режима и вярват във величието му - като Станиславски и Маяковски. Докато не се надигне реално масово движение, отделни хора няма да жертват живота си. Това е рационално и аз го разбирам. Важно е обаче да се знае, че засилването на цензурата е проява на слабост. Силните режими нямат нужда от цензура. Винаги съм казвал, че Путиновият режим е изключително крехък. Но той няма да рухне изведнъж, защото няма основание за това. Той е изграден въз основа на кражби и корупция. Системата е лоялна към Путин, защото той разрешава кражбите. Това е неговата функция. За разлика от комунизма тези хора нямат никаква реална идеология. Вместо нея има някакви отломки - малко болшевизъм, малко сталинизъм, малко национализъм и малко православие. Всъщност така изглежда една мафиотска система - когато цялата страна се смята за собственост. Путин видя какво стана с Янукович. Видя колко бързо се разпадат режимите в други страни. И той се страхува от това. А напрежението се засилва. Колкото по-лоша става ситуацията, толкова по-силно той залага на отвличащи вниманието фактори като Крим, Донбас, Сирия. Съществуват много хипотези защо Русия нахлу в Сирия през 2015 г. От една страна, това беше отговор на натиска на Запада. Но от друга страна, според мен за Путин беше важно да изпрати послание към руснаците: \"Вижте какво става, когато предизвиквате своите управници. Вижте колко далеч сме готови да отидем.\"", "date": "2018.10.05", "title": "Светът на Путин е от отломки от болшевизъм, сталинизъм, национализъм и малко православие"}
{"url": "https://www.dnevnik.bg/bulgaria/2018/10/05/3322673_suvtnicite_vuv_varna_razreshiha_na_kmeta_da_plati_43/", "text": "Варненският общински съвет упълномощи днес кмета на града Иван Портних (ГЕРБ) да плати 43 млн. лв. на пловдивския бизнесмен Георги Гергов, за да купи от него т.нар. \"Дупка\" в центъра на града. Става дума за нереализиран строеж на търговски център, който беше започнат още през 1986 г., а по-късно стана собственост на Гергов. Главния архитект на Варна Виктор Бузев мотивира внесеното предложение с това, че ако община Варна не придобие изцяло собствеността върху \"Дупката\", Бузев обясни, че има действащ подробен устройствен план, според който на мястото на \"Дупката\" може да бъде построен пететажен търговски център, а разположението на имота позволява той да бъде застроен 100%. На сделката се противопоставиха трима общински съветници – Григор Григоров (Реформатори и патриоти), Костадин Костадинов (Коалиция \"Варна\") и Данаил Папазов (\"Живот за Варна\"). \"С извършване на подобна сделка каза Григоров. Освен това е възможно в него да са извършвани машинации, които следва да бъдат проверени от НАП\". Григоров предложи гласуването да бъде отложено за друга сесия на съвета, но предложението му не бе прието. Според Костадинов на мястото не може да се построи сграда, тъй като там вече са открити останки от древния Одесос. \"Не се знае тук какво ще излезе отдолу при разкопки, каза Костадинов. Може да има храмове, общината на древния Одесос...\" Мотивът на Данаил Папазов да се противопостави на покупката беше стойността й. \"Цената от 43 млн. лв. е абсурдна дори за центъра на Лондон\", каза той. В крайна сметка покупката беше одобрена с 28 гласа \"за\", 8 \"против\" и двама \"въздържал се\". Според едно от условията в решението, прието днес от общинския съвет във Варна, за да купи \"Дупката\", кметът на града Иван Портних най-напред Това вероятно няма да е проблем, тъй като още преди две години правителството беше готово да плати за сделката, като замени \"Дупката\" срещу част от миноритарния държавен дял в Пловдивския панаир. За тази цел в края на юли 2016 г. с решение на Министерския съвет държавата подели дяловете си в дружеството \"Международен панаир Пловдив\", контролирано от Георги Гергов, между Пловдив и Варна. Странното в подялбата беше, че на Варна бяха отстъпени 29% от държавните акции, докато Пловдив получи само 20%. Целият държавен дял от 49% в панаира тогава беше оценен на 70 млн. лв. Година по-късно обаче, именно заради подозренията, че се кани да сключи политически мотивирана сделка с Гергов, Бойко Борисов  нареди на Пловдив и Варна да върнат акциите си на държавата . Сега цялата предистория на днешното гласуване във варненския общински съвет показва, че този път Веднага след гласуването Изпълнителното бюро на БСП разпространи странна декларация, с която обяви, че общинските съветници на БСП във Варна не са подкрепили решението общината да придобие за 43 млн. лв. терен, собственост на дружество на Гергов. \"Категорично се разграничаваме от сделката, сключена между ГЕРБ и Георги Гергов, пише в декларацията. Всички общински съветници на ГЕРБ и техните сателити гласуваха \"за\". Тази сделка е поредната, която предизвиква съмнение за скритата обвързаност на политиката с бизнеса, съществувала в годините на прехода. Искаме да сложим край на този модел.\"", "date": "2018.10.05", "title": "Съветниците във Варна разрешиха на кмета да купи за 43 млн. лв. \"Дупката\" в центъра на града"}
{"url": "https://www.dnevnik.bg/video/2018/10/05/3322767_video_kak_otgovori_stivun_segal_na_vupros_na_bi_bi_si/", "text": "Американският актьор Стивън Сегал напусна без нито дума стаята, където го интервюираше водещата на предаването Newsnight. Това се случи след въпрос за \"Очевидно прекарвате много време в Русия, много време в Америка, правите филми и т.н. А в живота си в Америка бяхте въвлечен във всички обвинения в сексуален тормоз, срещу вас имаше обвинения в изнасилване и се чудя как се справяте с всичко това,\" каза водещата Кърсти Уорк. Още докато тя споменаваше обвиненията обаче, той махна слушалката си и напусна. \"Макар да не отговори, преди е казвал, че отрича  всички обвинения, отправяни срещу него ,\" добави тя след реакцията му. Към Стивън Сегал са отправяни няколко обвинения за тормоз, включително едно с изтекла давност от 1993 г.  и друго за филм, сниман в България . Преди този момент разговорът бе посветен на ролята му на специален представител на Русия в САЩ,  на която бе назначен от руския президент Владимир Путин  през август. Сегал каза, че се надява да може да е \"полезен, за да накара хората да имат смислени разговори\", да се сближат, а не да се раздалечават. Попитан как се е запознал с Путин, той обясни, че не си спомня точните обстоятелства, но вероятно е бил на събитие с чуждестранни дипломани и двамата се заговорили за бойни изкуства. Той се съгласи, че ролята за подобряване на връзките между Русия и САЩ в момента е \"трудна\", но добави, че е мислил основно за нейни културни аспекти, за да не подхваща \"горещия картоф\" на политиката в момента. \"Обичам Америка, обичам Русия и работя упорито, за да имаме по-добри отношения,\" каза още Сегал. Попитан какво би избрал между двете си гражданства, той отказа да отговори с думите: \"Няма да ми се налага да избирам.\"", "date": "2018.10.05", "title": "Видео: Как отговори Стивън Сегал на въпрос на Би Би Си за сексуално насилие"}
{"url": "https://www.dnevnik.bg/bulgaria/2018/10/05/3322774_sv_sinod_othvurli_iskaneto_na_moskovskata_patriarshiia/", "text": "Светият Синод на Българската православна църква (БПЦ) не подкрепи предложението на руския патриарх Кирил за свикване на Всеправославен събор, който да реши въпроса за даването на автокефалия на Украинската православна църква. Вместо това специално създадена комисия ще разгледа писмо на руския духовен водач, в което той описва проблемите с църковния разкол в Украйна, съобщиха от Св. Синод. Създаването на комисията беше подкрепено от патриарх Неофит и още девет от митрополитите. Едва когато се запознаят подробно с писмото на руския патриарх, тогава ще се вземе крайно решение за позицията на българската църква. По предложение на ловчанския митрополит Гавриил БПЦ е решила да не подкрепи искането за свикване на Всеправославен събор.", "date": "2018.10.05", "title": "Св. Синод отхвърли искането на московската патриаршия за свикване на вселенски събор за украинския проблем"}
{"url": "https://www.dnevnik.bg/sport/2018/10/05/3322740_skai_podnovi_dogovora_na_kolumbieca_bernal_s_riadko/", "text": "Колоездачният отбор на \"Скай\" подписа нов договор с един от най-добрите си състезатели през сезона  Еган Бернал . Колумбиецът, който е само на 21 години, впечатли още в първия си сезон в световния тур. От \"Скай\" подновиха неговия договор за пет години, което е рядко срещано в професионалното колоездене. През настоящия сезон Бернал спечели Обиколката на Калифорния и състезанието Оро и Пас в своята родина. Освен това завърши в топ 10 в Обиколката на Австралия и Обиколката на Романдия, и падна докато беше втори в генералното класиране на Обиколката на Каталуня. Бернал дебютира в \"Тур дьо Франс\" през юли, където завърши на 15-о място, помагайки на  Герант Томас да спечели , а Крис Фрум да завърши трети. \"За мен това е сбъдната мечта и не се виждам на друго място в професионалното колоездене. Затова съм много щастлив да подпиша нов договор със \"Скай\". Целта ми е да продължавам да се уча от най-добрите и да се развивам\", коментира Бернал пред сайта на \"Скай\". Шефът на британския отбор сър Дейвид Брейлсфорд обяви, че сделката показва вярата, която от \"Скай\" имат в колумбиеца. \"Той е колоездач с огромен потенциал, който може да печели големите обиколки. Още е много млад, но за него възрастта не е проблем. Той е част от новото ни поколение и следващият лидер на \"Скай\" за големите обиколки\", каза Брейлсфорд.", "date": "2018.10.05", "title": "Колумбийският колоездач Бернал подписа необичайно дълъг договор със \"Скай\""}
{"url": "https://www.dnevnik.bg/evropa/2018/10/05/3321159_triabva_li_universitet_da_obuchava_masov_ubiec/", "text": "Какво трябва да направи един университет с молбата на масов убиец да учи? Това бе въпросът, пред който се изправи Университетът в Осло, когато Андерш Брейвик кандидатства от затвора, за да завърши висшето си образование в областта на политическите науки, пише Би Би Си. През юли 2011 г. Брейвик уби общо 77 души и рани 42-ма, като взриви коли-бомби в центъра на Осло, а после откри безразборна стрелба по младежко събиране на остров Ютьоя. Решението на университета дали да го обучава бе особено трудно, защото някои от хората, убити от Брейвик, са били приятели на ученици от университета. \"За наше добро, не за негово\" В крайнодесния си \"манифест\" Брейвик дори посочва някои от преподавателите в учебното заведение като цели. А, по думите на зам.-ректора на университета \"травмиращ парадокс\" е, че избраната от Брейвик специалност включва изучаване именно на онези политически институции, които неговата крайна идеология е атакувала. Въпреки това преди три години университетът се съгласил да позволи на Брейвик да учи при строги условия и той започна подготвителен курс, изучавайки политическа теория, партийна политика, публична администрация и международни отношения. Брейвик получава материалите за курса от служител в затвора и няма никакъв контакт със студенти или преподаватели, нито пък достъп до интернет. Университетът заяви, че обучаването на Брейвик (който миналата година  смени името си ) е за да се спази правото на затворниците да получат висше образование, ако покрият изискванията за прием. Бившият ректор Оле Петер Отерсен подчерта, че то е \"за наше добро, а не за негово\". Емил, който наскоро е завършил висшето си образование, смята, че властите в Осло са действали правилно, макар решението да е спорно. \"Беше изпитание за норвежките либерални политики, когато Андерш Брейвик направи това ужасно нещо. Но образованието може да бъде само добро за него\", смята той.", "date": "2018.10.05", "title": "Трябва ли университет да обучава масов убиец"}
{"url": "https://www.dnevnik.bg/sviat/2018/10/05/3322782_trump_obvini_djordj_soros_che_plashta_na/", "text": "Президентът на САЩ Доналд Тръмп заяви, че жените, притиснали сенатор републиканец в асансьор, за да протестират срещу номинацията на съдия Брет Кавано за Върховния съд, са били \"платени от Джордж Сорос и други\". Държавният глава обаче не даде никакви доказателства за твърденията си, съобщава БТА. \"Твърде невъзпитаните кресливи жени в асансьора са професионалистки, които само гледат как да злепоставят сенаторите. Не се хващайте не това! И също, погледнете всичките професионално изработени значки с имената им. Платени от Сорос и други. Това не са значки, изработени в мазето от любов\", написа Тръмп в Туитър и добави хаштаг \"#Troublemakers\" (\"Смутители\"). Повече от 300 души бяха арестувани край сградата на Капитолия вчера по време на протести срещу Кавано, който беше обвинен от три жени в сексуални посегателства, съобщиха местни медии. Видеоматериал, споделен онлайн, показа сенатора републиканец Орин Хач, който порицава протестиращи, които са го наобиколили в асансьор и ги съветва \"да пораснат\".", "date": "2018.10.05", "title": "Тръмп обвини Сорос, че плаща на протестиращите срещу номинирания за Върховния съд Кавано"}
{"url": "https://www.dnevnik.bg/sviat/2018/10/05/3322783_ukraina_izdigna_sluncheva_elektrocentrala_do/", "text": "Украйна представи днес първата си слънчева електроцентрала в силно заразената с радиация зона около Чернобил, където през 1986 година стана най-голямата ядрена авария в историята на ядрената енергетика, съобщава БТА. Новата централа има около 3800 фотоволтаични панела, инсталирани на площ от 1.6 хектара, като се намира на стотина метра от авариралия реактор на АЕЦ \"Чернобил\". Символичната ѝ мощност от 1 мегават е достатъчна да осигури потреблението на около 2000 домакинства. В проекта са инвестирани 1 милион евро. След този първи блок се очаква предприятието да достигне общ капацитет от 100 мегавата до края на 2019 г. Украйна се стреми да развие собствено енергийно производство след рязкото спиране на руските газови доставки в разгара на кризата между Москва и Киев. Тя иска също така да даде нов живот на изключителната зона в Чернобил с радиус от 30 км около авариралата централа, на стотина километра северно от Киев, близо до границата с Беларус. Киев купува от 2009 година възобновяема енергия на \"зелени\" тарифи, които са най-високите в Европа и сред най-високите в света, според експерти.", "date": "2018.10.05", "title": "Украйна издигна слънчева електроцентрала до авариралите ядрени реактори в Чернобил"}
{"url": "https://www.dnevnik.bg/tehnologii/2018/10/05/3322784_speis_eks_shte_osushtestvi_purviia_si_polet_v_kosmosa/", "text": "Първият полет в космоса на компанията \"Спейс екс\" с двама астронавти на борда ще бъде осъществен през юни догодина, съобщава БТА. Астронавтите ще летят до Международната космическа станция. Полет на космически кораб със същата дестинация, разработен от \"Боинг\", ще последва през август 2019 г. НАСА все пак изтъкна, че датите на изстрелванията може да претърпят промяна, тъй като апаратите са нови и инженерите имат още много работа по тях. Двата полета се считат за тестови. Двете двойки американски астронавти ще прекарат по две седмици на борда на МКС, преди да се завърнат на Земята. Преди споменатите експериментални полети \"Спейс екс\" ще изпрати непилотирана мисия до МКС през януари 2019 г, а \"Боинг\" - през март 2019 г. \"Спейс екс\" ще използва ракетата-носител \"Фалкон-9\", към която ще бъде прикрепен корабът \"Крю дрейгън\". Пилотираната капсула на \"Боинг\" \"Старлайнер\" ще бъде изведена от ракетата-носител \"Атлас V\".", "date": "2018.10.05", "title": "\"Спейс екс\" ще осъществи първия си полет в космоса с астронавти през юни 2019 г."}
{"url": "https://www.dnevnik.bg/photos/2018/10/05/3322401_fotogaleriia_svetovnite_snimki_na_denia_-_5_oktomvri/", "text": "Хора си правят снимки от покрива на \"Кулата Мейн\" във финансовия район на Франкфурт, Германия.", "date": "2018.10.05", "title": "Фотогалерия: Световните снимки на деня - 5 октомври 2018 г."}
{"url": "https://www.dnevnik.bg/sport/2018/10/05/3322798_rafael_benites_beshe_globen_s_60_hil_paunda_za/", "text": "Мениджърът на \"Нюкасъл\" Рафаел Бенитес понесе сурова санкция. Испанският специалист беше глобен с 60 хил. паунда заради коментари, свързани със съдийството. Бенитес е наказан заради изказване преди мача с \"Кристъл палас\" на 22 септември. Правилникът на английската футболна асоциация забранява на треньорите да говорят за конкретни рефери. \"Имам голямо доверие в Андре Маринър. Той има опит, макар нашите играчи да нямат най-добрите показатели при него по отношение на червените картони\", каза тогава Бенитес. \"Уверен съм, че той е много добър съдия с богат опит и ще се справи със ситуацията\", добави той. Бенитес отговори на коментари на нападателя на съперника в мача Вилфред Заха, който се оплака, че не се чувства достатъчно защитаван от съдиите. Мачът завърши при нулево равенство, а \"Нюкасъл\" все още е без победа във Висшата лига.", "date": "2018.10.05", "title": "Рафаел Бенитес беше глобен с 60 хил. паунда за коментари за съдията Маринър"}
