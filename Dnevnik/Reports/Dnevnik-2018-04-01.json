{"url": "https://www.dnevnik.bg/sport/2018/04/01/3156566_atletiko_sukrati_predninata_na_barselona_sled_uspeh/", "text": "Атлетико\" (Мадрид) съкрати две точки от преднината на \"Барселона\" след мачовете през уикенда и осем кръга преди края на сезона е на девет точки зад каталунците. \"Дюшекчиите\" се възползваха от  равенството на лидера със \"Севиля\"  в събота и след минимален успех над \"Депортиво\" (Ла Коруня) събраха 67 точки. Единственият гол на \"Уанда метрополитано\" отбеляза Кевин Гамейро в 34-ата минута след дузпа. Отсъждането на наказателния удар обаче беше много спорно. \"Атлетико\" игра без много от звездите си, след като контузии лекуват Хуанфран, Вършалко и Фелипе Луиш, а заради наказания отсъстваха Антоан Гризман и Витоло. Диего Коща пък остана на пейката, както и Фернандо Торес. През първата част \"Атлетико\" действаше видимо високомерно и смяташе, че с минимални усилия ще пречупи съперника си. Въпреки това именно \"Депортиво\" имаше първия шанс, когато Ян Облак трябваше да прави ефектно спасяване с крак. В 34-ата минута съдията Трухийо Суарес отсъди много спорна дузпа, след като Саул Нихес се строполи в наказателното поле след леко дръпване за фланелката. Гамейро застана зад топката и с мощен удар в левия ъгъл на вратаря Рубен откри. След почивката мачът по никакъв начин не беше интригуващ, след като и двата отбора не отправиха нито един точен изстрел. Единственият момент, когато публиката се оживи беше заради в защитата на \"Атлетико\". След нея Борха се измъкна, но Стефан Савич го спря с много точен и чист шпагат. След 30 мача \"Барселона\" води в Ла Лига със 76 точки, \"Атлетико\" е с девет по-малко, а третият  \"Реал\" (Мадрид)  е с 63. След седмица предстои дербито на Мадрид на \"Сантяго Бернабеу\", а \"дюшекчиите\" си гарантираха, че и при загуба ще останат втори. Поражението почти сигурно изпраща \"Депортиво\" в Сегунда. Отборът от \"Риасор\" има едва 20 точки и е преспоследен 19-и, а първият тим над чертата \"Леванте\" е с 28 точки.", "date": "2018.04.01", "title": "\"Атлетико\" съкрати преднината на \"Барселона\" след успех със спорна дузпа"}
{"url": "https://www.dnevnik.bg/sviat/2018/04/01/3156419_sled_20_godini_na_posta_gubernatorut_na_kemerovo/", "text": "Руският президент Владимир Путин е приел днес оставката на губернатора на Кемеровската област Аман Тулеев, съобщи пресслужбата на Кремъл, цитирана от ТАСС и БТА. Според официалното съобщение губернаторът се оттегля \"по собствено желание\". Във видеообръщение, поместено на уебсайта на своята администрация, самият Тулеев казва, че няма моралното право да остане губернатор \"с такъв тежък товар\" от \"страшната трагедия\" в Кемерово на 25 март -  пожарът в търговския център \"Зимната вишна\", в който загинаха 64 души, включително 41 деца . Седемдесет и три годишният Аман Тулеев ръководи Кемеровската област от 1997 г. В миналото е имало нееднократни слухове, че той ще напусне поста. Миналата година той претърпя операция на гръбначния стълб и беше в продължителен болничен, припомня ТАСС. Путин e назначил за временно изпълняващ длъжността ръководител на областта вицегубернатора Сергей Цивилев, съобщава още Кремъл. Следователите констатираха крещящи нарушения  при пожара, в резултат на които деца са се оказали блокирани в заключени кинозали, системата за предупреждение на клиентите не е била включена, а алармената система е била повредена.", "date": "2018.04.01", "title": "След 20 години на поста губернаторът на Кемерово подаде оставка заради пожара с 64 жертви"}
{"url": "https://www.dnevnik.bg/photos/2018/04/01/3156391_fotogaleriia_cvetnica/", "text": "Днес е Цветница - един от най-чаканите пролетни празници. Пада се винаги една седмица преди Великден, в деня след Лазаровден.", "date": "2018.04.01", "title": "Фотогалерия: Цветница"}
{"url": "https://www.dnevnik.bg/bulgaria/2018/04/01/3156422_vunshnoto_ministerstvo_predupredi_za_zabavianiia_po/", "text": "От март на граничните пунктове на Унгария се провежда постоянна операция \"Сухопътни граници 2018\", която включва тотална проверка на всички моторни превозни средства, влизащи в страната от Сърбия, съобщиха от министерството на външните работи. Властите обръщат особено внимание на ТИР-автомобили и автобуси. От МВнР са реагирали снощи след сигнали за забавяне на около 20 автобуса с български граждани на ГКПП Хоргош-Рьоске на сръбско-унгарската граница. Той се намира на основна пътна артерия, водеща към Виена. От външното министерство напомниха, че отбелязването на католическия Великден, намаленият брой служители на граничен контрол и парламентарните избори в Унгария на осми април, също може да утежнят преминаването през страната.", "date": "2018.04.01", "title": "Външното министерство предупреди за забавяния по границите на Унгария"}
{"url": "https://www.dnevnik.bg/gradska_sreda/2018/04/01/3156425_grajdani_protestirat_za_speshen_remont_na_banite_v/", "text": "Жители на столичния квартал \"Горна баня\" излязоха на протест днес с настояване да бъде ремонтирана и върната към живот местната баня, както и тази в квартал \"Овча купел\". И двете сгради са паметници на културата, но са оставени да се рушат от години. Протестът започна пред банята в \"Горна баня\" и по-късно демонстрантите блокираха Околовръстния път на София, пропускайки само автобусите на градския транспорт. Протестът премина мирно. По думите на Дарина Лучанска от инициативния комитет за спасяването на баните, повече от три години те водят преговори с Министерството на здравеопазването и директора на рехабилитационната болница в \"Овча купел\", чиято собственост са баните, както и със Столична община за прехвърляне на собствеността и започване на спешни ремонти. Постигнато е споразумение баните да бъдат прехвърлени на общината и тя да се погрижи за ремонтите им, обаче решението и същинските действия по договорката се бавят, обясни Лучанска в репортаж на Би Ти Ви. Сградите нямат време да чакат, защото се рушат, а протестиращите граждани са решени на \"категорични и крайни действия\" за каузата си, допълни тя. От Столичната община коментират пред Би Ти Ви, че за банята в \"Овча купел\" са заделени 3 млн. лв. за ремонта й и се очаква тя да бъде прехвърлена от Министерството на здравеопзването, за да може той да започне. Същото трябва да стане и с банята в \"Горна баня\".", "date": "2018.04.01", "title": "С протест граждани поискаха спешен ремонт на баните в \"Горна баня\" и \"Овча купел\""}
{"url": "https://www.dnevnik.bg/sport/2018/04/01/3156451_psj_e_poredniiat_otbor_koito_iska_tomas_tuhel_za/", "text": "Бившият треньор на \"Борусия\" (Дортмунд) Томас Тухел е желан от ПСЖ, съобщава ESPN. Германецът се радва на голяма популярност сред собственика на парижкия клуб шейх Тамим бин Хамад Ал-Тани, твърди източник близък до ПСЖ. Очаква се през лятото ПСЖ да смени настоящия си треньор Унай Емери, който за втора поредна година не успя да изведе тима до пробив в Шампионската лига. Баскът ще върне титлата в Париж, но целта на клуба беше да спечели и Шампионската лига, където за втори пореден сезон отпадна на осминафинал. Според информацията на ESPN Тухел може да подпише за две години с тима от \"Парк де пренс\". В началото на седмицата имаше изказване и на президента на \"Байерн\" (Мюнхен) Карл-Хайнц Румениге, който разкри, че Тухел е отказал предложението на баварците. \"Доколкото разбрах се е договорил с друг клуб\", каза тогава Румениге. Тухел е най-коментираното име в последните седмици, след като интерес към него има от английските \"Арсенал\" и \"Челси\". ESPN съобщава, че Тухел е избор на собствениците от Катар, след като част от директорите имат различно мнение. Президентът и изпълнителен директор Насер Ал-Хелаифи предпочита треньора на \"Ювентус\" Масимилиано Алегри и този на \"Тотнъм\" Маурисио Почетино, докато спортният директор Антеро Енрике лобира за Сержио Консейсао и Андре Вилаш-Боаш. Емирът на Катар Ал Тани предпочита Тухел, защото германецът говори свободно френски език, а освен това отборите му играят красив футбол.", "date": "2018.04.01", "title": "ПСЖ е поредният отбор, който иска Томас Тухел за треньор"}
{"url": "https://www.dnevnik.bg/photos/2018/04/01/3153267_nai-dobrite_snimki_na_dnevnik_prez_mart/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2018.04.01", "title": "Най-добрите снимки на \"Дневник\" през март"}
{"url": "https://www.dnevnik.bg/sport/2018/04/01/3156464_italianec_i_keniika_specheliha_maratona_v_stara_zagora/", "text": "Мароканецът с италиански паспорт Ахмет Насеф спечели маратона в Стара Загора. Той грабна поредната си победа в българската верига от маратони, след като спечели дебютното бягане в първото издание още преди две години във Варна. Насеф, който е роден в Мароко, но бяга за Италия и е женен за българка, се откъсна напред след 20-ия км заедно с кениеца Абел Роб, като двамата водеха непримирима битка почти до финала. В края Насеф се оказа по-свеж и спечели маратона, а с това и премията от 8000 лв. за първото място с резултат 2.23:07 ч. При жените най-бързата също се оказа стара познайница. Рут Матебо – кенийката, който миналата година спечели големия джакпот от 20 000 лв., сега отказа конкуренцията и финишира далеч пред другите с 2:48,11 ч. Представителите на Кения доминираха и спечелиха 7 от 12-те отличия в двете най-дълги дистанции. Най-добре от българите в маратонското бягане се представиха Димчо Мицов, шести в общото класиране с 2.39:32 ч., и Таня Димитрова, финиширала веднага след призовата тройка за 3.22:07 ч. Впечатляващ беше резултатът в полумаратона. Кениецът Хилари Кипахумба финишира за 1.04:46 ч., което е резултат от световна величина и рекорд на маратона. По-куриозно се оказа, че той продължи да бяга, въпреки, че бе записан на 21 км и се наложи реферите да му подскажат, че той е финиширал и следва да спре. Хилари подобри с близо минута досегашното най-добро постижение. Състезанието в Стара Загора отново даде старт на поредната верига от маратони в България. Трите големи събития отново са обединени под мотото \"Бягането като начин на живот\". Организатори са община Стара Загора, Министерство на младежта и спорта, Българският олимпийски комитет, Асоциация \"Спорт в свободното време\", спортен клуб лека атлетика \"Берое\", спортен клуб \"Ракета\" и БФЛА.", "date": "2018.04.01", "title": "Италианец и кенийка спечелиха маратона в Стара Загора"}
{"url": "https://www.dnevnik.bg/photos/2018/04/01/3156435_fotogaleriia_papa_francisk_pozdravi_katolicite_za/", "text": "На днешния най-голям католически празник Великден папата се обърна към вярващите с традиционната си реч \"Урби ет орби\" (\"Към града и към света\"). Той призова за мир в Светите земи два дни, след като 15 палестинци бяха застреляни от израелски войници на границата между ивицата Газа и Израел и заяви, че конфликтът в региона \"не пощадява беззащитните\", предаде \"Ройтерс\" цитирана от БТА.", "date": "2018.04.01", "title": "Фотогалерия: Папа Франциск поздрави католиците за Великден с молитва за мир по света"}
{"url": "https://www.dnevnik.bg/sviat/2018/04/01/3156472_erdogan_obiavi_izrael_za_teroristichna_durjava/", "text": "Размяната на остри реплики през последните два дни между президента на Турция Реджеп Тайип Ердоган и израелския премиер Бенямин Нетаняху продължи днес с думите на турския лидер, който оприличи Израел на \"терористична държава\", предаде БТА. Полемиката се разрази, след като турският президент критикува вчера Израел за насилието по време на протестите на палестинци в ивицата Газа, обвинявайки го, че е използвал \"непропорционална сила\" и е извършил \"безчовечна атака\". Израелският премиер каза на свой ред, че не приема да бъде поучаван \"от този, който безогледно бомбардира цивилни от години\". \"Ей Нетаняху, съвземи се\", заяви Ердоган в реч пред граждани преди окръжен конгрес в Адана на управляващата Партия на справедливостта и развитието (ПСР). \"Ти си терористична държава. Ясно е какво правиш в Газа, Ерусалим. Никой в света не те обича\", каза още турският президент. \"Трябва да знаеш следното: не се занимавай с угнетени хора. Не се занимавай с нас! Не чакай от нас положителна дума, когато не постъпваш честно\", добави Ердоган в обръщението си към израелския премиер. В петък десетки хиляди палестинци се събраха близо до границата с Израел на протести, които трябва да продължат шест седмици. В тях се настоява за правото на завръщане на палестинските бежанци, които са избягали или са били прогонени от домовете си във войната, последвала създаването на Държавата Израел през 1948 г. Най-малко 16 палестинци, които се доближили до граничните ограждения, са били застреляни от израелски войници, а над 1400 са били ранени по данни на здравното министерство на ивицата Газа. Израелската армия заяви, че е открила огън по протестиращи, които са замеряли войниците с камъни или коктейли \"Молотов\", стреляли са по тях или са се опитали да проникнат в Израел през граничните ограждения.", "date": "2018.04.01", "title": "Ердоган обяви Израел за терористична държава"}
{"url": "https://www.dnevnik.bg/sport/2018/04/01/3156470_mourinyo_nevuzmojno_e_da_se_borim_s_manchestur_siti/", "text": "Мениджърът на  \"Манчестър юнайтед\"  Жозе Моуриньо реално развя бялото знаме далеч преди края на сезона, след като обяви че отборът му няма как да следва \"Манчестър сити\". Според португалския специалист \"Сити\" са едно ниво над всички останали във Висшата лига. След 31 мача \"гражданите\" имат преднина от 16 точки, а следващата събота двата тима се изправят един срещу друг в  двубой, който може да короняса \"Сити\" с титлата . \"Във всяко друго първенство с актив като нашия (68 точки след 31 мача) щяхме да се борим за титлата, сега обче трябва просто да завършим втори. Преди година спечелихме купи, но пък бяхме едва шести в шампионата\", каза Моуриньо и добави, че на \"Олд Трафорд\" трябва да са доволни от сезона дотук. Специалния  добави, че \"червените дяволи\" ще се опитат да спечелят ФА къп, където са на полуфинал. \"Сезонът според мен е позитивен и е време всички да разберат, че \"Манчестър юнайтед\" се намира в преходен период\", каза още Моуриньо.", "date": "2018.04.01", "title": "Моуриньо: Невъзможно е да се борим с \"Манчестър сити\""}
{"url": "https://www.dnevnik.bg/bulgaria/2018/04/01/3156475_aktivni_potrebiteli_v_povecheto_fabrichni_kozunaci/", "text": "В най-разпространените козунаци в търговските вериги тази година не са открити синтетични багрила, но те изобилстват от Е-номера и заместители. В 11 от 16 продукта вместо мляко има заместители, а при една марка са спестени дори и яйцата или друг техен заместител. Това показва традиционното преди Великден  проучване на организацията \"Активни потребители\" , което анализира състава на индустриално приготвени козунаци. Информацията е извлечена от етикетите, т.е. от това, което самите производители са декларирали. Отделно е проведен и лабораторен тест за наличие на оцветителя Е102 (тартразин). В проучването са включени 16 марки козунаци, закупени от търговски вериги и Женския пазар в София през месец март. При една от марките напълно отсъства задължителната хранителна информация на етикетите, което е нарушение на националното и европейското законодателство. Марката обаче е закупена от големи търговски вериги, които би трябвало много добре да познават изискванията, които пренебрегват, изтъква организацията.  води до добавяне в козунаците на \"модерни\", индустриално произведени суровини. Усреднено във всяка марка са вложени 2 нетрадиционни съставки – между 1 и 3 за всеки продукт. Това са  . \"Очевиден е стремежът да се използват по-евтини заместители на яйцата, млякото и слънчогледовото олио, както и по-нискокачествено брашно, подобрявано с прибавяне на глутен и ензими. Особено смущаващо е добавянето на суроватка в козунаците. Това е заместване на млякото с един по-същество отпадъчен продукт, притежаващ свойства, много различни от оригинала. Рецептите, забъркани със заместителите, позволяват да се намали себестойността на продукта, разбира се,  \", сочи анализът. Също така усреднено във всяка марка се съдържат  . Това са предимно емулгатори, ензими, антиоксиданти, консерванти, киселинни регулатори, оцветители и други, каквито няма в нито една домашна рецепта за козунак, изтъкват още от организацията. В същото изследване преди 6 години \"Активни потребители\" установява влагане на жълтата боя татразин (Е102) в 2 от 7 изпитвани марки, затова провежда същия тест и сега. Татразин не е намерен, но при 10 от 16-те марки е вложен  . Тази боя е по-приемлива от синтетичните бои, \"но показва за пореден път, че в индустриалните рецепти визуалните и вкусовите качества на козунаците се постигат с използване на заместители и химикали\", коментират от потребителската организация. \"Резултатите от нашето проучване показват, че качеството е последна грижа на производителите на индустриалните продукти. Техните \"козунаци\" имитират сполучливо външния вид и вкуса на домашните, но са много далеч от тях спрямо вложените суровини и технология на приготвяне. Съчетаването на множество официално разрешени за употреба заместители и добавени химикали в индустриалните рецепти води до получаване на продукти с непредсказуеми качества, особено по отношение на здравословните ефекти. По същество потребителите са превърнати в лабораторни мишки и принудени да консумират неизпитвани имитиращи храни. Дали те се отразяват негативно на здравословното състояние в дългосрочен план ние не се наемаме да твърдим\", казват в заключение \"Активни потребители\".", "date": "2018.04.01", "title": "\"Активни потребители\": В повечето фабрични козунаци няма мляко и изобилства от Е-та"}
{"url": "https://www.dnevnik.bg/sviat/2018/04/01/3156481_franciia_i_italiia_se_skaraha_zaradi_nepozvolena/", "text": "Акция на френски митничари в италианска хуманитарна организация отвъд границата разгневи Италия, предадоха ДПА и АП, цитирани от БТА. Френските полицаи поискали от един мигрант от Нигерия да направи тест за наркотици на жп гарата в италианския граничен град Бардонекиа край Торино и за целта използвали клиниката за мигранти там, съобщават от организацията \"Рейнбоу фор Африка\", която поддържа клиниката и бежанския лагер, в който живее нигериецът. Заради случая правителството на Италия повикало френския посланик в Рим за обяснение. Външното министерство на Италия обяви, че това е \"сериозен\" инцидент, който е съвършено неоправдан. Френската страна отхвърли обвиненията и заяви, че митническите агенти са следили мъжа по подозрение, че пренася наркотици. След като нигериецът се съгласил да даде урина за теста, митничарите изчакали влакът да стигне Бардонекиа, където слезли, и тестът бил извършен в клиниката на гарата. Агентите са имали право да извършат изследването на италианска територия съгласно двустранно споразумение от 1990 г., твърдят властите в Париж, макар че според Рим спогодбата е била отменена. Тестът на мигранта, който има разрешително за пребиваване в Италия, впоследствие се оказал отрицателен.", "date": "2018.04.01", "title": "Франция и Италия се скараха заради непозволена полицейска акция през границата"}
{"url": "https://www.dnevnik.bg/skorost/2018/04/01/3155893_amerikanski_policai_globi_avtonomen_avtomobil/", "text": "Не им върви на автономните автомобили, които преминават тестове в САЩ, тези дни. След като подобно превозно средство, използвано от \"Юбер\", влезе в историята  с първи случай на убийство на човек на пътя , друга кола без шофьор, беше глобена от пътен полицай в Сан Франциско. На 19 март полицай на мотор в града преценил, че автономният автомобил не е осигурил предимство на пешеходец на зебра. Той изпреварил колата и подал знак тя да спре. Фишът за глобата обаче бил връчен на мъжа зад волана, който не карал, но контролирал как се справя колата на \"Криуз Аутомейшън\" (Cruise Automation) и в крайна сметка се подчинил на знака на полицая, предава телевизия Си Би Ес. Потърпевшият твърди, че няма никакво нарушение, тъй като пешеходецът бил на поне 3 метра от автомобила. Това се потвърждавало и от записите на камерите на борда. \"Пътната безопасност е на първо място при тестовете на нашите автомобили,\" коментират от \"Круиз Аутомейшън\". От компанията посочват, че според законите в Калифорния, колите трябва да спрат и да пропуснат пешеходец, ако биха му попречели да пресече необезпокояван и това в случая е било факт. Между другото, това е втори инцидент с кола на \"Круз Аутомейшън\" за последните няколко месеца. През декември  мотоциклетист обяви, че ще съди компанията , тъй като нейна кола, го е ударила, на улица в Сан Франциско, като вината не била негова. \"Дженерал мотърс\" придоби \"Круз Аутомейшън\" през 2016 година, за да навлезе по-бързо на пазара на автономни автомобили. Компанията вече търси и разрешение от федералните власти, да пусне по улиците коли без водач, в които дори няма волан и педали. Плановете на компанията са още през 2019 година да предлага превоз с автономни автомобили. Двата инцидента обаче подкопават и без това крехкото доверие към автономните коли. Според скорошно проучване на J.D. Power, проведено сред 1500 американски водачи, 47% от тях по-скоро биха се возили в подобно превозно средство, докато 46 на сто не биха им се доверили. Проучването обаче е правено преди инцидента с колата на \"Юбер\".", "date": "2018.04.01", "title": "Американски полицай глоби автономен автомобил"}
{"url": "https://www.dnevnik.bg/bulgaria/2018/04/01/3149146_pravoslavnite_praznuvat_dnes_cvetnica/", "text": "Цветница е един от най-чаканите пролетни празници. Отбелязва се винаги в неделята след Лазаровден, една седмица преди Великден. Нарича се още Връбница, Цветна неделя, Вая (Вайя), Куклинден или (в западните църкви) Палмова неделя. Пада се винаги една седмица преди Великден, в деня след Лазаровден. Обикновено на Цветница се изпълнява и последният лазарски обичай – кумиченето. Преди обед всички лазарки се отправят вкупом към реката. Всяка девойка носи със себе си китка цветя, върбово венче или малко хлебче, наричано кукла. Момите се подреждат една до друга покрай брега или на моста над реката и едновременно пускат китката, венеца или хлебчето. Онази девойка, чийто венец или хляб бъде понесен най-бързо от водата и излезе най-напред, се избира за кумица или кръстница на лазарките. От този момент тя се превръща в обект на специално уважение и почит от страна на останалите момичета. На третия ден от Великден момата кръстница кани всички лазарки в дома си и ги гощава с баница и червени великденски яйца. С тази обща гощавка завършва и празничният лазарски комплекс, посредством който девойките демонстрират своя нов социален статус и годността си за встъпване в брак.", "date": "2018.04.01", "title": "Православните празнуват днес Цветница"}
{"url": "https://www.dnevnik.bg/zdrave/2018/04/01/3155797_centrovete_po_hematologiia_i_chetiri_mobilni_ekipa/", "text": "На днешния голям християнски празник Цветница (1 април 2018 г.) за 15-а поредна година започва Националната кампания за насърчаване на безвъзмездното и доброволно кръводаряване, организирана от Националния център по трансфузионна хематология и Българския червен кръст. Кампанията тази година е подкрепена и от Българската православна църква и е под наслов \"Запалете свещичка, дарете кръв, дарете живот сега!\". В София днес ще са разположени четири мобилни екипи, където желаещите ще могат да дарят кръв, а в страната ще работят четирите регионални центъра по трансфузионна хематология в Пловдив, Стара загора, Варна и Плевен. ще бъдат разположени на 1 април 2018 г. от 9 до 13 ч., традиционно в близост до някои от големите храмове: Храм \"Покров Богородичен\"  Храм \"Св. Неделя\",  Храм \"Св. Седмочисленици\",  Храм \"Св. Параскева\",  За   инициативата ще се проведе от 9 ч. до 14 ч. пред храм \"Св. св. Петър и Павел\", а за останалите градове - в сградите на регионалните центрове по трансфузионна хематология съответно в  от 8:30 до 12:00 ч. на бул. \"Генерал Столетов\" №2 във   от 10 ч. до 14 ч. на 1 и 6 април 2018 г., на \"Цар Освободител\" №100  и в   от 9 ч. до 16 ч. бул. \"Русе\" №36. През 2017 г. в България кръводарители са станали малко над 160 хил. души, което е с близо 2000 по-малко, отколкото през 2016 г. В същото време нуждата от използването на кръвни продукти нараства, подчертават организаторите и призовават повече хора да се отзоват на кампанията им тази година.", "date": "2018.04.01", "title": "Центровете по хематология и четири мобилни екипа чакат доброволци за кръводаряване днес"}
{"url": "https://www.dnevnik.bg/bulgaria/2018/04/01/3156161_jult_kod_za_buren_viatur_e_v_sila_za_16_oblasti/", "text": "Жълт код за бурен вятър е в сила за 16 области в страната на 1 април 2018 г., показва справка на страйницата на Националния институт по метеорология и хидрология (НИМХ) към БАН. Предупреждението за потенциално опасно време важи за областите Благоевград, Бургас, Варна, Велико Търново, Габрово, Добрич, Кърджали, Разград, Русе, Силистра, Сливен, Стара Загора, Търговище, Хасково, Шумен и Ямбол. Там ще духа силен и бурен вятър с пориви до 22-24 м/с. След обяд вятърът ще отслабне и ще се ориентира от запад-северозапад. В цялата страна през следващото денонощие ще остане доста ветровито, като през по-голямата част от деня ще продължи да духа умерен и силен поривист вятър от юг-югозапад. След обяд над западните райони вятърът ще се ориентира от запад-северозапад и с него температурите ще се понижат, сочи прогнозата на НИМХ, цитирана от Агенция \"Фокус\". Сутринта от запад ще започнат валежи, които по-късно през деня ще обхванат цялата страна. След пладне ще има условия и за гръмотевици и градушки. Минималните температури ще са предимно между 7 и 12 градуса, a максималните ще са между 15 и 20. Атмосферното налягане ще се понижи значително и ще е по-ниско от средното за месеца. Ще духа силен поривист вятър от юг-югозапад. Привечер ще се ориентира от запад-северозапад и с него температурите ще се понижат. Облачността ще е значителна и след обяд ще има валежи от дъжд. Максималните температури ще са между 14 и 18°. Вълнението на морето ще е 2 - 4 бала. Температурата на морската вода е 7 - 8°.  Ще бъде ветровито. Ще духа силен, по високите и открити части и бурен югозападен вятър. Облачността ще е значителна и ще има валежи от дъжд, над около 1900 метра - от сняг. Ще има и гръмотевици. Максималната температура на височина 1200 метра ще е около 8°, на 2000 метра - около 3°.  ще има променлива облачност, само на отделни места ще превали краткотраен дъжд. Температурите ще се понижат още малко. В Северна и Източна България през по-голямата част от деня ще бъде ветровито. Към вечерта и там вятърът ще отслабне, през нощта в повечето райони и ще стихне, а облачността навсякъде ще намалее до ясно време. сутринта минималните температури ще са близки до 0°. През деня ще бъде слънчево, над западните райони с висока облачност. Ще се появи южен вятър и ще започне затопляне.  също ще бъде предимно слънчево, висока облачност ще има над много райони от страната. Максималните температури ще доближат, на места и ще надхвърлят 20 градуса.", "date": "2018.04.01", "title": "Жълт код за бурен вятър е в сила за 16 области, дъждове и хлад ще обхванат цялата страна"}
{"url": "https://www.dnevnik.bg/bulgaria/2018/04/01/3156169_nai-chetenoto_v_dnevnik_bedstvashtite_kone_i/", "text": "Най-четените статии в \"Дневник\" през изминалата седмица са за смъртта на десетки коне в Осоговската планина и поредното напускане на страната от чуждестранен инвеститор. Традиционно висока читаемост имат и материалите по случая \"Скрипал\". Статистиката за най-четените статии е изготвена в 19 ч. на 31 март. 1.  Инцидент с десетки загинали и бедстващи коне в Осоговска планина ще бъде разследван  (59 993 прочитания) 2.  \"Сосиете женерал\" се изтегля от България  (49 036) 3.  Християните празнуват днес Благовещение  (23 443) 4.  Борисов изпълни искането на президента и БСП и постави въпроса за тракийските бежанци пред Ердоган  (21 958) 5.  \"Политико\": Ердоган бе \"мухата в супата\" на срещата във Варна, но получи каквото искаше  (20 145) 6.  Юлия Кръстева е била агент на Държавна сигурност  (19 639) 7.  България вероятно има доказателства по случая \"Скрипал\", каза Захарова  (19 395) 8.  17 европейски държави и САЩ обявиха, че експулсират руски дипломати заради случая \"Скрипал\"  (18 957) 9.  Видео: Шофьор на лимузина излетя с направена от него ракета, за да докаже, че Земята е плоска  (14866) 10.  Правителството няма да гони руски дипломати засега  (13 452)", "date": "2018.04.01", "title": "Най-четеното в \"Дневник\": Бедстващите коне и изтеглянето на \"Сосиете женерал\""}
{"url": "https://www.dnevnik.bg/biznes/2018/04/01/3142150_sofiiski_imoti_se_opitva_da_izgoni_naematelite_si_ot/", "text": "Снегът, който тази зима бе доста оскъден, но валя до март, вече отдавна се стопи. Нo той в нито един момент не затрупа луксозните автомобили на автокъщата \"Капитолия\" в Борисовата градина. Причината е, че през лятото предвидливите й собственици поставиха големи метални навеси над тях, които да ги пазят от сняг, дъжд и градушки. Те обаче са незаконни, защото са изградени без разрешение за строеж и одобрени проекти. Това бе установено при проверка на експерти от Столичната община през октомври. Заповедта за премахването им обаче е издадена едва в началото на март. Автокъщата също не трябваше да прекара зимата на мястото си, защото наемодателят й - \"Софийски имоти\", прекрати договора за наем на имота още през ноември. Офисът на \"Капитолия\" е в сграда - собственост на фирмата, но теренът от 2 дка пред него, на който са паркирани колите, е собственост на \"Софийски имоти\". През ноевмри общинското дружество изпрати известия за прекратяването на договорите за наем и на други наематели в Борисовата градина - механата \"Веселото село\" и клуб \"Маймунарника\". Те също не са напуснали имотите. На страниците на заведенията във \"Фейсбук\" могат да се видят клипове от празненства в тях, а вчера \"Маймунарника\" отвори врати след зимната пауза с обедно парти с бира и пържени картофи. Заповядайте в съда Заради отказa на дружеството, наело терена за автокъщата - ЕТ \"Минкин-Албена Минкин\", \"Софийски имоти\" е завела търговско дело, което е в ход от средата на март, показва справка на сайта на Софийския градски съд. В отговор до \"Дневник\" от общинското дружество казват, че са започнали и процедура по изследване на законността на разположените обекти върху терена на механа \"Веселото село\" и \"са предприети действия за освобождаване по реда на Гражданско-процесуален кодекс\". Управителят на механата отказа да отговаря на въпросите на \"Дневник\". В отговорите си до медиата за клуб \"Маймунарника\" от \"Софийски имоти\" наричат наемателя \"бивш\", като според тях той е прекратил дейността си и не се противопоставя да предаде държането на терена\". Пред \"Дневник\" управителят на клуба Мирослав Георгиев отказа да коментира въпроса, защото така бил посъветван от адвокатите си. Той все пак уточни, че има договор със \"Софийски имоти\" и има намерението да го изпълни. Възможността за наем без конкурс идва от правилата за провеждане на търгове и конкурси на \"Софийски имоти\", които пък са в съответствие с Наредбата за реда и учредяване на търговски дружества и упражняване на правата на общината, обясни пред \"Дневник\" директорът на \"Софийски имоти\" Димитър Шивачев.  \"Конкурс не е бил необходим и защото дружеството собственик на \"Капитолия\" има ограничени вещни права върху имота, до който трябва да има достъп според Закона за устройство на територията, каза Шивачев и посочи, че това \"би ограничило ползването от трети лица\". Директорът на общинското дружество каза, че разполага с два договора за наем на имота. Първият е от 2008 г., а вторият е от 2013 г., като тогава само е повишена сумата, която ЕТ \"Минкин-Албена Минкин\" плаща месечно. Тя е търговска тайна, такава е и срокът на договора за наем, се разбира от отговор на \"Софийски имоти\" на заявление по Закона за достъп до информация от \"Дневник\". На сянка под навесите Фирмата ЕТ \"Минкин-Албена Минкин\" е собственост на Албена Минкин - Асил. Тя наемател на \"Софийски имоти\" и собственик на сградата, в която е офисът на автокъщата. Реалните собственици на бизнеса с продажбата и вноса на автомобили са Петър Георгиев и Салех Асил през \"Софтрейд 2003\". През октомври 2017 г. проверка на експерти на общината показа, че за навесите на автокъщата няма издадено разрешение за строеж. През март ръководителят на дирекция \"Общински строителен контрол\" Влади Калинов издава заповед за премахването им. Няма обяснение защо процедурата се бави почти 6 месеца, но така през цялата зима колите в автокъщата бяха защитени от сняг. Заповедта до днес не е връчена на представител на \"Софтрейд 2003\", защото такива не можело да бъдат открити. \"Дневник\" също не успя да открие нито един от собствениците за коментар. Съпругата на Влади Калинов - Гергана Остришева-Калинова е била съдружник на Салех Асил от 2009 до 2012 г. в дружеството \"Ню арт кънстръкшън\", което след това става негова еднолична собственост. През тези три години техен съдружник им е бизнесмен с интереси в строителството - Николай Николаев. До 2012 г. Гергана Калинова и Николай Николаев пък са били съдружници и в \"Инвестиционно консултантска компания\" ООД.  Фирмата е упражнявала строителния надзор по два строежа в имоти на Николаев в \"Младост\" .", "date": "2018.04.01", "title": "\"Софийски имоти\" все още опитва да изгони наемателите си от Борисовата градина"}
{"url": "https://www.dnevnik.bg/intervju/2018/04/01/3155912_shon_beikur_rejisyor_kogato_festivalnite_projektori_me/", "text": "- Да дам повече гласност на проблема с невидимите бездомни, но в същото време публиката използва филмите, за да избяга за малко от собствения си живот, да се вълнува, да се смее на комедия, да се трогне от драма. Имах това наум. И беше важно за мен филмът да може да забавлява аудиторията. Това е най-добрият начин да отправиш послание. Затова целта е двустранна – забавление и осъзнаване на проблем, който считам за важен в САЩ. - Имперският начин на мислене, който проявява републиканската партия в лицето на Тръмп. Това е много арогантен и егоцентричен начин за управление на една държава. Ние игнорираме толкова много проблеми, въобще всичко, с което се занимава светът – расизъм, сексизъм, насилие, проблеми с контрола на оръжия. Мога да продължа дълго. В момента нашата страна изглежда разделена от силните на деня. А и не мисля, че имаме прогресивно мислене, в контекста на равенство и т.н. - Зависи какъв вид изкуство правиш, но по-голямата част от артистите се опитват да обединяват хората чрез общите черти на всеки, универсалността. Особено сега, когато благодарение на социалните мрежи виждаме колко единни ставаме като свят. И осъзнаваме, че дълго време е имало голяма липса на различни мнения, на разнообразие, дори в артистичния свят. Във филмите и историите, които се разказват днес виждам по-голям копнеж за приобщаване. Разказват се истории, които досега не сме виждали, чуват се гласове, които не сме чували. Една от силните страни на САЩ е именно това разнообразие в изкуството и възможността то да показва невидими досега персонажи. Особено сега, когато Тръмп казва: \"Вдигнете отново стената!\" А чухте ли последните новини? Конгресът предложи нова война с наркотиците и смъртно наказание за опиатите... Да, това е \"чудесен\" начин за овладяване на проблема А нагласата към изолация е последното нещо, от което имаме нужда. Мисля, че артистите в момента се борят с тези проблеми. - Кастингът беше доста нетрадиционен. Не исках просто да използвам начина, по който се прави кастинг в Холивуд. Обичам винаги да смесвам нещата и да съм отворен към всякакви възможности – кастинг чрез социалните мрежи, на улицата, местни агенции и разбира се, холивудския кастинг. Резултатът е това, което виждаме във филма – от всичко по малко. Включително има и хора, които винаги съм искал да включа във филм, като например жената без горнище до басейна – тя е комик, популярна личност в центъра на Ню Йорк. Известна е с шоуто си \"The Naked Cowgirl\", прави представления на Таймс Скуеър за пари. Това е просто пример за човек, който винаги съм искал да видя във филм и имах чувството, че тя може да играе. - Енергията. Те бързо се уморяват и можеш да ги изгубиш след 3-4 дубъла. Зависи кой играе. Бруклин винаги е готова и може да продължи до безкрайност, но с другите деца трябва да уцелиш точния момент, не бива да ги оставяш да им доскучее или пък да се разочароват. А и не бива да ги оставяш да си мислят, че работят, защото ако си мислят така - това е краят. Исках децата да са максимално естествени, а не като в холивудска ситуационна комедия. Имах нужда те да са себе си и го постигнах основно чрез процеса на кастинга – да намеря деца, които са екстровертни, не се смущават и са отворени да поемат в различни посоки, да опитват неща и да се забавляват. И също – да разбират персонажа си, да разбират, че не трябва да гледат в камерата, доста неща Винаги съм си мислел, че това ще е най-трудното – че трябва да измисля игри, за да ги накарам да не гледат в камерата, но това изобщо не беше проблем. - За всяка дискусия след филма, имахме излизане пред публика. Обикновено стояхме отзад и Бруклин винаги ставаше много емоционална - когато се видеше да плаче във филма, започваше да плаче наистина. А аз се питах, \"Защо не си научихме урока? Не пускай деца в залата преди края на филма!\" Бяхме на фестивала в Ню Йорк, където има традиция по време на надписите прожектор да освети режисьора и актьорите – и когато стана, бях заобиколен от ревящи деца!   Макар че стават доста емоционални като се гледат, според мен на тях им харесва. Мога да си представя какво е като си дете да видиш себе си на голям екран. Трябва да е нещо много важно за тях. - Научих какво се случва. Дотогава не знаех за положението на невидимите бездомни в Америка. Разбрах доста за кризата с домовете и липсата на финансиране от федералното правителство. С всеки филм научавам доста за социалната обстановка и обикновено това има общо и с политиката. - Най-значимото, което ми се случи е, че Кристофър Ривера, който играе Скути, получи стипендия за колеж. Това е измерим резултат и факт черно на бяло, който дойде от филма. Да, дадохме повече гласност на цялостния проблем и дано сме мотивирали хората да се опитат да променят положението с бездомността, но това е много дълъг път. Като малка бебешка стъпка е в сравнение с това да се вгледаш в собствената си общност, да подкрепяш неправителствени организации и когато и да са следващите избори, без значение – местни, щатски или федерални, да правиш съзнателен избор. Но фактът, че има нещо конкретно и осезаемо – малкият Кристофър Ривера и стипендията за \"Ролинс Колидж\" и това идва директно, благодарение на участието му във филма, това за мен е истинският успех. - Класическото определение е да работиш извън системата на големите студиа и някак си частно да финансираш филмите си. Но отвъд това има истински независим дух, който често изисква режисьорът да направи филма с всички възможни средства. Разбира се, трябва да имаме предвид комерсиалната страна, но цел №1 е просто да направиш добър филм. Докато често със студиата парите са основната цел. - Това беше моят пети филм и за да бъда честен – вече не исках да правя нещата без пари. Бях направил много нискобюджетни филми и усещах, че това не е стъпка напред. Но нямах друг избор. Вместо просто да си седя и да се разстройвам, трябваше да погледна на филма като начин да направя нещо съвсем различно и да приема всички ограничения и пречки и да ги превърна в предимство и сила. И точно това се случи. Спомням си, че казах: \"Ще снимаме този филм с iPhone\", но трябва да го приемем сериозно, все едно е на 35 мм лента, иначе ще се провалим. Трябва да вложиш също толкова усилия в правенето на филм със 150 000 долара, колкото и със 150 милиона долара. Страстта трябва да е на лице. Това се случи и с \"Мандарина\", той удари в сърцето много хора по света и това е страхотно, защото мнозина си мислят, \"никога няма да направя филма си, понеже нямам достатъчно пари!\" И изведнъж този филм се появи и им каза: \"Е, всъщност можеш!\". И честно казано не направих филма, поради тази причина, но е факт, че той се превърна в нещо повече. Харесва ми, че хората са вдъхновени от филма, защото аз съм се вдъхновявал от предишни течения като \"Догма 95\", Синема Верите и т.н. И фактът, че аз може да съм част от следващо течение е чудесно нещо.", "date": "2018.04.01", "title": "Шон Бейкър, режисьор: Когато фестивалните прожектори ме осветиха, бях заобиколен от ревящи деца"}
{"url": "https://www.dnevnik.bg/sport/2018/04/01/3156315_djoshua_pobedi_po_tochki_djouzef_parkur_i_obedini/", "text": "Антъни Джошуа победи по точки Джоузеф Паркър и  обедини четири от поясите в тежката категория на бокса . Непобеденият световен шампион запази перфектния си баланс и след своя 21-и мач, макар че за първи път не успя да приключи боя преди финалния гонг. Над 78 хиляди зрители на \"Принсипалити стейдиъм\" в Кардиф видяха двама световни шампиони, които до този момент нямаха загуба. За първи път на територията на Великобритания се проведе мач между двама действащи световни шампиони в бокса. Шампионът на Международната боксова федерация (IBF), Международната боксова организация (IBO) и Световната боксова асоциация (WBA) добави пояса на Световната боксова организация (WBO) и направи много голяма крачка към това да стане първия абсолютен световен шампион от 2002 г. насам. Джошуа нанесе първа загуба на Паркър в 25-ия му мач на професионалния ринг в един двубой, в който тактиката взе превес над атрактивните изпълнения. Съдийските решения бяха изцяло в полза на британеца, като двама от реферите отсъдиха 118:110 точки, а третият – 119:109. Очаква се до края на годината Джошуа да срещне  Дионтей Уайлдър , който държи най-ценния пояс – този на Световния боксов съвет (WBC). Победителят от този мач ще бъде и абсолютен световен шампион. \"Мисля, че направих много добър мач и се придържах стриктно към тактическия ни план. Знам, че всички очакваха нокаут, но не забравяйте, че Паркър е световен шампион, той е много добър боксьор. Това беше битка за още една титла, а не някакво шоу\", каза Джошуа след мача. Британецът обяви, че няма да се боксира в Америка, както се твърди. Той изрази желанието си да остане на Острова и някой от следващите му мачове да бъде отново на стадион \"Уембли\". Единственият рунд, който беше спокоен и в който нямаше почти никакви удари беше първият. Двамата боксьори се опознаваха и не искаха да рискуват по никакъв начин. След това Джошуа и Паркър си поделяха надмощието рунд за рунд. Първо новозеландецът беше по-активен, но постоянно англичанинът отговаряше. И двамата боксьори залагаха основно на прави удар, но нерядко и крошетата влизаха в действие. Шампионът на WBO се движеше постоянно, пускаше ескиважи и изтегляния в арсенала си, но това му свърши работа само в началните рундове. След това Джошуа започна да се нагажда към играта му. В четвъртия рунд Паркър вдигна оборотите и вкара два тежки удара, които разклатиха малко Джошуа. Непобеденият британец отговори с един мощен удар, който обаче не беше от най-позволените и това ядоса Паркър, който тръгна да го преследва по ринга и да опитва да го удари. В шестия рунд обаче темпото отново спадна. След осмия рунд Джошуа започна да взима предимство, като успя да пласира няколко много тежки удара в главата на Паркър. Той го разклати с ляв ъперкът, а новозеландецът опитваше да при всеки удобен момент да влезе в клинч и да убие ритъма на боя. Много често се налагаше и съдията на ринга Джузепе Куартароне да дава указания на боксьорите или да ги разделя. В десетата част Джошуа отвори аркада над лявото око на Паркър. Новозеландецът не можеше да вижда добре, но въпреки че имаше минута и половина до гонга той се справи и Джошуа не успя да пласира чист удар. Все пак той пласира един тежък ъперкът, а след прекъсването отново отвори аркадата на Паркър в 11-ия рунд. С влизането в последните три минути нито един от боксьорите не изглеждаше толкова изморен, като и двамата потърсиха атака. При размяната на удари Джошуа беше по-стабилен, но до нокаут не се стигна. След срещата Паркър показа голямо уважение и реагира джентълменски. \"Загубих от по-добрия световен шампион днес. Това обаче няма да ме сломи, ще се върна по-силен. Доволен съм, че издържах 12 рунда\", каза новозеландецът. В друг мач от същата галавечер в Кардиф Алексадър Поветкин постигна 35-ата си победа на професионалния ринг. Руснакът нокаутира в петия рунд бившия европейски шампион Дейвид Прайс в мач за междинните титли на WBA и WBO. Руснакът, който изтърпя наказание за допинг показа най-доброто от себе си и прати Прайс в нокдаун още в началото, но после на свой ред понесе тежки удари. Все пак в петия рунд Поветкин първо разклати англичанина с дясно кроше, а след това с ляв ъперкът го прати на пода. Прайс дълго време не можа да се изправи, като лекарите му оказаха помощ директно на ринга. След тази победа Поветкин, който има само една загуба на професионалния ринг (Владимир Кличко 2013 г.), може да предизвика Антъни Джошуа.", "date": "2018.04.01", "title": "Джошуа победи по точки Джоузеф Паркър и обедини четири от поясите в бокса"}
{"url": "https://www.dnevnik.bg/istorii_na_denia/2018/04/01/3152964_hliab_za_naprednali/", "text": "Сигурно всеки, изкушен от готвенето вкъщи, е имал напън да направи и хляб. И ако при традиционната рецепта, при която се използва мая, успехът на това начинание е на практика гарантиран, то далеч не стоят така нещата при използването на квас и по-специални брашна. Това вероятно обяснява и интереса към курсовете по правене на такъв хляб. До края на миналата година такива правеха собствениците на пекарната \"Братя хлебари\". Вече няма обучение, защото се произвежда повече хляб и просто няма време за това, разказва Пресиян Петров.  С него ви запознахме през седмицата . Разказва, че около 20% от участвалите в тези курсове успяват у дома да направят добър хляб. Основната причина за това е нуждата от себеотдаване, която не всеки може да си позволи - най-вече от гледна точка на времето, което трябва да се отдели, за да се наблюдава развитието на хляба, преди да се стигне до печенето. На  гала вечерята на \"Бакхус\" в четвъртък вечер  Пресиян предложи на гостите два вида хляб, сред които и такъв с активен въглен. Звучи като лекарство и на пръв поглед не изглежда по-добре - напълно черен е, но се оказва, че на много от опиталите го допада много на вкус. Рецептата е развита по опита на хлебар от Сингапур, който влага този черен прах с цел да помогне на клиенти със стомашни проблеми. Въгленът помага на стомаха да смила храната и по-лесно да премине естественият процес на очистване. За читателите на \"Дневник\" Пресиян предлага една от своите рецепти за хляб. Разказва, че няма практиката да крие рецепти. Въпросът е, че успехът им зависи от технологията на приготвяне. Тя обаче, дори и обяснена по време на курс, е въпрос на научаване с повече опити. 1 кг брашно 750 гр. вода, ако е ръжено брашното – 900 гр. Квас 450 гр. (използваме твърд, който се меси като тесто от 100 гр. брашно, 60 гр.) Сол – 20 гр., ако е фина морска нейодирана. Ако е хималайска – 35 гр. поне, ако е френска атлантическа сол – 11-12 гр. Времето за месене и втасване зависи от пшеницата в брашното. Но в общия случай след замесването тестото се удря в масата в продължение на 10-15 минути, докато стане напълно гладко. 2.5 часа втасва на стайна температура, оформя се в желаната форма и се оставя между 20 и 30 часа на 4-10 градуса температура. Тоест в хладилника. Там се поставя опакован, за да не се изсушава и да не му влияят другите продукти. Важно е да се знае колко бързо хладилникът изстудява до тази температура хляба. Ако това става бързо, хлябът може веднага да се сложи, ако е бавно - може да се изчака 30-40 минути, преди да бъде поставен там. Винаги се пече студен. В пекарните това става на плочи, но в домашни условия най-подходяща е чугунената тенджера. Тестото се поставя в нея едва когато тя вече се е нагряла във включената на максимална температура фурна. Поставя се и капакът на тенджерата. Той ще изпълнява ролята на специалните системи за овлажняване в хлебарниците. През първите 10-15 минути е много важно хлябът да е на максималната температура за фурната, която обичайно е 250 градуса. В общия случай би трябвало за час да е изпечен. Дали е така се проверява, като се почуква по долната коричка. Ако бие на кухо, това означава, че водата се е изпарила и хлябът е готов.", "date": "2018.04.01", "title": "Хляб за напреднали"}
{"url": "https://www.dnevnik.bg/photos/2018/03/01/3156152_fotogaleriia_nov_jivot_za_motopedite_vespa/", "text": "През 60-те и 70-те години на ХХ век в Пакистан, когато само шепа хора са можели да си позволят да внесат луксозни стоки от Европа, мотопедите \"Веспа\", на италианския производител на двуколесни превозни средства \"Пиаджо\", са били символ на просперитет и сбъдната мечта. Днес, когато евтини китайски скутери наводняват пътищата на Пакистан, любителите на неостаряващата и симпатична \"Веспа\", се опитват въпреки трудностите, да намират резервни части и да запазват модели, които ги връщат в по-спокойна, отминала епоха.", "date": "2018.04.01", "title": "Фотогалерия: Нов живот за мотопедите \"Веспа\""}
{"url": "https://www.dnevnik.bg/sviat/2018/04/01/3155923_djihadisti_oshte_terorizirat_irak_vupreki_pobedata_nad/", "text": "На неоживена магистрала в Северен Ирак миналата седмица деветима иракски полицаи, натъпкани в джип, са спрени на контролен пункт, който преди не са виждали. Движещото се след тях такси с неколцина други полицаи изостава по дългия път от северния град Киркук до столицата Багдад. Мъже, облечени като членове на шиитски милиции, искат от полицаите да им дадат личните си карти и оръжията за проверка, а след това ги взимат за заложници. Когато таксито се доближава до същото място, мъжете от контролния пункт започват да стрелят, а то обръща и се отдалечава бързо в обратна посока, разказва един от хората в автомобила. Полицаите от джипа са появяват едва няколко дни по-късно на снимки, обиколили джихадистките форуми. На тях се вижда как те са били принудени да коленичат, преди да бъдат застреляни от своите похитители. \"Ислямска държава\" поема отговорност за убийствата. Ирак обяви победа срещу \"Ислямска държава\" през декември, след като изтласка бойците ѝ от последната територия под техен контрол, но през последните месеци групировката продължи с атаките в Северен Ирак. Иракски служители на силите за сигурност казват, че 150-200 служители на реда са били убити в атаки на \"Ислямска държава\" из цялата страна през последните няколко месеца. Длъжностните лица и полицаят от таксито пожелаха да останат анонимни, тъй като не им е разрешено да дават информация на медиите. \"Има ничии територии се между правителствените сили и пешмергите\", каза губернаторът на Киркук Ракан ал Джибури, имайки предвид кюрдските сили, които от месеци са в патова ситуация в отношенията си с Багдад. Той сподели, че много пъти е молил централното правителство за подкрепления, за да обезопаси района, но не са му обърнали внимание. \"На този въпрос не се гледа достатъчно сериозно въпреки многото инциденти,\" каза той. Мишени в селските райони Само през миналата седмица \"Ислямска държава\" пое отговорност за шест атаки на фалшиви контролни пунктове, включително една, унищожила петролни цистерни, и друга, насочена срещу шиитски поклонници. Другите атаки включваха удари по петролни инсталации и конвои, като \"Ислямска държава\" твърди, че е заграбила оръжия и превозни средства. Нападенията са насочени срещу мишени в селските райони и се увеличиха в навечерието на изборите, насрочени за май. Атаките съответстват на информацията от документи на ИД, разкрити от разузнаването преди месеци за подробно планирана бунтовническа кампания след загубата на територии от организацията, каза служител на правителствения отдел за антитерористично разузнаване. В изтощителна тригодишна кампания иракските сили, подкрепени от водената от САЩ коалиция, изтласкаха \"Ислямска държава\" от обширните територии, които тя превзе през лятото на 2014 г., а иракският премиер Хайдер ал Абади през декември обяви окончателна победа. Иракски и коалиционни представители обаче предупредиха, че групировката запазва способността си да извършва нападения в бунтовнически стил. По време на седмичната си реч във вторник вечерта Ал Абади обеща да изпрати повече сили в района на Киркук, които да помогнат да продължи \"прочистването му\". Представител на службите за сигурност в Багдад каза, че бойците на \"Ислямска държава\" могат да се придвижват по-свободно в селските райони и в пустините в Северен Ирак, откакто предвожданата от САЩ коалиция започна тази година да намалява военното си присъствие. С по-малко коалиционни войски на терен, иракските сили не получават огромните количества разузнавателна информация, с каквито разполагаха в разгара на сраженията срещу \"Ислямска държава\". Ограничи се и наблюдението от страна на коалицията. \"В момента става дума за тактическа битка. \"Даеш\" беше победена военно, но борбата за сигурност още не е приключила\", допълни той, използвайки арабското название на ИД. \"Начинът, по който те доминират\" След приключването на основните военни операции в Ирак, предвожданата от САЩ коалиция \"премести\" въздушните си сили в Сирия и Афганистан, каза за \"Асошиейтед прес\" говорителят на коалицията полковник Райън Дилън. Той добави обаче, че коалицията продължава да подкрепя иракските операции и отпуска ресурси съгласно с иракските приоритети. \"Вече знаем, че ИДИЛ се захранва от нестабилността и от религиозните разделения\", каза той. \"За тях не е необичайно да осъществяват нападения в район, в който вече има напрежение.\" Въпреки години на съвместни военни операции срещу ИД, напрежението между Багдад и кюрдите невероятно се покачи в края на миналата година след референдума за независимост, проведен в автономния кюрдски регион в Северен Ирак и в други територии под кюрдски контрол. Малко след гласуването правителствените сили изтласкаха кюрдските бойци от отдавна спорни територии, включително богатия на петрол град Киркук. Напрежението едва наскоро се понижи, след като Ал Абади вдигна международната забрана за полети над кюрдския регион и отпусна правителствени средства, с които да се плати на държавните служители кюрди този месец. Атаките на ИД показват колко лесно екстремистите са в състояние да се завърнат към бунтовническите си корени след военните си неуспехи, каза Майкъл Найтс, анализатор на Ирак във Вашингтонския институт за близкоизточна политика. \"ИД бързо се завърна към тактиката си от 2013 г.\", каза той, имайки предвид относително по-малките атаки, които предхождаха завземането на град Фалуджа от групировката, последван от Мосул и по-голямата част на Северен и Централен Ирак през 2014 г. \"Това е начинът, по който те доминират\", добави той. \"Първо действат през нощта, после в селските райони и по земеделските пътища, скоро след това силите за сигурност вече са блокирани в своите бази и ИД може отново да вилнее с военните си джипове навсякъде - от сирийската граница (до Централен Ирак).\"/БТА", "date": "2018.04.01", "title": "\"Ислямска държава\" загуби в Ирак, но терорът ѝ продължава"}
{"url": "https://www.dnevnik.bg/sport/2018/04/01/3156319_ibrahimovich_donese_dramatichen_uspeh_na_galaksi_pri/", "text": "Златан Ибрахимович влезе с гръм и трясък във футбола в САЩ, след като вкара два гола още в дебюта си за \"Лос Анджелис галакси\". Шведският ветеран, който  при представянето си се закани  да остави диря в Мейджър сокър лигата, влезе от пейката, когато тимът му губеше с 1:3 от другия местен тим \"ФК Лос Анджелис\" и помогна за обрата до 4:3. Карлос Вела вкара два гола за \"ФК Лос Анджелис\" до 26-ата минута, а в 48-ата минута Стерес си вкара автогол, което усложни още повече сиутацията на \"Галакси\". Все пак Себастиан Леджът върна едно попадение точно час след началото на мача, а за последните 20 минути на терена се появи Златан Ибрахимович. Влизането на 36-годишният нападател вдъхнови съотборниците му и в 73-ата минута Понтиус върна още едно попадение. Само четири минути по-късно зрителите на стадиона видяха магията на Ибрахимович в действие след феноменален гол. Вратарят на \"ФК Лос Анджелис\" не изрита добре топката, тя попадна в шведа на около 40 метра от вратата и с изумително воле той я прати в мрежата – 3:4. Всичко отиваше към равенство в дербито на Лос Анджелис, когато в първата минута на добавеното време Ибрахимович отново се прояви. Ашли Коул центрира отляво, а нападателят изпревари вратаря, за да донесе трите точки на своите. \"Чух тълпата да скандира \"Искаме Златан\", затова им дадох най-добро от Златан. Тяхната енергия ме зареди и съм много доволен. В моята кариера винаги вкарвам в първия си мач за моя нов отбор, така че не исках да разочаровам хората в Ел Ей\", каза шведът след мача.", "date": "2018.04.01", "title": "Ибрахимович донесе драматичен успех на \"Галакси\" при дебюта си в САЩ (видео)"}
{"url": "https://www.dnevnik.bg/analizi/2018/04/01/3156323_zashto_bulgarskiiat_nacionalizum_e_vse_po-ruski/", "text": ". Това не е текст за национализма – който днес минава под флага на \"нов консерватизъм\" – в неговия абстрактен, чист и съвършен вид. Вид, какъвто може да бъде открит само и единствено в главите на просветените му почитатели. (Да, учудващо е, но има и такива.) Текстът е за реалното му българско въплъщение в патриотично-консервативно управление между \"десницата\" от ГЕРБ и т.нар. \"патриоти\". Защото в крайна сметка това е резултатът от иначе възвишения национал-консервативен идеал, в името на който тази политическа конкокция беше забъркана. Според руския онлайн речник на алхимията \"конкокция\" означава отвара или затопляне на смеси при умерена температура за продължително време. Българската национал-консервативна запарка се реализира през 2017 г., но Волен Сидеров беше наклал огъня под нея още през 2005 г. Щипка патриотарство, китка ксенофобия, половин килограм антициганско и антитурско говорене, един черпак русофилство, два черпака антиевропеизъм, една подпалена джамия и всичко това обилно поръсено със \"защита на интересите на обикновения човек\" и антисоросоидни подправки. Този казан вря десет години на бавен огън. Отначало \"политическият елит\" го гледаше гнусливо, но полека-лека взе да опитва от сместа. И взе да му се услажда. \"Атака\" все пак не седеше на масата (а през 2013 г. буквално се оказа под една пластмасова маса). Десет години \"патриотите\" като цяло бяха допускани до властта само при крайна необходимост, я като \"златен пръст\", я като недостигащи няколко гласа в широка коалиция. През 2017 г. обаче национал-консерватизмът стана   на коалицията ГЕРБ-ОП, което беше същностно нов елемент в политическия ни живот. Идеологическата спойка между \"дясното\" от ГЕРБ и \"националистичното\" от \"Атака\", ВМРО и НФСБ беше фиксирана с основаването на институти и назначаването на министри, които са колкото десни, толкова и националисти (и обратното). Премиерът Борисов стана патрон на тази алхимическа операция, която му донесе немалко електорално злато. Той трябваше да бъде и гарант, че капакът на казана няма да хвръкне, та конкокцията да се разплиска из българската политическа кухня. Макар че инцидентни изплисквания имаше, до края на 2017 г. къкренето беше контролируемо. Борисов също така обещаваше да \"балансира\" вкусово отварата. Тъй като Волен Сидеров често – и извън рецептата – добавяше от буркана с русофилството, Борисов трябваше да контрира с европейски подсладители, а Симеонов – с русофобство. Каракачанов уж щеше да слага македонски и балкански билки да упоят ксенофобията, но и той взе да добавя основно руска водка и имитация на хайвер. Поради този вътрешен разнобой, задачата на Борисов като главен готвач и качествен контрол ставаше все по-трудна. А и той разви вкус към руски енергийни напитки и добавки. И когато БСП мина изцяло на пироги и пелмени, Борисов установи, че в националистическия му казан се е получил един руски борш. Когато капакът хвръкне Капакът на казана изхвърча с Истанбулската конвенция и най-вече – при случая \"Скрипал\". Това не са просто инциденти и те не могат да се омаловажават. Те всъщност показват, че България се превръща по собствено желание в непълноценен член на ЕС и НАТО: Възможно е да се твърди, че този интерес изисква България да е непълноценен член на ЕС и НАТО – да е винаги с единия крак навън. Това може да мине като \"балансиране\" между великите сили в международен план и между феновете им у дома. Ако това е новата \"консервативно-националистична\" доктрина, национал-консерваторите и прилежащите им институти трябва да я формулират ясно и да започнат да я защитават. Защото поне на пръв поглед тя изглежда абсурдно – от два стола, та посредата. Нещо повече, преизбирането на Путин в Русия идва с ясен мандат да се \"тестват\" непълноценните членки на ЕС. Някои ще се тестват с пари (т.е. ще се купуват), други ще се провокират – да речем с набези във въздушното им пространство. С позицията си по \"Скрипал\" ние се записахме първи на опашката за провокации. (В списъка за купуването сме отдавна.) Ситуацията е драматична геополитически. Под флага на \"национализъм\", \"консерватизъм\" и други популярни идеологически запарки всъщност се води политика на постепенна маргинализация или изваждане на България от ЕС и НАТО. Някои водят тази политика открито (АТАКА и БСП), други се нагаждат към нея, за да \"балансират\" (ГЕРБ и \"Воля\"), трети вървят с кервана и стрелят напосоки (Валери Симеонов). Този националистически керван обаче си върви на Изток. Затова въпросът в заглавието е \"защо\", а не е \"дали\". Този въпрос е реален и се нуждае от спешен отговор.", "date": "2018.04.01", "title": "Защо българският национализъм е все по-руски?"}
{"url": "https://www.dnevnik.bg/bulgaria/2018/04/01/3156171_nai-komentiranoto_v_dnevnik_samo_sluchaia_skripal/", "text": "Най-коментираните статии в \"Дневник\" през изминалата седмица са по една единствена тема - случаят \"Скрипал\". Статистиката за най-четените статии е изготвена в 19 ч. на 31 март. 1.  Дончев: Дебатът в България по случая \"Скрипал\" зависи от това кого любим повече - Запада или Русия  (430 коментара) 2.  Правителството няма да гони руски дипломати засега  (419) 3.  Британският посланик: Време е да кажем \"Стига толкова\" на Русия  (378) 4. 17 европейски държави и САЩ обявиха, че експулсират руски дипломати заради случая \"Скрипал\" (319) 5.  Русия закрива консулството на САЩ в Санкт Петербург и гони 60 американски дипломати  (263) 6.  Русия изгони дипломати от 12 държави и поиска Великобритания да съкрати мисията си  (256) 7.  Великобритания да докаже, че службите ѝ не са отровили Скрипал, поиска Русия  (254) 8.  България вероятно има доказателства по случая \"Скрипал\", каза Захарова  (234) 9.  НАТО експулсира 7 дипломати от мисията на Русия  (232) 10.  Солидарността не трябва да е сляпа, обяви Румен Радев по случая \"Скрипал\"  (231).", "date": "2018.04.01", "title": "Най-коментираното в \"Дневник\": Само случая \"Скрипал\""}
{"url": "https://www.dnevnik.bg/detski_dnevnik/2018/04/01/3152867_shturkeliada_-_edna_odiseia_v_selo_bov/", "text": "Щъркелите са птиците, за които научаваме още в ранното ни детство. Те са символ на идващата пролет, на раждащия се нов живот. Първите вестители, че светът продължава да тече по извечните си закони. Ето защо с настъпването на пролетта издателство \"Ентусиаст\" изненадва най-малките читатели с историята \"Щъркелиада\" от Николай Стоянов. Тя е поетичен разказ за живота и приключенията на птиците, които донасят на крилете си слънцето и надеждата. Още в самото начало читателите се запознават с Жан и неговото семейство, което доверчиво изгражда гнездата си на покривите на домовете в малко планинско село. Други негови приятели пък се установяват на училищния покрив, за да научат нещичко от уроците. Но едва ли някой от тях би открил своя път през въздушния простор без наставленията на Родриго – ръководителя на щъркелите. Неговите изчисления и познания за звездите и луната помагат на ятото да отлети към топлите страни. А когато зимата дойде неочаквано, подслон се намира при добрите съседи – хората. Илюстрациите са на Светла Георгиева. Ето и част от поетичната творба: Щъркелчето Жан Петров се роди на Гара Бов – спирка в планината скрита край река и сред ракита. Кътче тихичко, спокойно, слънчево и не тъй знойно. А от сенчестата падина лъха свежест, ведрина. Мястото, което всяка пролет е целта на щърковия полет. И където с нежност и любов бе отгледано и щъркелчето Жан Петров. Във началото обаче, Жан наричаше се другояче: викаха му просто Щъркелан, казано на щъркелски – \"желан\". С това си име новото хвъркато се приемаше във щърковото ято. Но за да не стават съвпадения, новоизлюпените Божии творения получаваха наместо дрешки интересни имена човешки. Кръстници на малките пък бяха хора, приютили ги под свойта стряха. Като чичкото Иван Петров, кантонер на Гара Бов. На комина на когото бе на Жан Петров гнездото. Ето как и Щъркеланчо, милия, се сдоби със име и фамилия.", "date": "2018.04.01", "title": "Щъркелиада - една одисея в село Бов"}
{"url": "https://www.dnevnik.bg/skorost/2018/03/31/3155391_fotorazkaz_kolega_i_partnyor/", "text": "Колегата, на когото можеш да разчиташ да ти помогне в работата, но и партньорът, без когото заниманията в свободното време не са същите, така накратко могат да се опишат днешните пикапи. За много от автомобилните компании тези модели са просто един от многото продукти в портфолиото, но когато става дума за \"Исузу\", ситуацията е различна. От 1963 година пикапите заемат централно място в продуктовата гама на японците.", "date": "2018.04.01", "title": "Фоторазказ: Колега и партньор"}
{"url": "https://www.dnevnik.bg/sport/2018/04/01/3156322_iliana_raeva_v_gimnastikata_ima_edin_otbor_bulgariia_i/", "text": "Президентът на Българската федерация по художествена гимнастика (БФХГ)  Илиана Раева  не спести хубавите думи за ансамбъла след триумфа в многобоя от Световната купа в София. След златния медал в събота шефът на федерацията обяви, че България е най-добрият отбор в света в момента. \"На фона на всичко, видяно зад кулисите – при нас и нашите конкуренти, мога да кажа, че за момента има само един отбор – България и всички останали. А знаете, че аз не си позволявам да говоря много гръмки неща. Просто много сме силни, брутално силни сме.  Ансамбълът  допусна грешки, и то сериозни, в съчетанията си, но оценките говорят сами по себе си за сложността на нашите композиции\", каза Раева Според нея дори работата с ансамбъла ще трябва да бъде намалена, за да не се случи прегаряне при момичетата. Раева похвали и треньорът Весела Димитрова. \"Весела обича риска, той е магнит за нея. Тя ми напомня за стила на великата Жулиета Шишманова. Весела е един уникален треньор\", добави Раева и каза, че отборът вече работи и за Токио 2020. За гимнастичките от индивидуалната надпревара Раева имаше и претенции. Катрин Тасева остана четвърта в многобоя, а Боряна Калейн – шеста. \"Много съм доволна от класирането на момичетата в индивидуалната надпревара и в никакъв случай от представянето им. Допуснаха сериозни и много грешки. Това, което на мен не ми хареса, е че нямат тази смелост в играта и самочувствие, което да отговаря на класата им\", каза още Раева.", "date": "2018.04.01", "title": "Илиана Раева: В гимнастиката има един отбор – България и всички останали"}
{"url": "https://www.dnevnik.bg/bulgaria/2018/04/01/3156350_kato_ne_pokazvame_harakter_spriamo_rusiia_kanim_vulka/", "text": "Като не показваме характер спрямо Русия, ние каним вълка в кошарата, каза днес по \"Нова телевизия\" президентът в периода от 2012 до 2017 г. Росен Плевнелиев. \"Иска ми се България да показва своята принадлежност, да работи силно и посветено за европейското единство, знаейки, че днес Русия противостои на Европейския съюз и се опитва по всякакъв начин да го отслаби\", допълни той. Росен Плевнелиев е на мнение, че България също е трябвало да изгони руски разузнавачи, \"скрити под дипломатическия статут\", като по този начин страната е щяла да покаже своята солидарност с Великобритания и партньорите. \"Каквото и да се е случило, това е употребяване на боен газ, произведен в Русия, който отдавна не трябваше да го има, а камо ли да се използва на територията на чужда държава\"\", каза още президентът. Росен Плевнелиев изрази съжаление, че българският национализъм става все по-руски и направи уточнението, че представителите на тези партии не ги нарича патриоти. \"За мен липсва дебат в българския парламент за ролята на Русия, за това какво представлява Русия, как живеят руснаците\", каза още той. Плевнелиев определи като скандално поведението на вицепрезидента Илияна Йотова, който при заклеването си в парламента не е коленичила и не е целунала ръката на българския патриарх, но го е направила за руския патриарх Кирил. \"Ние се намираме в един съвсем нов етап от развитие – много по-опасен, много по-непредсказуем. Плуваме в непознати води. Аз наричам това не \"Студена война\", а \"Студен мир\", обобщи Плевнелиев. Той е на мнение, че преизбирането на президента на Русия Владимир Путин ще има дългосрочно още по-тежки последствия за цяла Европа, защото \"Путин искрено вярва в политиките от ХIХ век\", коментира още Росен Плевнелиев.", "date": "2018.04.01", "title": "Като не показваме характер спрямо Русия, каним вълка в кошарата, смята Плевнелиев"}
{"url": "https://www.dnevnik.bg/bulgaria/2018/04/01/3155081_prokuraturata_shte_oborudva_s_blender_skari_i/", "text": "Прокуратурата е обявила обществена поръчка за оборудване с електрически уреди за учебните и почивните бази, както и за администрацията на главния прокурор, Върховна административна прокуратура и Националното следствие. Това се разбира от  обявление  на сайта на държавното обвинение. Прогнозната стойност е за над 58 хиляди лева. Поръчката е обявена на 27 март. От качените документи се вижда, че поръчката е разделена на две позиции: едната е за поръчка на 65 броя телевизиро, а втората за доставката на електрически уреди, сред които са бойлери, радиатори, печки, прахосмукачки. Поръчката включва и по един бройкухненски робот, ледогенератор, блендер и миялна машина. Първата част от поръчката за 65-те телевизори, която е изчислена с прогнозна стойност от 18 хиляди лева, е за четири почивни бази (наричани учебни) - в Батак - \"Цигов чарк\", в Бяла, на Витоша и в Боровец, както и за сградата на Националното следствие на бул. \"Майор Векилски\" в София. Втората част от търга за куненското оборудване и електрически уреди, е предназначена за Администрацията на главния прокурор, за Националното следствие и за четирите бази, включени в първата част на поръчката. Нейната прогнозна стойност е за над 40 хиляди лева. Тя включва доставката и монтаж на 21 броя радиатори, 10 броя бойлери, професионална статична печка 2х3 нива с тави за всяка фурна, газова фурна, две електрически скари с гладка плочка, електрически котлон с две квадратни плочи, две електрически скари тръбни, кухненски робот, ледогенератор и блендер. През последните няколко години за ремонт на станциите на прокуратурата са отишли над 700 хил. лв. За издръжка на почивните домове на държавното обвинение отиват близо 1.8 млн. лв. на година. Това означава, че разходът за почивно дело, който държавата отделя на прокурор за една година, е 1000 лева, писа преди време  \"Капитал\" .", "date": "2018.04.01", "title": "Прокуратурата ще оборудва с блендер, скари и телевизори почивните си бази"}
{"url": "https://www.dnevnik.bg/tehnologii/2018/04/01/3156375_vsichki_uslugi_ot_mobilnite_operatori_ot_dnes_se/", "text": "От днес европейците ще имат достъп до онлайн съдържанието, за което са се абонирали у дома, където и да се намират в ЕС, съобщи пресслужбата на Европейската комисия. До момента например, нямаше възможност в чужбина да се гледат телевизионни програми. \"От 1 април, когато пътувате в ЕС, вече няма да пропускате любимите си филми, телевизионни сериали и спортни предавания, нито ще се лишавате от игрите или електронните книги, за които имате цифров абонамент. Правилата ще се прилагат за платени услуги, но доставчиците на безплатно съдържание също могат да се възползват от тях. Полза от тези разпоредби ще имат и доставчиците на онлайн съдържание, тъй като вече няма да им се налага да придобиват лицензи за държавите, в които пътуват техните абонати, се казва в изявление по темата на заместник-председателят на Европейската комисия Андрус Ансип и комисарят по въпросите на цифровата икономика и цифровото общество Мария Габриел. Отмяната на ограниченията, които не позволяваха на европейците да ползват при пътуване абонаментите си за цифрови медии и съдържание, е нов успех на цифровия единен пазар след ефективното премахване на таксите за роуминг, от което се ползват потребителите в цяла Европа от юни 2017 г. насам, се казва още в позицията. Промените засягат поне 29 милиона души Новите правила са пряк отговор на промените в поведението и навиците на европейските граждани, които използват нови технологии. Между 2010 и 2014 г. разходите на потребителите за видео абонаменти са се увеличили със 113% годишно, а между 2014 и 2015 г. броят на потребителите се е увеличил с 56 на сто. Поне 29 милиона души (5,7 на сто от потребителите) в ЕС биха могли да се възползват от трансграничната преносимост, като в бъдеще техният брой ще нарасне значително. Очаква се до 2020 г. той да достигне до 72 милиона души. Почти 60 на сто от младите европейци заявяват, че възможността да ползват абонаментите си при пътуване е важен въпрос при избора на онлайн услуги. Преносимостта на тези услуги дава отговор на предпочитанията на потребителите, като същевременно ще помогне на доставчиците да увеличат броя на абонатите си.", "date": "2018.04.01", "title": "Всички услуги от мобилните оператори от днес се ползват и в страните от ЕС"}
{"url": "https://www.dnevnik.bg/citat_na_deniia/2018/04/01/3156393_citat_na_denia_ne_e_viarno_che_deputatite_sa_bezdelnici/", "text": ", каза днес пред Би Ти и председателят на Народното събрание Цвета Караянчева. Попитана за ниския рейтинг на парламента, тя посочи, че проблемът идва оттам, че хората не разбират, че \"депутатите също имат своите чувства, своето отношение\" и \"не са някакви извънземни\". Затова Караянчева призова гражданите да дойдат и да видят как заседава Народното събрание, за да видят какво правят избраниците им.", "date": "2018.04.01", "title": "Цитат на деня: Не е вярно, че депутатите са безделници"}
{"url": "https://www.dnevnik.bg/sport/2018/04/01/3156394_guardiola_dostigna_50_pobedi_vuv_visshata_liga_s_shest/", "text": "Изумителният сезон на \"Манчестър сити\" във Висшата лига доведе до подобряване на редица рекорди от \"гражданите\" дотук. Далеч преди края на кампанията \"Сити\" е близо до това да си осигури предсрочно титлата, а освен това мениджърът Пеп Гуардиола също постигна редица успехи. В събота при  победата над \"Евертън\"  каталунецът постигна своята 50-а победа начело на отбора във Висшата лига. Гуардиола е вторият най-бързо достигнал до подобна бройка в ерата на Премиършип, след като му бяха нужни 69 срещи. Единственият, постигнал 50 победи по-бързо е Жозе Моуриньо. Специалния го направи за 63 мача, докато водеше \"Челси\". Освен това \"Манчестър сити\" записа и други изумително постижение. С успеха си над \"карамелите\", \"Сити\" вече има победи над всички останали 19 тима в елита, които участват този сезон. Само 10 отбора са го правили дотук в историята, а за последно това постигна \"Манчестър юнайтед\" през сезон 2010-11. Именно срещу \"червените дяволи\" следващата събота  \"Сити\" може да си осигури титлата . Ако успеят да победят \"гражданите\" ще поставят и рекорд за най-ранно спечелване на титлата във Висшата лига шест кръга преди края на сезона. До този момент рекордът е на \"Манчестър юнайтед\" от 2001 г., когато \"червените дяволи\" си гарантираха титлата в 33-ия кръг. \"Преди този мач с \"Юнайтед\" имаме  двубой с \"Ливърпул\" в Шампионската лига , така че трябва да мислим основно за него. Ситуацията е сложна, защото мачът с \"Юнайтед\" се пада между тези в Шампионската лига. Въпреки това исках да играем с всички основни играчи, защото те имаха дълга почивка\", каза  Гуардиола . Въпреки победата над \"Евертън\" феновете на \"карамелите\" изпратиха \"Сити\" с овации след мача. Според Гуардиола това си има обяснение. \"Може би ни окуражиха, защото ще играем с \"Ливърпул\" след няколко дни\", пошегува се мениджърът.", "date": "2018.04.01", "title": "Гуардиола достигна 50 победи във Висшата лига с шест мача по-бавно от Моуриньо"}
{"url": "https://www.dnevnik.bg/bulgaria/2018/04/01/3156395_kratki_novini_leka_kola_se_udari_v_avtobus_s_deca/", "text": ". БДЖ компенсира пътниците на изгорелия влак София-Бургас с безплатни билети БДЖ ще компенсира пътниците от изгорелия влак от София до Бургас с безплатен билет до дестинация по техен избор. Клиентите на националния железопътен превозвач могат да получат своята компенсация на билетните каси във всяка една гара от утре, 2 април, но условието е да представят билета си от неуспешното пътуване с бързия влак в петък. Композицията изгоря на 30 март 2018 г. на гара Коньово и се наложи евакуацията на около 80 души. На пътниците беше осигурен превоз с автобуси до Бургас. Над 1000 турски дипломати и чиновници търсят убежище в Германия  Над 1000 турски дипломати, държавни служители и членове на техните семейства са кандидатствали за убежище в Германия след осуетения опит за преврат в Турция през юли 2016 г., показва справка на германската федерална служба за мигранти и бежанци, цитирана от ДПА и БТА. До началото на март са подадени 288 молби от турски граждани с дипломатически паспорт и 772 от турци със служебни паспорти. Турският президент Реджеп Тайип Ердоган обяви извънредно положение и предприе чистка на политическите си опоненти и предполагаемите поддръжници на преврата, като около 50 хил. души бяха изпратени в затвора, а други 150 хил. държавни служители бяха уволнени или временно отстранени от длъжност. Само през 2018 г. над 1400 турски граждани са кандидатствали за убежище в Германия. Общият брой на молбите за миналата година е достигнал около 8500, като повече от една четвърт от тях са били удовлетворени. 17 нелегални мигранти бяха заловени след кратко преследване в Пазарджишко  Преди обед днес на разклона за село Симеоновец, Пазарджишка област, автопатрул на Районнното управление в Септември е засякъл микробус с чужда регистрация. След кратко преследване бусът бил спрян и при извършената проверка униформените установили в него общо 17 чужди граждани, без документи за самоличност, съобщава МВР. 13 от тях са се определили като афганистанци, а останалите четирима като иракчани. За срок до 24 часа е задържан водачът на микробуса. Шофьор загина след сблъсък с автобус Един човек загина при катастрофа между превозващ деца автобус и лек автомобил тази сутрин в Севлиевско, съобщава Би Ти Ви. Инцидентът е станал около 7 ч. тази сутрин край село Богатово. Загинал е водачът на лекия автомобил. Пострадали деца няма. Те са пътували към София, но след инцидента са върнати в Павликени. Движението в района е възстановено. Гранична полиция задържа 7 нелегални мигранти по река Тунджа Гранични полицаи задържаха 7 нелегални мигранти в района на р. Тунджа, съобщи МВР. Заловените са петима мъже и две жени, самоопределящи се като сирийци. Те опитали да влязат на българска територия в района на р. Тунджа, въпреки пълноводието. Това наложило провеждането на спасителна операция с екипи на \"Пожарна безопасност и защита на населението\" от Ямбол и хеликоптер от Специализирания отряд за въздушно наблюдение. Задържани са още каналджията - иракски гражданин, който водел групата и двама българи, които я чакали на наша територия. Случаят е докладван на Районната прокуратура в Елхово. Образувани са 3 досъдебни производства - по чл. 279 - на нелегалните мигранти, по чл. 280 - на иракчанина и по чл. 281 - на българските граждани. Разследването продължава. Пети пореден ден в Солун нямат течаща питейна вода Пети пореден ден домакинствата в повечето квартали на Солун са без вода поради повреда на остарял водопровод, предават АП и БТА.Централните и северозападните части на града нямат вода от вторник, когато се спука изграденият преди 40 години водопровод, който докарва вода от 50 километра до града с население от 1.2 млн. души. През седмицата се наложи да бъдат затворени училища, засегнати бяха болници, и хората се тълпяха около градските фонтани, за да пълнят пластмасови бутилки и бидони с вода. Вчера от градската водоснабдителна компания съобщиха, че аварията е отстранена, но предупредиха, че засега водата във водопровода е негодна за пиене и ще бъде пречистена впоследствие. Солунската прокуратура е започнала разследване за евентуални вреди върху общественото здраве. 10 жертви в срутена сграда в Индия Десет души загинаха и двама бяха ранени вчера вечерта при срутване на триетажен хотел в град Индоре, в централния индийски щат Мадхия Прадеш, съобщават \"Ройтерс\" и ДПА, цитирани от БТА. Първоначално бе съобщено за петима загинали и трима ранени. Спасителните операции, продължили през цялата нощ, вече са приключили и полицията смята, че няма повече хора под развалините. Десетима човека са били извадени живи. Причините за срутването още се разследват, но по информация на вестник \"Таймс ъв Индия\" сградата е рухнала, след като автомобил се е врязал във фасадат.", "date": "2018.04.01", "title": "Кратки новини: БДЖ компенсира пътниците на изгорелия влак София-Бургас с нови билети"}
{"url": "https://www.dnevnik.bg/bulgaria/2018/04/01/3156397_test_na_sirenite_shte_ima_utre_preduprediha_ot_mvr/", "text": "Сиренната система за излъчване на националните сигнали за тревога и край на тревогата ще бъде тествана утре в 13 часа, съобщиха от МВР. Той ще обхване градовете Бургас, Варна, Кърджали, Монтана, Пазарджик, Плевен, Пловдив, Русе, Смолян, София, Враца и населените места в 30- километровата зона около АЕЦ \"Козлодуй\". В тренировките ще участват и локалните системи за оповестяване, изградени в обекти, чиято дейност създава опасност от възникване на бедствия. Тренировката ще се извършва за проверка на техническото състояние на националната система и обучение на населението.", "date": "2018.04.01", "title": "Тест на сирените ще има утре, предупредиха от МВР"}
{"url": "https://www.dnevnik.bg/gradska_sreda/2018/04/01/3156398_ot_dnes_vliza_v_sila_promiana_v_dvijenieto_na_koli_i/", "text": "Заради строителството на третата линия на метрото от днес - 1 април - до 1 октомври влизат в сила промени за движението на автомобили в столичния район \"Красно село\", както и в маршрутите на автобуси 73, 83 и 102. Основно затрудненията за автомобилите са по бул. \"Гоце Делчев\", където ще могат да се движат в по една лента в двете посоки, бул. \"Цар Борис III\" и улица \"Житница\". Така от днес се забранява движението на коли по средната част на пътното платно на бул. \"Гоце Делчев\" между ул. \"Кюстендил\" и бул. \"Цар Борис ІІІ\" и по ул. \"Житница\" между бул.\"Цар Борис ІІІ\" и ул. \"Гебедже\". Движението по бул. \"Цар Борис III\" в посока кв. \"Княжево\" ще бъде в една пътна лента от южната половина на централното пътно платно между бул. \"Гоце Делчев\" и ул. \"Житница\". В посоката към центъра колите ще се движат отново в една пътна лента от южната половина на централното пътно платно. Ще има промени в маршрутите на автобусите 73, 83 и 102, като освен това се закриват три спирки - двупосочна \"Балканкар АД\" и двупосочна \"АП Земляне\" на ул. \"Житница\" и спирката в двете посоки в квартал \"Красно село\" на бул. \"Гоце Делчев\". Когато автобусът по линия 73 се движи към квартал \"Гоце Делчев\", ще завива надясно от ул. \"Любляна\" по бул. \"Овча купел\", а от него наляво по бул. \"Цар Борис III\", откъдето ще продължава по бул. \"Братя Бъкстон\" през ул. \"Тодор Каблешков\" ул. \"Ген. Стефан Тошев\" до бул. \"Гоце Делчев\". Автобусите по линия 83 в посока Зоопарка ще се движат по обичайния си маршрут до кръстовището на бул. \"Константин Величков\" с бул. \"Възкресение\", откъдето ще продължават по бул. \"Акад. Иван Евстатиев Гешов\" през тунела под бул. \"Цар Борис III\" и ул. \"Св. Георги Софийски\", след това ще се движат по бул. \"България\" и бул. \"Гоце Делчев\". Промените по линия 102 са, че от кръстовището на ул. \"Житница\" с бул. \"Овча купел\" автобусите ще продължават наляво по бул. \"Никола Мушанов\", а след това бул. \"Възкресение\", тунела под бул. \"цар Борис III\" и ул. \"Св. Георги Софийски\", през бул. \"Петко Ю. Тодоров\" до \"Бяла черква\", откъдето ще продължават до Студентски град. Автобусите от линии 73, 83 и 102 ще спират на всички съществуващи автобусни спирки в променените участъци от маршрута.", "date": "2018.04.01", "title": "От днес влиза в сила промяна в движението на коли и градски транспорт в \"Красно село\" заради метрото"}
{"url": "https://www.dnevnik.bg/photos/2018/04/01/3156368_fotogaleriia_purvata_stupka_na_antuni_djoshua_kum/", "text": "Антъни Джошуа   на бокса. Британецът вече притежава титлите на IBF, IBO, WBA и WBO и е с една крачка по-близо до това да стане абсолютен световен шампион. Мачът не предложи очакваното зрелище и за първи път в своята кариера Джошуа не спечели с нокаут. Той има 21 победи от 21 мача, за 26-годишният Паркър пък това беше първа загуба в неговия 25-и мач.", "date": "2018.04.01", "title": "Фотогалерия: Първата стъпка на Антъни Джошуа към абсолютен световен шампион"}
{"url": "https://www.dnevnik.bg/bulgaria/2018/04/01/3156404_bulgarskoto_reshenieto_za_ruskite_diplomati_otchita/", "text": "Не искам да звучи като оправдание пред хората, които имат коренно различно мнение, но мога да уверя че решението, което беше взето, отчиташе на първо място националния интерес. Така началникът на кабинета на премиера Румяна Бъчварова коментира пред БНР  позиция на България да не гони руски дипломати, заради случая \"Скрипал\" . Тя опроверга десните политици, окачествили решението като \"позор\", \"липса на съюзническа солидарност\". \"Особените виждания на нашите коалиционни партньори също са един от аргументите, с който тази позиция е съобразена. Разбирам различните виждания по този въпрос на хората от десния сектор\", допълни Бъчварова. Тя уточни, че въпреки солидаризирането с позицията на БСП, има съществена разлика между аргументите на левицата и българското правителство. \"Позицията на българското правителство беше взета след дебат, проучване на информацията, анализ на ситуацията, разговори докато позицията на БСП би била такава, независимо от информацията, която съществува в момента. Просто те са на съвсем други позиции\", уточни Румяна Бъчварова. Основният извод след срещата във Варна, която възстанови диалога Европейския съюз и Турция, според Бъчварова е, че \"в политиката, когато имаш добра воля, можеш да постигнеш и това, което е неочаквано или невъзможно\". Според нея следваща подобна среща е възможна още в рамките на българското председателство. По повод съмненията на президента Румен Радев, че българският национален интерес е бил поставен категорично на срещата във Варна, Румяна Бъчварова обяви: \"Не мога да разбера каква е представата на господин президента за категорично поставяне на теми и реакции, предвид поведението му пред руския патриарх, което всички видяхме. Какъв е критерият?. Ако г-н Президентът има притеснения по този въпрос, би могъл да потърси контакти да го постави. Но, не може, по отношение на един представител на държава, какъвто е руският патриарх, да не поставиш твърдо въпроса за определени национални въпрос и приоритети, а да изискваш някой друг, на друго място, да го прави. Аз не съм виждала и не мога да си представя как би изглеждала такава твърда позиция по стандартите на президента\".", "date": "2018.04.01", "title": "Българското решението за руските дипломати отчита националния интерес, каза Румяна Бъчварова"}
{"url": "https://www.dnevnik.bg/sviat/2018/04/01/3156193_udar_v_gurba_na_putin_li_e_pojarut_v_kemerovo/", "text": "След дни натиск управлявалият 21 години Кемеровска област Аман Тулеев  обяви , че подава оставка , а президентът Владимир Путин я прие. Той каза, че вече не е \"морално\" да остане губернатор след пожара в търговски център \"Зимняя вишня\", който отне живота на 64 души, от тях 41 деца, и счита решението си за \"единственото правилно\". Според източници на РБК решението е било планирано за след 74-ия му рожден ден на 13 май, който искал да отбележи на губернаторския мост, но се наложило пожарът да промени плановете му. В руското публично пространство тази тема изглеждаше много по-важна от западните мерки по случая \"Скрипал\". Заместник на Тулеев (Алексей Зеленин) подаде оставка още преди дни, започна наказателно дело, бяха задържани заподозрени, включително  директорът на компанията , управляваща търговския център, и наемателят на помещението, където се предполага, че е започнал пожарът. Следствието обвини общо петима души за причиняване на смърт по непредпазливост и нарушаване на изискванията за пожарна безопасност. Бързо се появи и работна версия за инцидента - проблем с пожарната сигнализация и непонятно изключена система за противопожарна безопасност. Самият пожар пък вероятно е започнал от проблеми в електроснабдяването (потенциално свързани и с икономии в строителството), а огнището е било между 3-ия и 4-ия етаж, близо до център за скачане на батут. Овладяването на пламъците вероятно е било невъзможно както заради технически проблеми,  така и заради човешки грешки . Руското общество, експерти и властите в Кемерово - и Москва - обаче не реагираха еднозначно след пожара. Кремъл и управляващи в Кузбас (както неофициално е известна Кемеровска област)  дни наред предупреждаваха  за \"провокации\" - включително режисирани отвън. Системни проблеми Експерти, цитирани от  РБК , смятат, че пожарът е следствие от системни проблеми в пожарната безопасност в Русия, за които са виновни проблеми както с регулаторите, така и с бизнеса. Сред тях са качеството на проверките, елементарни икономии, които извършва бизнесът в строителството, довели до няколко по-големи пожара с жертви в последните години. Проблеми има включително в начина, по който множесвото собственици и наемодатели си поделят отговорността за пожарната безопасност. Има и други фактори - например това, че за бизнеса понякога е по-евтино да плати глоба, отколкото да предприеме необходимите мерки за пожарна безопасност, а обекти не могат да се затварят като санкция, докато не се е стигнало до пожар с пострадали хора. Едновременно с това корупцията (не в работата на инспекторите, а в издаването на фалшиви сертификати за безопасност) също създава проблеми според представители на бизнеса. Освен това през 2015 г. Путин спря проверките на дребния бизнес с аргумента, че това ще намали натиска върху бизнеса. След пожара в Кемерово обаче се оказва, че много \"малки фирми\" по закон може да са собственици на обекти с висок риск от пожар. В 2016 г. например има опит за инспекция в \"Зимняя вишня\", но той бива осуетен, след като собственикът се оказва формално от \"дребния бизнес\". Документация за проверката се изготвя, но всъщност тя не се състои, признава заместник-представителят на Министерството на извънредните ситуации за Кемеровска област Павел Кононов, цитиран от РБК. Макар броят на пожарите в страната да намалява в последните години (в индустрията и търговията е спаднал почти наполовина), в международен план Русия остава много по-силно засегната от подобни инциденти от други големи страни - средно  6.4 души загиват при пожари на всеки 100 хил.  към 2015 г., при 1 човек на 100 хил. за САЩ и 0.5 души във Великобритания (за България според същия доклад - 1.5 души). Министерството на извънредните ситуации вече предложи да се повиши степента на пожароопасност в търговските центрове до \"извънредна\". Сега тя е \"значителна\" (според класификация от януари миналата година), а \"извънредна\" е степен, която в момента не съществува. Това би довело до по-чести проверки на такива обекти - веднъж годишно, а не веднъж на 4 години, както е сега - а инспекциите трябва да могат да се правят извън план, без предварително уведомление (каквито предлага и прокуратурата), казват властите. \"Провокация отвън\" или \"терор отвътре\"  С трагедията се повдига и въпроса за противоречията между антитерористичните и противопожарните изисквания, отбелязва РБК. Властите проверяват дали между двата вида изисквания има конфликт, особено в частта за аварийните изходи. На страницата си във \"Фейсбук\" архитектурният критик  Григорий Ревзин  пише, че противопожарният протокол налага \"максимална скорост на евакуацията и максимален брой изходи\", но антитерористичният - обратното, а и проверки на всички влизащи. В интервю за  \"Новая газета\"  експертът по индустриална сигурност Дмитрий Борощук обяснява, че аварийните изходи се затварят като \"профилактика срещу тероризма\". По-емоционално, но на практика в сходен дух, беше посланието на актьора  Дмитрий Назаров , в стихотворна форма, два дни след пожара: \"За какво ни е да се борим с терора, когато ние самите сме терор... и между шествия и паради сами изгаряме народа си.\" По това време вече имаше стихийни шествия в големите руски градове. В самия град Кемерово протестиращи  11 часа искаха оставката  на считания дълго за \"несменяем\" Тулеев и наскоро назначения вицегубернатор Сергей Цивилев (партньор на руския предприемач Генадий Тимченко и ключова фигура в местната въглищна индустрия). В Москва и Петербург хиляди се събраха в центъра, за да  почетат паметта на жертвите . В столицата се стигна до два митинга - \"официален\" и \"неофициален\", на около 30 мин. пеша един от друг. Отговорът \"Безразлично ми е кой е затворил вратите, върнете ми децата,\" беше сред  емоционалните призиви  в Кемерово, а жителите на град с около 500 хил. души население  искаха справедливост . Въпреки това Сергей Цивилев - когото Путин днес назначи за временен губернатор на Кемерово след решението на Тулеев - обвини роднините на загиналите, е правят \"пиар с кръвта\". Самият Тулеев не се появи на площада при протестиращите, но в разговор с Путин в Кемерово  ги нарича \"скандалджии\"  и обявява, че на площада няма родственици на близките, а опозиционни сили, които опитват да \"дискредитират властта\". Вчера участник в митинга в Кемерово беше  задържан  за съпротива и обида към полицейски служители. Подобни обвинения се отправиха след \"неофициалния\" митинг в Москва, отчасти заради присъствието на опозиционера Алексей Навални. Той обаче каза, че протестът не е бил срещу властта и Путин и добави, че отишъл в лично качество, в знак на съпричастност със скръбта на близки и роднини. Във видеообръщение на 28 март Тулеев обвини \"определени сили\", че целенасочено опитват да наплашат хората. Първият заместник-ръководител на президентската администрация Сергей Кириенко каза, че за съжаление е \"факт, с който се налага да се живее\", че \"дори такива трагедии могат да се използват за провокация\", а председателят на Думата Вячеслав Володин каза, че завишените данни за броя на жертвите са \"вмешателство във вътрешните дела\" на Русия и \"опит за осъществяване на технологии за цветни революции\". Отношение по темата взе и президентът Путин. \"Виждаме, че, за съжаление, идват информации чрез социалните мрежи, включително от чужбина, за да създадат паника и недоверие, да настроят хората едни срещу други.\" Прессекретарят му Дмитрий Песков по-рано каза, че повечето фалшиви съобщения за броя на загиналите са дошли от Турция и Украйна. По телевизия \"Россия 1\" сенаторът Елена Мизулина дори определи случващото се като \"удар в гърба на Путин\", който и без това трябва да се справя с предизвикателства на международния фронт, докато прави реформи, и сега му е нужна поддръжката на руснаците. Така за официална Москва обществената реакция се превърна в провокация, но анализатори предупреждават, че въпросът не е политически - не и в този смисъл на думата - а вероятно разкрива изпитания, които дълги години стоят пред Русия и ще продължават да стоят, ако не се вземат мерки.", "date": "2018.04.01", "title": "\"Удар в гърба на Путин\" ли е пожарът в Кемерово"}
{"url": "https://www.dnevnik.bg/citat_na_deniia/2018/04/01/3156486_citat_na_denia_triabva_da_se_chislim_kum/", "text": ", това каза пред журналисти председателят на парламентарната група на ГЕРБ и заместник-председател на партията Цветан Цветанов. Според него, подкрепяйки Великобритания, България подкрепя развитите демократични общества. \"Ние не сме разследващ орган, затова трябва да сме солидарни с общата европейска позиция\", обясни заместник-председателят на ГЕРБ. Според него, ако парламентът е бил излязъл с обща декларация по случая \"Скрипал\", както са искали от БСП, това е щяло да бъде много грешен ход.", "date": "2018.04.01", "title": "Цитат на деня: Трябва да се числим към евроатлантическата, а не към евразийската общност"}
{"url": "https://www.dnevnik.bg/sport/2018/04/01/3156485_arsenal_prechupi_stouk_siti_s_dve_duzpi_i_kusni_golove/", "text": "Арсенал\" постигна втора поредна победа във Висшата лига, след като надигра с 3:0 \"Стоук сити\" у дома. Въпреки категоричния резултат обаче \"артилеристите\" срещнаха много сериозни проблеми и трите гола паднаха в заключителния четвърт час. Обамеянг два пъти и Лаказет вкараха головете. \"Арсенал\" спечели два поредни мача за първи път от края на ноември. След 31 изиграни срещи \"артилеристите\" имат 51 точки и са с четири зад петия в подреждането \"Челси\", но сините имат и мач по-малко. \"Артилеристите\" изцяло проспаха първото полувреме, което беше много скучно и не предложи почти нищо интересно. За 45 минути двата отбора отправиха едва един точен удар и той беше на сметката на домакините. Думите на Венгер на почивката явно дадоха ефект и отборът излезе доста по-мотивиран през втората част. \"Артилеристите\" поеха нещата в свой контрол и за \"Стоук\" стана доста по-опасно. Въпреки това изявите на Джак Бътланд на вратата на \"грънчарите\" бяха много добри и спасяваха отбора до този момент. Едва в последния четвърт час \"Арсенал\" заигра по-активно и успя да поведе чак в 75-ата минута. Месут Йозил беше съборен в наказателното поле от Бруно Мартинс Инди и съдията Крейг Поусън даде дузпа за домакините. Пиер-Емерик Обамеянг застана зад топката и с удар в долния ляв ъгъл на Бътланд откри резултата. Това попадение свърши работа на \"Арсенал\" и за домакините вече имаше празни пространства и шансове да развиват атаките си. Четири минути преди края падна и второ попадение, което окончателно уби надеждите на гостите от \"Стоук\". Центриране от корнер на Йозил не беше засечено от купа от играчи, топката попадна в Обамеянг около точката на дузпата, където габонецът нямаше никакви проблеми да вкара втория си гол. В 89-ата минута \"Арсенал\" получи втора дузпа след много необимислена проява на Папа Ндиайе. Халфът на \"Стоук\" фаулира Лаказет, който беше с гръб към вратата и нямаше как да отправи удар в този момент, но сенегалецът, го \"засили\" с рамо и съдията посочи бялата точка. Потърпевшият Лаказет се разписа и оформи крайния резултат.", "date": "2018.04.01", "title": "\"Арсенал\" пречупи \"Стоук сити\" с две дузпи и късни голове"}
{"url": "https://www.dnevnik.bg/morski/2018/04/01/3156491_zapochnatite_ulichni_remonti_vuv_varna_shte/", "text": "Започнатите улични ремонти във Варна ще приключат преди началото на активния летен сезон. Единственото изключение ще е булевард \"Васил Левски\", който по план трябва да се пусне на 15 август. През есента се планира да започне ремонтът на още шест основни пътни артерии в града. За инфраструктура, тази година Варна разполага с 350 млн. лева, каза Портних. Той припомни, че след пауза от 30 години, първата нова библиотека в страната ще бъде изградена именно във Варна. Проектът вече е получил разрешение за строеж, като той е дело на холандско студио, спечелило международен конкурс, с участието на над 350 проектантски бюра. Портних подчерта, че библиотеката ще бъде новата емблема на града.", "date": "2018.04.01", "title": "Започнатите улични ремонти във Варна ще приключат преди началото на сезона, увери кметът"}
{"url": "https://www.dnevnik.bg/sport/2018/04/01/3156496_katrin_taseva_specheli_chetiri_medala_v_posledniia_den/", "text": "Катрин Тасева се представи отлично в последния ден от Световната купа и след като спечели пълен комплект медали. В отсъствието на Невяна Владинова, 20-годишната гимнастичка от София се възполва по най-добрия начин и взе злато на бухалки, сребро на обръч и лента, както и бронз на топка. В последния ден от състезателната програма българската гимнастичка стана единствената, която се качи на подиума четири пъти. В събота в  многобоя тя остана на четвърто място . На бухалките оценката на Тасева беше 17.850, с повече от шест десети по-добра от тази на украинката Николченко. В обръча тя беше оценена със 17.950 и остана зад Солдатова – 18.550. Трета на този уред се класира Боряна Калейн със 17.750. 20-годишната гимнастичка спечели сребърен медал и на лента. Тя получи оценка от 14.800, а далеч пред нея остана представителката на Израел Ашрам – 15.950. На топка Тасева завърши трета, но беше много недоволна от оценката си 17.650, макар да не направи видими грешки. Пред нея бяха двете рускини Солдатова (18.300) и Селезньова (17.800). Боряна Калейн беше пета с 16.800. Това е пореден силен резултат за Катрин Тасева, която в средата на месец март  спечели медали и в турнира в Киев . При ансамблите силното представяне на България продължи. Петицата в състав Симона Дянкова, Елена Бинева, Лаура Траатс, Мадлен Радуканова и Теодора Александрова спечели злато за съчетанието с пет обръча. В събота  ансамбълът спечели злато и в многобоя . Възпитаничките на Весела Димитрова за втори пореден ден получиха оценка над 20 – 20.850. След тях останаха отборите на Япония (19.800) и Италия (19.650). Във финала с три топки и две въжета гимнастичките спечелиха спечелиха бронзов медал. Те получиха оценка от 17.700, независимо че едно от въжетата беше изпуснато извън килима. Оценката за трудност на самото съчетание обаче беше 11.200 и това помогна за спечелването на бронза. Първата позиция окупира Япония с 18.800, пред Италия със 17.800.", "date": "2018.04.01", "title": "Катрин Тасева спечели четири медала в последния ден от Световната купа в София"}
{"url": "https://www.dnevnik.bg/sport/2018/04/01/3156502_ivelin_popov_vkara_purviia_gol_pri_otkrivaneto_na/", "text": "Капитанът на националния отбор по футбол  Ивелин Попов  продължи със силното си представяне в \"Рубин\" (Казан) и вкара втория си гол в третия мач за отбора. Халфът отбеляза първото попадение в историята на стадиона \"Екатеринбург арена\", който беше построен за  световното първенство в Русия през лятото . \"Рубин\" гостуваше на местния \"Урал\" и измъкна равенство 1:1, след като Попов откри в 34-ата минута, а Ерик Бичфалви изравни в 73-ата. Българският футболист премина в Казан под наем до края на сезона от шампион \"Спартак\" (Москва). Още в  дебюта си Ивелин Попов се разписа  и продължава с добрите игри. В класирането \"Рубин\" заема девето място с 28 точки, докато \"Урал\" е осми с точка повече. Голът на Попов падна десетина минути преди почивката, когато защитата и вратарят на домакините не се намесиха добре. Българинът беше отлично пласиран около точката за дузпата и с атрактивен удар прати топката в мрежата.", "date": "2018.04.01", "title": "Ивелин Попов вкара първия гол при откриването на стадиона за световното в Екатеринбург"}
{"url": "https://www.dnevnik.bg/sport/2018/04/01/3156506_beroe_nanese_purva_zaguba_na_levski_na_gerena_i/", "text": "Берое\" се доближи на две точки от \"Левски\" в битката за третото място в Първа лига след гръмка победа над сините на \"Георги Аспарухов\" с 2:1. Тимът от Стара Загора постигна успех на \"Герена\" за първи път от близо четири години с голове на Педро Еуженио и Камен Хаджиев. Почетният гол за сините беше дело на Серджиу Буш. След като преди няколко седмици \"Берое\" се справи много добре в София, но  завърши 0:0 , този път тимът на Александър Томаш взе заслужен успех. Загубата е първа за сините на собствения им стадион без през сезона, а освен това \"Левски\" за първи път получи два гола на \"Герена\". Това е второ поредно поражение за тима на Делио Роси, който беше победен и от ЦСКА преди паузата в шампионата. Срещата започна отлично за гостите от Стара Загора, които още в третата минута успяха да открият резултата. Педро Еуженио беше изведен в наказателното поле, той получи малко пространство от Ейолфсон и с хубав удар прехвърли излезлия неразчетено Божидар Митрев – 0:1. Ранното попадение стъписа сините, които през първата част така и не успяха да се окопитят и да задържат малко по-трайно топката. Футболистите на Делио Роси отново нямаха идея как точно да превземат вратата на \"Берое\". За капак в 11-ата минута голмайсторът за гостите от Стара Загора Еуженио можеше да се разпише още веднъж. Португалецът стреля от пряк свободен удар, но топката срещна гредата. Едва в края на първото полувреме \"Левски\" стигна до вратата на Душан Перниш. Станислав Костов влезе на скорост в наказателното поле и падна след контакт с Матеос Леони, а съдиите прецениха, че докосването е достатъчно за дузпа. Роман Прохазка застана зад топката, но ударът му не беше качествен и Перниш спаси. За сините това беше втора пропусната дузпа на \"Герена\" през пролетта след тази, която  Филипе Нашименто изпусна срещу \"Етър\" . Второто полувреме започна по същия начин, както и първото – с ранен гол на \"Берое\". Най-активният в редиците на гостите Педро Еуженио центрира от свободен удар, а на далечната греда Камен Хаджиев изскочи непокрит и с глава прати топката в мрежата за втори път. Сините трябваше да получат втори гол, за да се сетят да действат и по-активно. Промяната в играта дойде едва след влизането на юношата Станислав Иванов, който се включи с много желание. 18-годишният футболист влезе на терена в 62-ата минута и 13 по-късно \"Левски\" намали след негов проби. Иванов нахлу отляво, преборвайки се с Борислав Цонев центрира прострелно и Серджиу Буш се разписа – 1:2. Последваха силни минути за \"Левски\", но Перниш се справи с всички опасности, а веднъж домакините поискаха и втора дузпа за игра с ръка на Павел Виданов. Повторенията обаче показаха, че защитникът по-скоро спира топката с гърди, хвърляйки се на тревата. \"Берое\" също имаше добри шансове след контраатака, но Педро Еуженио се засуети, а веднъж Камбуров реши да стреля вместо да подава и сгреши. \"Левски\" вече няма и най-добрата защита в елита, след като има 16 допуснати попадения. След първия кръг в плейофите \"Лудогорец\" води с 69 точки пред ЦСКА с 66, а \"Левски\" и \"Берое\" са с 50 и 48. В следващия кръг шампионите от Разград приемат ЦСКА, \"Берое\" среща \"Верея\" в дербито на Стара Загора, а \"Левски\" гостува на \"Ботев\".", "date": "2018.04.01", "title": "\"Берое\" нанесе първа загуба на \"Левски\" на \"Герена\" и завърза битката за третото място"}
{"url": "https://www.dnevnik.bg/sport/2018/04/01/3156508_totnum_se_betonira_v_top_4_sled_obrat_sreshtu_chelsi/", "text": "Седем кръга преди края на сезона \"Тотнъм\" взе сериозно предимство пред \"Челси\" в спора за място в Топ 4 на Висшата лига. \"Шпорите\" победиха директния си съсперник на неговия стадион \"Стамфорд бридж\" с 3:1 и се откъснаха с осем точки. Алваро Мората изведе напред шампионите от миналия сезон в 30-ата минута, но с попадения на Кристиан Ериксен и Деле Али на два пъти \"Тотнъм\" изкова впечатляващия обрат. Победата е първа за \"Тотнъм\" на \"Стамфорд бридж\" от 28 години, като ще има и много стойност за тима на Маурисио Почетино. Сините пък допуснаха девето поражение в 31 мача. Добрата форма на \"шпорите\" се потвърди и от факта, че тимът вече е без загуба в 13 поредни срещи. \"Тотнъм\" спечели последните пет, като по този показател е равен с лидера \"Манчестър сити\". Началото на двубоя с нищо не подсказваше, че \"Челси\" ще се сгромоляса за пореден път през сезона. Сините започнаха уверено и в 30-ата минута успяха да поведат, след като Виктор Моузес центрира, а Алваро Мората засече топката с глава. Нападателят на сините изпревари Юго Лорис, за да вкара 11-ото си попадение във Висшата лига през сезона. Голът беше първи за испанеца от 26 декември, когато се разписа срещу \"Брайтън\". Мората прекъсна серия от 426 минути без гол. Всичко отиваше към аванс за домакините на почивката, но магическо изпълнение на Кристиан Ериксен лиши \"Челси\" от преднината му. Датският плеймейкър изстреля невероятен удар от около 30 метра, който прелетя над Уили Кабайеро и влетя в мрежата на сините – 1:1. За Ериксен това беше 16-и гол с изстрел извън наказателното поле от дебюта му във Висшата лига през 2013 г. За този период нито един друг играч в Премиършип няма повече голове от Ериксен. След колебливата първа част Почетино направи знакова промяна, като се реши на вътрешна рокада. Той остави Деле Али на върха на атаката, а Хюн Мин-Сон заигра отдясно. Това даде резултат и обърка защитата на \"Челси\", която вече не изглеждаше толкова уверена. Сините притежаваха повече топката, но това не водеше до чисти голови положения и \"Челси\" не отправи нито един точен изстрел. Освен това Лорис нямаше ситуации, при които да се намесва. В 62-ата минута \"шпорите\" излязоха напред в резултата след гол на Али. Той получи отличен пас от Ерик Дайър, овладя трудната топка от въздуха и без забавяне с второто си докосване я прати зад Кабайеро. Ударът беше още по-сериозен за \"Челси\", след като четири минути по-късно \"Тотнъм\" вкара трети гол. Попадението приличаше по-скоро на поредица от комични грешки на защитата в синьо, след като петима не успяха да се справят със Сон и Али. Последният се оказа най-съобразителен и от границата на вратарското поле реализира – 3:1. До края на срещата на терена се появи и Хари Кейн, който не беше играл от 11 март, когато се контузи. Нападателят обаче нямаше късмет да отбележи 25-ия си гол във Висшата лига. На Острова веднага изчислиха, че при последната победа на \"Тотнъм\" над \"Челси\" на \"Стамфорд бридж\" на 10 февруари 1990 г. осем от футболистите в стартовия състав, който започна днес, не са били родени. От 11-те единствено Лорис, Муса Дембеле и Ян Фертонген са били родени тогава. \"Мачът беше много тежък за нашия отбор, мисля че преди почивката не играхме толкова добре, особено имахме проблеми да реализираме, но за щастие вкарахме точно преди паузата. Доволен съм много от реакцията на отбора и поведението на момчетата. Спечелихме в дома на \"Челси\", това е отбор, който е шампион, има страхотен манталитет\", каза след мача Маурисио Почетино.", "date": "2018.04.01", "title": "\"Тотнъм\" се бетонира в топ 4 след обрат срещу \"Челси\""}
{"url": "https://www.dnevnik.bg/photos/2018/04/01/3156407_fotogaleriia_svetovnite_snimki_na_denia_-_31_mart_-_1/", "text": "Семейство, облечено като клоуни, участва в празника April Fools' Day в Скопие, Македония.", "date": "2018.04.01", "title": "Фотогалерия: Световните снимки на деня - 31 март - 1 април 2018 г."}
{"url": "https://www.dnevnik.bg/sviat/2018/04/01/3156529_trima_turisti_zaginaha_v_lavina_v_shveicarskite_alpi/", "text": "Трима испански туристи загинаха при лавина в швейцарската част на Алпите, където карали ски, съобщават местните власти, цитирани от \"Франс прес\" и БТА. Двама други членове на същата туристическа група са се спасили с леки наранявания. Те са изпратени с хеликоптер към болницата в град Висп. Петимата са пътували към станция в кантона Вале. Те са били пометени от лавина, докато се намирали на височина от 2450 м, около 14:45 ч. днес. Друга група, намираща се в района, е забелязала свличащите се снежни маси и е предупредила полицията на кантона, след което е извършила първите издирвателни действия. Петимата са носели устройства, помагащи за откриването им в случай, че бъдат застигнати от лавина. Испанското външно министерство потвърди, че и петимата са граждани на страната, но не даде данни за самоличността им. Полицията на кантона Вале съобщи, че идентификацията на загиналите не е приключила.", "date": "2018.04.01", "title": "Трима туристи загинаха в лавина в швейцарските Алпи"}
{"url": "https://www.dnevnik.bg/sviat/2018/04/01/3156532_partiite_na_merkel_i_lindner_priznaha_che_sa_kupuvali/", "text": "Германският Християндемократически съюз (ХДС) на канцлера Ангела Меркел и Свободната демократическа партия (СДП) на лидера Кристиан Линднер потвърдиха информация, разпространена от в. \"Билд ам зонтаг\", че преди изборите през 2017 г. са купували данни на избиратели от държавната пощенска компания \"Дойче пост\", предаде ДПА, цитирана от БТА. Партиите потвърдиха, че данните са били използвани за агитация, насочена към конкретни групи гласоподаватели, както се посочваше и в статията на германския вестник. Говорител на \"Дойче банк\" потвърди, че дъщерното й дружество \"Дойче пост директ\" събира и обработва лични данни. Според него това се прави при стриктно спазване на федералните закони за защита на личните данни. Той обясни, че споделените с партиите данни не са се отнасяли до конкретни гласоподаватели, а до общи демографски данни, например за домакинствата, пола на живеещите, образованието, потребителските им навици. Други големи политически сили в Германия - Германската социалдемократическа партия (ГСДП), Левите, Съюз 90/Зелени и дясната \"Алтернатива за Германия\" - заявиха, че не са работили с \"Дойче пост\". Разкритията са на фона на  кризата с \"Фейсбук\"  след разкритието, че личните данни на 50 милиона потребители може да са били получени и използвани без тяхно съгласие от компанията \"Кеймбрижд Аналитика\" за политическа агитация, отбелязва ДПА.", "date": "2018.04.01", "title": "Партиите на Меркел и Линднер признаха, че са купували лични данни на избиратели"}
{"url": "https://www.dnevnik.bg/sport/2018/04/01/3156542_bulgariia_specheli_srebro_pri_105-kilogramovite_v/", "text": "Българският щангист Георги Шиков спечели първите си медали от голямо първенство във вдигането на тежести. Той взе сребро в категория до 105 килограма на европейското първенство. Шиков направи двубой от 388 кг (176 кг в изхвърлянето и 212 кг в изтласкването). Пред него се нареди полякът Аркадиуш Михалски, който събра двубой от 396 кг (175 кг + 221 кг). Трети в класирането се нареди арменецът с австрийски паспорт Саргис Мартиросян с двубой от 384 кг (182 +202). Роденият през 1993 г. в Пловдив Шиков е златен медалист от Младежките олимпийски игри в Сингапур през 2010 година, а през 2015 беше един от двамата национали, които бяха с отрицателни допинг-проби при последния скандал. Преди последните две категории в първенството България все още чака първа титла на това първенство.", "date": "2018.04.01", "title": "България спечели сребро при 105-килограмовите на европейското първенство по щанги"}
{"url": "https://www.dnevnik.bg/sport/2018/04/01/3156558_isnur_vze_titlata_v_maiami_i_si_garantira_zavrushtane/", "text": "Джон Иснър спечели най-голямата титла в кариерата си, след като триумфира в турнира в Маями, част от сериите \"Мастърс\" 1000. Във финалния мач той победи четвъртия поставен Александър Зверев в трисетова драма – 6:7 (4), 6:4, 6:4 за 2.32 часа. Американецът стана последния шампион, който печели в комплекса \"Крандън парк\", защото от следващата година надпреварата се мести на друга арена. След три загубени финала в \"Мастърс\" (Индиън Уелс 2012, Синсинати 2013 и Париж 2016) Иснър най-накрая победи в турнир от тази категория. Титлата е общо 13-а за него и първа от тази в Атланта през миналата година. Иснър пристигна със само два спечелени мача през 2018 г., но изигра страхотни двубои в последните 10 дни, а най-голямата му победа беше тази над  Хуан Мартин дел Потро . В двубоя със Зверев Иснър отново демонтрира бомбения си сервис. Той реализира 18 аса и само две двойни грешки, а процентът на вкарания му първи сервис беше 69% срещу 67% за германеца. Американецът не позволи да бъде пробит нито веднъж, докато Зверев загуби две от подаванията си. Първият сет беше изключително тактическо надиграване, а в тайбрека Зверев показа по-здрави нерви. В следващите две части сценарият беше един и същ – Иснър реализира късни пробиви в деветия гейм, след което ги затвърди. С победата си в Маями 32-годишният тенисист си осигури завръщане в първите десет на  световната ранглиста . Иснър ще бъде №9 от понеделник, с което изравнява най-доброто си класиране от 2012 година.", "date": "2018.04.01", "title": "Иснър взе титлата в Маями и си гарантира завръщане сред първите десет"}
{"url": "https://www.dnevnik.bg/kultura/2018/03/31/3153439_otkus_ot_propoved_za_padaneto_na_rim_na_jerom_ferari/", "text": "На 14 март по покана на Френския културен институт в България гостува френският писател Жером Ферари. Авторът представи на българските читатели своя роман \"Проповед за падането на Рим\". Романът е отличен с най-авторитетната литературна награда във Франция \"Гонкур\" през 2012 г., преведен е на множество езици. Жером Ферари (1968) е роден в Париж в семейство на корсиканци. Завършва и преподава философия в лицеите в Порто-Векио, Алжир, Абу Даби и понастоящем в Бастия. Автор е на шест романа и освен с \"Гонкур\" е отличен с наградите \"Ландерно\" за \"Един Бог, един звяр\" (2009) и \"Франс телевизион\" за \"Където си оставих душата\" (2010). Жером Ферари за романа си: В \"Проповед за падането на Рим\", това, което най-много ме интересуваше, беше самата проповед на Св.Августин. Той я произнася през 410 г. в град Хипон, Алжир. Красотата на тази проповед е в безмилостния начин, по който Св.Августин припомня на поклонниците, объркани след плячкосването на Рим, че колкото и могъщи да са, дори империите имат своя край и че всъщност няма голяма разлика между завършека на един човешки живот и залеза на една империя. Именно това се стремях да покажа в романа, разказвайки едновременно за Св. Августин и за това малко семейство в Корсика, на което приписах много от чертите на собственото си семейство. С \"Проповед за падането на Рим\" и със средствата на романа и аз на свой ред пожелах да задам въпроса: какво означава един свят? Всеки от нас и всеки от героите ми носи в себе си света, който го разделя съдбоносно от другите: един много стар човек преминава през целия двайсети век по следите на Историята, без да може никога да я догони; една млада жена се опитва да изрови от подземните пластове потъналите в тях развалини, за да не позволи на живота да угасне; двама приятели от детинство наемат бара в родното си селце и тръгват рамо до рамо към трагедията. И всеки един от тях отговаря по своему на въпроса. превод от френски Александра Велева На 15 юли получи писмо от Жюдит Але, в което му съобщаваше за успешно издържания си изпит за университетски преподавател, искаше да сподели радостта си с него, дори и отдалече, не очакваше отговор, надяваше се, че е щастлив – щастлив ли е? но Матийо не си задаваше този въпрос, той гледаше писмото, сякаш бе дошло от чужда и някак странно позната галактика, чиито излъчвания събуждаха у него неясното ехо от друг живот. Пъхна писмото в джоба си, за да отвори бутилки шампанско в чест на заминаването на Сара и го забрави там. Тя се беше влюбила в един коневъд, който току-що ѝ беше предложил да отиде да живее при него, някъде в Тараво. Беше мъж на около четиресет години, който не се проявил през цялата зима с нищо друго освен със съмнителната си трезвеност и усърдието си да изминава, независимо от времето, километрите, които деляха бара от затънтеното му на края на света село. Настаняваше в един ъгъл на тезгяха пред чаша газирана вода, явно потънал в загадъчно съзерцание. Не гледаше сервитьорките, не се опитваше да им опипва задниците, нито да ги разсмива, стигаше дори дотам да откаже любезно ласките за добре дошъл на Ани, и беше невъзможно да се установи в кой момент и по какъв начин е завързал идилична връзка със Сара, която увисваше на врата му и го покриваше с целувки, насилвайки го да пие шампанско. Пиер-Еманюел пееше любовни песни, като им придаваше комическо значение, оставяше китарата, когато му сервираха и разрошваше рядката коса на Виржил Ордиони, сочейки му щастливата двойка. – Може бе и ти, Виржил, ще намериш някой ден някоя мома! и Виржил се червеше и се смееше, и казваше, – Ами да, аз също някой ден, защо не?! и Пиер-Еманюел му дърпаше ухото и викаше, – Ама че мръсник! Ама че свиня! Значи ти харесват момичетата, така ли? Ама че образ! И хващаше отново китарата си с нейните тремола, за да разкаже историята на една млада жена, толкова красива, че само фея е могла да ѝ бъде кръстница. В два часа сутринта Сара си събра багажа, натовари го в големия кален джип на новия си спътник и се върна, за да се сбогува. Рим я притисна в прегръдките си, плачейки, накара я да обещае, че ще им пише за щастието си, Сара обеща и пророни на свой ред няколко сълзи, целувайки всеки един от онези, които изоставяше, каза на Матийо и на Либеро, че най-хубавото нещо, което изобщо ѝ се е случвало някога в живота, е срещата с тях, няма да ги забрави, където отива и те ще имат винаги там свой дом, нещо което коневъдът от Тараво потвърди с кимване на глава, а Матийо я гледаше как заминава с почти бащинско вълнение, защото не се съмняваше, че сянката му на настойник ще следва докрай Сара в живота ѝ. Матийо беше особено доволен от себе си и му бе неприятно да установи, че Либеро не споделя неговото щастливо разположение на духа, а се разхожда нервно напред-назад, усамотява се на терасата и на няколко пъти тайно обсъжда нещо с Венсан Леандри, кара се на момичетата, които продължават глупашки да подсмърчат, вместо да си вършат работата, да разчистят и да отидат да подсмърчат в леглата си, или където щат. Когато момичетата си тръгнаха, Ани предложи да остане, за да обслужи, ако се наложи, нощните птици. Либеро ѝ хвърли убийствен поглед. – Не, ти също изчезвай. Не е лошо да си починеш, на нищо не приличаш. Тя отвори уста, за да каже нещо, но се отказа и излезе, без да продума, оставяйки Либеро сам с Венсан Леандри и Матийо, който беше напълно объркан. – Заминаването на Сара ли те кара да избухваш така? – Не. Ани. Краде ни мръсницата, сигурен съм. Още в началото на сезона Ани беше придобила навика да остава в бара след затварянето му, което беше в три часа през нощта, по силата на едно несправедливо и произволно постановление на префектурата. След като Либеро и Матийо отиваха да спят със съдържанието на касата и револвера на кръста, тя оставаше геройски седнала на табуретката зад тезгяха, готова да обслужи закъснелите пияници, бродещи из околностите в издирване на гостоприемно местенце, където да завършат пътешествието си до етиличната кома. В случай, твърде малко вероятен, на обиколка на конната полиция, тя би могла винаги да заяви, че барът е затворен, касата е приключена и тя е с близки приятели, с които споделя една хубава вечер. Инкасираше в последния момент, когато беше сигурна, че наоколо не се шляе никаква фуражка. Тази хитрост, която заслужаваше похвала като проява на гражданско неподчинение спрямо несправедливостта на държавата, беше в началото добре дошла за всички: бездомните пияници, изпълнени с блегодарност, можеха за разчитат на място, където да се приютят, Ани бе възнаградена за всеотдайността си с щедри бакшиши, които се прибавяха към заплащането на допълнителните часове, а и печалбата на бара се увеличаваше. Случваше се, разбира се, Ани да очаква напразно посетители и това започна да се случва все по-често, нещо, което не събуди съмнения у Либеро до момента, когато Венсан Леандри не спомена съвсем случайно, че негови приятели от Ажаксио са се отбили миналата събота на излизане от нощния клуб в бара, а Ани му бе казала, че тази нощ не е имала клиенти. Либеро попита Венсан Леандри дали е сигурен в датата, какво са консумирали приятелите му и в какви количества, и Венсан се свърза с тях, за да потвърдят лично неговата информация. Либеро побесня и нищо не можеше да го успокои, Венсан му обърна внимание с пропит от мъдрост фатализъм върху факта, че сервитьорките крадат винаги и открай време, че това е природен закон, и напразно го умоляваше да бъде снизходителен, Матийо му повтаряше, че не е толкова страшно, но той не ги слушаше, искаше да изобличи Ани, хващайки я на местопрестъплението, това трябвало да стане, защото иначе щяла да отрече абсолютно всичко, дебелата курва, развратницата му недна, гадната мръсница, и той се успокои, едва след като намери начин да организира хващане на местопрестъплението, за което отмъстителният му гняв настояваше. След като се увери, че Ани не ги познава, нае в града група младежи и им даде пари с нареждане да ги изхарчат до стотинка в бара през следващата нощ. Трябваше да се престорят, че са пътници, че само минават през тази област и не възнамеряват да я посетят отново и най-вече да си запишат много внимателно всичко, което консумират, преди да докладват на Либеро точната сметка на изпитото, мисия, която те изпълниха с безупречна точност. На следвщия ден, когато Ани застъпи на смяна следобед, Либеро я очакваше в бара широко усмихнат. – Имаше ли посетители вчера? Усмивката му застина за миг, когато Ани му отговори \"да\" и му подаде банкнотите, увити в касовите бележки. Либеро ги преброи и отново се усмихна. – Май не е имало много хора. Не, били малко, само двама от Зонза, които се отбили да пийнат по едно за две минути, преди да се приберат по домовете, тя изчакала още и затворила чак към пет сутринта, нощта била дълга, не всеки път провървявало, но нямало страшно, и Либеро се разкрещя, без да се съобразява с клиентите, които подскочиха. – Ще престанеш ли да ме баламосваш? и крещеше, че знае, имало е вчера и други посетители, но Ани отговаряше, – Не! Не вярно! Не е вярно! с вироглавата физиономия на момиченце, той се приближи до нея със стиснати юмруци, описвйки един по един младежите и изреждайки списъка на всичко, което са изпили, и ѝ каза колко са платили, натрупвайки безмилостно доказателствата, докато не ѝ остана нищо друго, освен да избухне в сълзи и да поиска прошка. Либеро млъкна. Матийо помисли с облекчение, че епизодът е приключил, Ани ще се измъкне с едно здраво нахокване, заплахи за наказание при първото отклонение, ще върне парите и всичко ще потръгне отново както преди, самата тя го казваше. – Сбърках. Ще ти върна всичко. Няма повече да се повтори, кълна се. Но мълчанието на Либеро не беше мълчание на прошката и той нямаше намерение да позволи на Ани да изплати дълга си. – Не искам нищо да ми връщаш. Задръж каквото си взела. Искам да се качиш в апартамента, да си стегнеш куфара и да изчезнеш оттука. Не искам повече да те виждам. Изчезвай. Веднага. Ани го умоляваше, кълнеше се отново, хлипайки, клиентите ставаха един след друг и напускаха залата, за да не бъдат повече свидетели на онова, което ставаше, и Ани умоляваше отново, сбъркала е, но е вършила добре работата си, не може да ѝ причини такова нещо, къде ще отиде? не си ли дава сметка, че е на четиресет и три години, не си ли дава сметка, че не може да я изгони така, като куче, и повтаряше на колко е години, беше коленичила, протягаше ръце към Либеро, който оставаше неподвижен и я гледаше с ненавиждащ поглед, четиресет и три години, не си ли дава сметка, ще направи всичко, което поиска, всичко, и колкото повече плачеше, толкова повече Либеро се вцепеняваше под бронята на омразата си, сякаш тази повалена на земята жена въплъщаваше в треперещата си плът абсолютното зло, от което трябваше да очисти на всяка цена земята. – Връщам се след един час, след един час да те няма. Когато си тръгна, тя се надигна, клатушкайки се, и Рим я хвана за ръка, за да ѝ помогне да се изкачи до апартамента. Матийо не смееше да я погледне, мъчителна тежест притискаше гърдите му и той не разбираше нито естеството, нито произхода ѝ, очакваше да настъпи вечер и животът да започне отначало, без изненади, защото беше станал отново малко дете, което намира утеха единствено във вечното повторение на едно и също нещо, далеч от неясните мисли, чийто водовъртеж предизвиква неприятен смут в душата, преди да се пукнат като мехури на повърхността на блатото, той очакваше вкуса на алкохола, непрестанното му напрежение, което го държеше буден, с опънати нерви, нащрек без да знае защо, и очакваше момента на лягането, кожата на Изаксун и погледа на Анес, въпреки умората, въпреки киселия дъх, напоен с шампанско, джин и тютюн, въпреки гъстата слюнка, стичаща се по оцветените зъби, сънят ще дойде по-късно, въпреки тежестта на клепачите, въпреки странното привличане на едно толкова изтощено тяло като неговото, изцеждащо токсините си във влажните чаршафи и никой нямаше за затвори очи, преди той да потъне в своя сън без сънища, преди да се е извършил нощният ритуал, предписан от закона на този свят, закон не на желанието, защото желанието не влиза в сметката, както и умората или пошлостта на плътската наслада, и за всеки един от тях има значение само мястото им в тази хореография, която оправдава всяка сутрин събуждането им и ги държи на крак до късно през нощта. Всеки свят е разположен върху подобни нелепи центрове на гравитация, от които тайно зависи неговото равновесие и докато Рим се настаняваше зад тезгяха на мястото на Ани, Матийо се радваше, че стабилността на това равновесие не беше в крайна сметка застрашена, и не усещаше едва доловимите вибрации в почвата, по която се разпростираше като паяжина гъста мрежа от пукнатини, не забелязваше страхливата колебливост на момичетата, когато се приближаваха до Либеро, макар той да беше отново усмихнат и непринуден, всичко беше прекрасно, Пиер-Еманюел не изглеждаше разтревожен от отсъствието на Ани, беше научил една песен на баскски, за да достави удоволствие на Изаскун, и Матийо не виждаше мрачните погледи, които той хвърляше над микрофона си към Либеро, Изаскун признаваше, че не разбира нито дума баскски, беше израснала в Сарагоса, смееше се, всичко беше прекрасно, Матийо пиеше и не си даваше сметка за нищо, но как можеше да си даде сметка за каквото и да било, той, който продължаваше да не може да повярва, че баща му е умрял? В два часа Пиер-Еманюел сгъна стойката на микрофона, нави кабелите и прибра китарата си. Либеро му заплати дължимото. – Можеше да ми кажеш за Ани, не мислиш ли? Либеро се изпъна като след електрически шок. – Грижи се за задника си, тъпак с тъпак, ясно ли е? Грижи се за задника си. Пиер-Еманюел се спря за миг стреснат, пъхна парите в джоба си и отиде да си вземе китарата, казвайки, – Държиш ми за последен път такъв тон. – Ще държа какъвто тон си искам. Пиер-Еманюел излезе със сведена глава и бара остана замръзнал в мълчание. Матийо усети отново загадъчната тежест да преминава от гърдите в корема му и обратно и попита Либеро какво не е наред. Либеро се усмихна широко и напълни чашите им. – С тези глупаци е винаги така. Ако си дружелюбен, те преебават, прекалено са тъпи, дружелюбие, слабост, не правят разлика между двете, твърде е сложно за тях, трябва да им се говори на езика, който разбират, и, повярвай ми, него разбират много добре. Матийо се съгласи и седна отвън с чашата си. Гледаше с тъга нощта и помисли за първи път, че очите му може би не виждат същите неща като приятеля му от детинство. Извади писмото на Жюдит от джоба си, препрочете го и, без да се съобразява с часа, грабна телефона си.", "date": "2018.04.01", "title": "Откъс от \"Проповед за падането на Рим\" на Жером Ферари"}
