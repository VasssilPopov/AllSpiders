{"url": "http://www.dnevnik.bg/sviat/2017/07/24/3012542_polskiiat_prezident_poiska_sudebna_reforma_spored/", "text": "Полският президент Анджей Дуда заяви, че е трябвало да наложи вето на два от трите закона за реформа на съдебната система, за да се увери, че те отговарят на Конституцията, предаде \"Ройтерс\". \"Подготвените от парламента реформи на съдебната система като цяло отговаряха на обществените очаквания\", заяви Дуда в обръщение към нацията, излъчено по обществената телевизия. \"Като президент обаче, аз не можех да ги приема и използвам правото на вето, защото те изискват промени, които да гарантират съответствието им на Конституцията\", подчерта той. Президентът добави, че скоро ще представи свое собствено предложение за съдебна реформа. Полският премиер Беата Шидло заяви, че неочакваното президентско вето на законите за промяна на съдебната система е забавило въвеждането на необходимите реформи. \"Всички искаме да живеем в справедлива Полша, затова е необходима реформа на съдилищата. Днешното вето на президента забави работата по реформата\", подчерта тя в обръщение към нацията, излъчено по обществената телевизия. Правителството не трябва да се поддава на натиск от улицата и от чужбина, добави Шидло, визирайки продължаващите протести срещу планираните реформи и критиките от ЕС.", "date": "2017.07.24", "title": "Полският президент поиска съдебна реформа според Конституцията"}
{"url": "http://www.dnevnik.bg/sviat/2017/07/24/3012496_rusiia_provokira_germaniia_kato_montira_turbini_na/", "text": "Скандал с незаконна доставка на четири газови турбини за електроцентрала на анексирания от Русия Кримски полуостров принуди \"Сименс\" (Siemens) да обяви, че ще напусне енергийния сектор на страната, включително съвместното дружество, от което тръгнаха проблемите. В петък германския гигант обяви, че прекратява доставките на енергийно оборудване за държавни поръчки от Русия, след като разполага с убедителни доказателства, че турбините - доставени преди около година и предназначени за централа в Южна Русия, са се оказали в нарушение на търговския договор в Крим. Правителството в Берлин иска Европейският съюз да добави имената на четирима руски граждани и руски компании в списъка със санкционираните заради анексирането на Крим, съобщи \"Ройтерс\". Според агенцията обсъждането на въпроса може да започне още в сряда, тъй като санкциите изтичат на 15 септември и предварително се прави ревизия на списъка. \"Сименс\" започва раздяла с миноритарен (45.7%) дял в \"Интеравтоматика\" - съвместното дружество, поръчало и инсталирало съоръженията в Крим, и прекратява участието на своите двама представители в надзорния съвет. Започва и ревизия на лицензионните споразумения с руски компании, част от скандала, както и на потенциално сътрудничество между поделенията на германската компания с други фирми по света, свързани с доставки за Русия. Говорителят на \"Сименс\" Волфрам Трост каза, че кримската афера не е предизвикала по-широка ревизия на практиките в компанията, разтърсена преди десетилетие от скандал за раздаване на подкупи в много държави, довел до рекордната тогава глоба от 1.6 млрд. долара от страна на Министерството на правосъдието в САЩ. Дистанциране от скандала По този начин \"Сименс\" опитва да се дистанцира от обвинения, че участва в нарушаване на санкциите на Европейския съюз срещу Русия, въведени през 2014 г. Според Sueddeutsche Zeitung лично президентът Владимир Путин бил дал през септември 2016 г. уверения на тогавашния министър на икономиката Зигмар Габриел, че турбините няма да се окажат в Крим. Същото написаха и издания като деловия седмичник WirtschaftsWoche и многотиражния Bild am Sontag. Кремъл също опитва да се дистанцира, като говорителят Дмитрий Песков казва, че това е спор между засегнатите компании. Но всичко това може да накара европейските фирми да бъдат още по-предпазливи в правенето на бизнес с Русия, коментира \"Ройтерс\". Матиас Шеп, председател на германо-руската търговска камара, казва, че \"германските компании трябва да могат да разчитат, че договорите ще се спазват - не ни е известно германски фирми да са извършвали каквито и да е нарушения\". От \"Сименс\" твърдят, че не са открили при вътрешно разследване доказателства компанията да е нарушила санкциите и че в нарушение на изричната ѝ воля и договорни споразумения турбините са били преработени в Русия и изпратени в Крим. Все още се спори дали руснаците ще бъдат в състояние изобщо да ги задействат при отсъствието на съпровождащо оборудване от \"Сименс\". Могат ли руснаците без \"Сименс\" Данни на \"Ройтерс\" показват, че никоя компания в Русия не е успяла да го направи без участието на \"Сименс\". Десетима специалисти, с които агенцията е разговаряла, казват, че това би било сериозно инженерно предизвикателство, което ще е технически сложно, скъпо и създаващо правни проблеми. Но мнозинството от тях казват, че такава операция е възможна, независимо че не е правен подобен опит досега. \"Интеравтоматика\" е била наета от кримската централа именно с тази цел, въпреки че \"Сименс\" е получила писмено уверение от дружеството, че няма да участва в дейности на Крим. В Русия опит с турбини на \"Сименс\" има ROTEK, част от холдинга Renova на милиардера Виктор Векселберг. Фирмата обслужва 13 газови германски турбини, подобни на тези, оказали се в Крим, които са в централи, собственост на \"Газпром\". И двете компании рискуват нови санкции от ЕС и САЩ, ако се докаже, че участват в нарушаване на санкциите. Моделът SGT5-2000E, за който става дума, не е от най-новите, в Русия има поне 18 такива турбини, т.е. и достатъчно специалисти, които биха могли да опитат да стартират турбините в Крим. Но агрегатите работят със софтуер на \"Сименс\", отделни компоненти трябва да се подменят след 3-4 години експлоатация, а в Русия няма техни производители. Това означава, че се налага да се правят опити за покупки през посредници, да се търсят заместители от Китай или руснаците да пробват сами да изработят компонентите. Ключови акционери в \"Сименс\" подкрепиха действията на ръководството. Макс Андерл от UBS Asset Management - един от 20-те водещи акционери, коментира, че компанията би могла да си поиска обратно турбините, но ако руснаците не сътрудничат, почти нищо не може да се направи. \"Сименс\" отново предложи да изкупи обратно турбините и прекрати договора си с държавната \"Технопромекспорт\", с която се съди да спре нови доставки за Крим и да върне турбините в централата на Таманския полуостров, за която бяха предназначени. Евгений Родин от правната кантора Vegas Lex в Москва предполага, че докато върви съдебният иск да се спре монтирането на турбините, те вече ще са инсталирани. Русия продължава с плановете си да изгради две електроцентрали в Крим, заяви зам.-министърът на енергетиката Андрей Черезов, цитиран от РИА \"Новости\".", "date": "2017.07.24", "title": "Русия провокира Германия като монтира турбини на \"Сименс\" в Крим"}
{"url": "http://www.dnevnik.bg/sviat/2017/07/24/3012475_berlin_iska_sankcii_za_oshte_4_imena_ot_rusiia_zaradi/", "text": "Правителството в Берлин иска Европейският съюз да добави имената на четирима руски граждани и руски компании в списъка със санкционираните заради анексирането на Крим, съобщи \"Ройтерс\". Агенцията се позовава на двама официални източника от Брюксел и уточнява, че причината е  скандалът с турбините на \"Сименс\" (Siemens) . Въпросът може да бъде обсъждан още тази сряда между представители на 28-те страни членки. В списъка има 150 души и 37 компании, на които са блокирани активи, забранено и да пътуват до ЕС и не се позволява на западни фирми да финансират дейността им, да търгуват с тях или да влизат в съвместни дружества. Действието на санкциите периодично се подновява, като последният срок е до 15 септември. \"Редовният преглед обичайно е моментът, когато проверяваме кой е в списъка. В миналото сме добавяли нови имена, когато е имало достатъчно основания за това\", казва един от източниците на \"Ройтерс\". Възможните добавки може да са служители в министерството на енергетиката в Москва и руската компания, прехвърлила газовите турбини в Крим, добавя високопоставен дипломатичесски източник. За налагане или удължаване на санкции е нужно съгласието на всички страни в ЕС, но \"Ройтерс\" добавя, че традиционно скептични по този въпрос са Унгария, България, Италия и Кипър. Според тях наказателните мерки не са успели да принудят Москва да промени курса си, докато в същото време били нанесли щети на европейския бизнес. \n     В неделя \"Билд ам Зонтаг\" (Bild am Sonntag) цитира говорител на външното министерство на Германия, според когото Берлин предварително е предупредил Русия, че ще наруши ембаргото чрез преместването на турбините и това допълнително влошава политическите отношения между двете страни. На няколко пъти е бил повдиган въпросът, че руски компании вършат незаконна дейност. Лично президентът Владимир Путин бил уверил Зигмар Габриел, когато той бе министър на икономиката, че турбините няма да отидат в Крим. \"Правителството още веднъж напомни на Русия за тези гаранции и посочи, че подобно мащабно нарушение на санкциите ще добави нови проблеми в руско-германските отношения\", цитира изданието говорителя на Габриел, който сега е външен министър на Германия.", "date": "2017.07.24", "title": "Берлин иска санкции за още 4 имена от Русия заради скандала със \"Сименс\""}
{"url": "http://www.dnevnik.bg/sport/2017/07/24/3012483_apoel_shte_e_bez_osnoven_igrach_sreshtu_ludogorec/", "text": "\"Апоел\" (Беер Шева) ще бъде без един от основните си футболисти в мача с \"Лудогорец\". Израелският отбор няма да може да разчита на нападателя си Бен Сахар заради травма в коляното. Отборът има притеснения в нападението си, тъй като под въпрос са и други играчи. Засега не се знае дали новото попълнение от Чехия - Томаш Пекхарт, ще бъде включен в групата за сряда или ще се разчита на него за реванша. Нападателят има 12 гола в 32 мача за АЕК миналата година в гръцкото първенство, а преди дни подписа за пет години с \"Апоел\". С проблеми са испанският нападател Исаак Куенка и Елианив Барда. \"Лудогорец\" е много силен отбор в офанзивен план. Изгледахме доста видеозаписи на съперника и сме наясно с техните силни и слаби страни\", каза треньорът на \"Апоел\" Барак Бахар пред сайта Sport5, цитиран от БТА. \"Лудогорец\" пристигна в Израел два дни преди мача. Първият двубой е в сряда.", "date": "2017.07.24", "title": "\"Апоел\" ще е без основен играч срещу \"Лудогорец\""}
{"url": "http://www.dnevnik.bg/bulgaria/2017/07/24/3012510_v_dobra_finansova_situaciia_sa_pet-shest_bolnici_kaza/", "text": "Само пет-шест болници са в добро финансово състояние. В клатещо положение са основната група лечебни заведения, а седем-осем се нуждаят от ръчно управление, обобщи по БНР министърът на здравеопазването Николай Петров. Той посочи, че навсякъде в болниците се търсят добри резултати, но това не вината се получава. Според Петров мениджмънтът на частните болници е по-ефективен, като има по-добър баланс цена-качество, когато се купува нещо. Здравният министър подчерта, че преди да се поискат повече пари за здраве, трябва да се запушат пробойните в системата и да се гарантира, че те ще се управляват добре. Николай Петров посочи, че идеята да отпаднат лимитите за болниците си стои, като тя би могла да се приложи за \"болниците последна инстанции\", до които стигат пациентите, след като са минали през други здравни заведения. Министърът посочи, че като цяло лимитите от здравната каса са обективни и реални, но има и проблеми. Като такива той посочи отпускането на едни и същи суми за болниците по морето през лятото и през зимата. \"При определеяне на лимитите, трябва да се има предвид и факторът сезонност. За това ще работим и настояваме\", каза още Николай Петров. В отговор на въпрос, той обяви, че бордовете в болниците винаги са били в оптимален състав от трима души - директорът, лекар и представител на Министерството на здравеопазването. В един момент, на много места, бордовете са станали петчленни, което според Петров води до по-голяма колекстивна безотговорност. Сега министърът е решил да остави бордове от трима души навсякъде, което, освен всичко друго, води и до пестене на средства.", "date": "2017.07.24", "title": "В добра финансова ситуация са пет-шест болници, каза здравният министър"}
{"url": "http://www.dnevnik.bg/sviat/2017/07/24/3012482_skandalut_sus_simens_v_rusiia_pokaza_vratichki_v/", "text": "Доставката на турбини на германската компания \"Сименс\" в Крим демонстрира ограниченията, пред които е изправено спазването на санкциите на ЕС срещу Русия, тъй като на практика в съюза не съществува институция, следяща прилагането на ембаргото, казват официални лица и специалисти. Санкциите бяха оформени през 2014г. в сложни преговори между 28 страни членки и се подновяват на всеки 6 месеца. Те остават най-категоричният отговор на Европа на руското анексиране на Крим и подкрепата от Москва за сепаратисти в Източна Украйна. Но от всяка страна член се очаква да следи прилагането им, а освен това санкциите не обхващат дъщерни дружества на западните компании в Русия. Това прави много трудно доказването на нередности и злоупотреби. На 5 юли \"Ройтерс\" съобщи, че две турбини за производство на електричество, изработени от \"Сименс\", са били доставени на черноморския полуостров, подложен на санкции от ЕС. С тях се забранява снабдяването с технологии и оборудване за енергетиката на Крим. \"Сименс\" настоява, че прехвърлянето е станало без нейно знание и против волята ѝ. \"Прилагането на ограничителните мерки на ЕС е задължение на страните членки. Европейската комисия е в контакт с компетентните германски власти по този контретен казус\", каза говорител на Комисията. Санкциите против Русия, включително тези срещу Крим, карат много фирми от ЕС да се въздържат от правене на бизнес с руснаците. Износът на ЕС към Русия намаля с 40% между 2013г. и 2016г. до около 72 млрд. евро, сочат данни на \"Евростат\". Преките инвестиции от 28-те страни от ЕС в Русия се понижиха за 2013-2015г. с 18% до 162 млрд. евро. (Бел.ред. - много от ограниченията в търговията са наложени от Москва, включително защото президентът Владимир Путин опитва да използва ситуацията за стимулиране на руското производство.) \"Щетите за репутацията [на една компания] в случай на нарушаването на ембаргото могат да бъдат огромни. Един практически ефект от налагането на санкциите може да е изпращането на сигнал - също толкова важен, колкото самите ограничения - и спазването им може да бъде голям въпрос\", коментира Мая Лестър, адвокат от Лондон и автор на интернет сайт, посветен на санкциите от ЕС. Като цяло, ЕС забрани забрани на значителна част от компаниите да правят бизнес на Крим, замрази активи и не разрешава допускане на територията на 28-те страни на руснаци, сързани с кризата в Украйна, и ограничи инвестициите от ЕС в отбранителния и енергийния сектори на Русия. Ограничения са наложени и върху финансирането на руски банки. За разлика от САЩ, където ембарго се прилага от Службата за контрол над чуждестранните активи към Министерството на финансите, в ЕС няма подобна агенция. Институциите на съюза в Брюксел помагат за изработването на правните аргументи и документи за наказателни действия, както и осигуряването на дипломатическа подкрепа за тях. Но няколкото десетки експерти, участващи в изработването на санкциите, не разполагат с ресурси за налагането им. \"Цялата театрална реторика не е подкрепена от средства за контрол на прилагането\", казва Том Кийтиндж, директор за изследването на финансовите престъпления към неправителствения център RUSI в Лондон. \"Те се превърнаха в нещо символично\", допълва той. Според него не се прави достатъчното, за да се обновяват санкциите с цел да се предотврати заобикалянето им от компании в ЕС и Русия. Разследване от септември 2016г. на \"Ройтерс\" показа, че поне две големи търговски компании от Европа - \"Ошан\" (Auchan) и \"Метро\" (Metro) - са активни на кримския пазар чрез руските си поделения. Те доставят стоките си от Русия с фериботи и от пристанища, които са обект на санкции от ЕС. Освен това миналата година Франция предостави на руския земеделски министър Александър Ткачов виза, независимо, че той от 2014г. е в забранителния списък за посещения в ЕС заради Крим. През април Великобритания премина към схема за прилагане на санкциите, подобна на американската. С нея са възможни глоби от поне 1 милион паунда за нарушетиелите на финансовото ембарго. Но Лондон досега не е преследвал в съда никоя компания за подобно престъпление. Не е ясно дали и други страни от ЕС някога са повдигли наказателни обвинения заради санкциите, защото не съществуват публични регистри за нарушителите. Много от страните в ЕС разчитат на различни агенции - от централните банки до властите за експортни разрешителни - да прилагат мерките. Отказът на разрешително може да се обжалва в съда, където за нарушаване на контрола при износ отговарят митниците и прокуратурата. Служителите на ЕС са изработили санкциите така, че да не наказват населението в Русия, но това оставя и \"вратички\", които не е сложно да бъдат открити. Компаниите от ЕС се очаква да се придържат към \"духа\" на санкциите, но той не се прилага директно към техните дъщерни фирми, регистрирани в Русия. \"Ако санкциите са твърде всеобхватни, това може да се окаже по-вредно за ЕС или дори да допринесе за финансова криза. Цената, която плащат обикновените хора при тотално ембарго, в миналото е била твърде висока\", казва Ерика Море, председател на женевската Мрежа за международните санкции. Правителствата от ЕС също така искат мерките да позволяват бързата им отмяна в случай, че започне подобряване на отношенията с Москва. Ако се приложат всички елементи на Минското споразумение за мир в Източна Украйна - включително оттеглянето на войски и тежко въоръжение - може да бъдат отменени санкциите в отбраната, енергетиката и финансите. Русия обаче и до днес отрича да има пряко участие в конфликта, отнел живота на поне 10 000 души от април 2014 г. насам.", "date": "2017.07.24", "title": "Скандалът със \"Сименс\" в Русия показа \"вратички\" в санкциите"}
{"url": "http://www.dnevnik.bg/citat_na_deniia/2017/07/24/3012518_citat_na_denia_shte_podkrepia_vseki_koito_ima/", "text": "\"Ще подкрепя за председател на движение \"България на гражданите\" всеки, който има приличен мотив, за да се занимава с политика\", каза днес по БНТ председателят на партията в оставка Меглена Кунева. Тя допълни, че вече има номинация отново да се кандидатира за лидер, но обяви, че предпочита да бъде избран председател със свеж поглед. По повод антикорупционният закон, Кунева посочи, че докато е била вицепремиер и е настоявала той да се приеме, е мислела, че не се приема, заради проблеми в него, но се е оказало, че мнозинството в парламента не е искало да го има, защото ще има сериозни проверки.", "date": "2017.07.24", "title": "Цитат на деня: Ще подкрепя всеки, който има приличен мотив, за да се занимава с политика"}
{"url": "http://www.dnevnik.bg/sviat/2017/07/24/3012515_ima_li_v_gurciia_lovci_na_turci_i_nezakonni/", "text": "На 24-ти май Мурат Чапан, главен редактор на турското политическо списание НОКТА, бяга от родината си в съседна Гърция: отчаян опит да се спаси, след като един турски съд задочно го е осъдил на 22 години затвор заради терористични действия и \"участие в опита за преврат\". Само дни по-късно обаче Чапан отново се оказва в турския арест. Какво се е случило? Гръцкото сдружение по човешките права ЕЛЕДА смята, че случаят е ясен: гръцките сили за сигурност навярно са заловили Чапан и са го върнали в Турция още преди да е успял да подаде молба за политическо убежище. Същата съдба са споделили и четиримата спътници на Чапан. А през седмиците след това гръцките власти навярно са връщали незаконно в Турция и още кандидати за политическо убежище, твърди председателката на ЕЛЕДА Клео Папапантолеон. Нарушения на Женевската конвенция? \"С помощта на информации от роднини на засегнатите ние успяхме да документираме няколко подобни случая. Според нас, налице е сериозното подозрение, че гръцките власти незаконно връщат хора в Турция\", казва юристката. Ако подозрението се потвърди, ще излезе, че Гърция сериозно нарушава Женевската конвенция за бежанците. Папапантолеон все пак уточнява: \"Колкото и да са правдоподобни разказите на свидетелите, ние все пак не сме съд и не можем да издадем окончателна присъда. Това е работа на правосъдието.\" За да се ускори разясняването на подозренията, Лигата за човешки права сезира Върховния съд и предостави на прокуратурата наличните доказателства. Досега обаче отговор няма. Изданието \"Вестник на редакторите\", което обикновено разполага с точни информации, твърди, че незаконните репатрирания от Гърция в Турция са всекидневие. В повечето случаи ставало дума за турски граждани, преследвани заради предполагаемо участие в опита за преврат, както и за хора, които просто бягат от Турция заради чистките, извършвани от правителството на Реджеп Тайип Ердоган. Атинският вестник пише още, че от гръцката страна на границата край река Еврос (Марица) патрулирали групи въоръжени хора със забулени лица, които отвличали турските граждани и ги предавали обратно на турските власти. Правителственият говорител Димитрис Янакопулос категорично отхвърля тези твърдения: \"Гръцкото правителство не практикува репатрирания.\" Високопоставен офицер от полицията, пожелал анонимност, също твърди пред \"Вестника на редакторите\", че няма такава практика. Той обяснява, че тя не е възможна дори само поради природните условия: през лятото нивото на реката било толкова ниско, че преплуването ѝ с лодка било невъзможно. Независимо от всичко това гръцкият министър по миграционната политика Янис Муцалас наскоро обеща да провери повдигнатите обвинения. Същото възнамерява да стори и министърът на обществения ред Никос Тоскас. Международни реакции Подозренията, че Гърция незаконно връща в Турция кандидати за политическо убежище, вече предизвикаха и международни реакции. Ги Верхофстад, шеф на либералите в Европейския парламент, се обърна към комисаря по миграцията Димитрис Аврамопулос с молба колкото е възможно по-бързо да изясни въпроса. И Комисариатът на ООН за бежанците също изрази своята загриженост във връзка с тези твърдения. Говорителката на Комисариата Стела Дану каза обаче, че те не разполагат със собствени доказателства, а използват само документите, предоставени им от гръцки правозащитници. Клео Папапантолеон обяснява, че – освен всичко друго – изясняването на въпроса се натъква и на много практически и политически трудности: \"Дори ако гръцките власти действат бързо и настойчиво, те ще трябва да установят тясно сътрудничество с турското правосъдие, за да се изяснят фактите. А това не е никак лесна работа\", казва юристката.", "date": "2017.07.24", "title": "Има ли в Гърция \"ловци на турци\" и незаконни репатрирания"}
{"url": "http://www.dnevnik.bg/politika/2017/07/24/3012501_deputatite_ot_komisiiata_za_ndk_otkazaha_da_izslushat/", "text": "Министър-председателят Бойко Борисов няма да бъде изслушан от временната парламентарна комисия, която проучва как са харчени парите, предоставени за ремонта на Националния дворец на културата за българското председателство на Съвета на Европейския съюз. Предложението да даде обяснение и той беше на депутата Жельо Бойчев (БСП), но бе отхвърлено с гласовете на 9 от 19-те народни представители в комисията. Окончателното заключение от работата на временният парламентарен орган ще бъде обявено на утрешното последно заседание. Според Бойчев комисията трябва да изслуша Борисов, защото с негова  заповед Мирослав Боршош бе възстановен като изпълнителен директор на НДК , ден след като министърът за българското председателство на Съвета на ЕС  Лиляна Павлова го уволни . На предложението на Бойчев се противопостави депутатът Тома Биков, по чието мнение, \"щом ще изслушваме министър-председателя, трябва да поканим и президента Румен Радев, председателя на Европейската комисия Жан-Клод Юнкер и Владимир Путин\". За трите си заседания временната комисия изслуша Томислав Дончев, Лиляна Павлова, Деница Златева, членовете на борда на директорите за периода 2016-2017 г.,  а самият Мирослав Боршош отказа да се яви . По време на днешното изслушване депутатът от БСП Румен Гечев попита бившите членове на Съвета на директорите на НДК защо не са уволнили Мирослав Боршош, след като са имали това право. \"Ако бяхме уволнили Мирослав Боршош, още на следващия ден щяхме да бъдем освободени от Съвета на директорите от принципала\", отговори му Велизар Кръстев, който беше част от управлението на дружеството от 2014 г., с решение на Вежди Рашидов, до февруари тази година, когато беше освободен от Деница Златева. Друг бивш член съвета - Марио Анастасов,  който беше назначен от Златева , каза, че са водени разговори за уволнението на Боршош, но \"ако го бяхме направили, щяха да ни обвинят, че саботираме председателството\". Малко по-рано  Деница Златева каза, че Боршош, както и други хора, които оперативно са се занимавали с председателството , не са били освободени, поради липсата на време. Анастасов припомни и  изказването на Вежди Рашидов, че дружеството му било отнето  и прехвърлено на Томислав Дончев, след като се оплакал от управлението на Боршош. Когато в края на юни Борисов върна Боршош на поста изпълнителен директор на НДК, отне дружеството от Лиляна Павлова и предложи да бъде прехвърлено на Министерството на културата и Боил Банов, което  Министерският съвет прие на следващия ден .", "date": "2017.07.24", "title": "Депутатите от комисията за НДК отказаха да изслушат и Бойко Борисов"}
{"url": "http://www.dnevnik.bg/sviat/2017/07/24/3012499_kak_shefut_na_kampaniiata_na_putin_i_nai-bogat_rektor/", "text": "Ректорът на Минния университет в Санкт Петербург, при когото руският президент Владимир Путин защитава дисертация през 1997 г., е станал доларов милиардер, съобщават руски издания. Владимир Литвивенко е и мениджър на предизборните кампании на държавния глава през 2000, 2004 и 2012 г. Според  вестник \"Ведомости\"  към 21 юли 2017 г. стойността на принадлежащия му пакет акции в компанията \"ФосАгро\" е достигнала 59.9 милиарда рубли (1.1 милиарда долара). През април Литвиненко увеличи дела си във \"ФосаАро\" до 19.35 на сто от акциите. Литвиненко много години подред оглавява списъка на ректорите на руски университети с най-високи доходи. През 2016 г. декларираният от него доход е в размер на 195.5 милиона рубли или около 3.25 милиона долара, като вторият ректор в списъка е заявил около три пъти по-нисък доход. Според дъщеря му, Олга, той е станал част от \"ФосАгро\", за да може така компанията да покаже лоялността си към президента. Ключова роля е изиграло познанството му с Путин още от средата на 90-те години, когато под негово ръководство държавният глава защитава текста на тема \"Стратегическо планиране на производството на минералните ресурси в региона в условията на формиране на пазарни отношения.\" Възможно е обаче и Литвиненко да се е сдобил с акциите си \"още във времето на ваучерната приватизация\", пише \"Ведомости\".", "date": "2017.07.24", "title": "Как шефът на кампанията на Путин и \"най-богат ректор в Русия\" стана милиардер"}
{"url": "http://www.dnevnik.bg/bulgaria/2017/07/24/3012524_ekaterina_zaharieva_poiska_da_se_posochi_srok_za/", "text": "Външният министър на България Екатерина Захариева призова да се посочи срок в обозримо бъдеще за приемането на страните от Западните Балкани в Европейския съюз. Изявлението и дойде след разговор днес в Белград с президента на Сърбия Александър Вучич. Според нея България, като председателстващ ЕС догодина и следващите председатели - Австрия и Румъния трябва да помогнат на страните от Западните Балкани за ясна перспектива за присъединяване. \"Разбира се, те осъзнават, че няма как да се случи след 1 или 2 години, но сигналът и нашето желание е да има някаква обозрима дата или година за в бъдеще, така че да не се демотивират преди всичко хората в Сърбия и младите да останат тук\", каза Захариева, цитирана от агенция \"Фокус\". Тя уточни, че посланието към Сърбия е било да ускорят реформите в съдебната система, върховенството на правото и човешките права. Екатерина Захариева подчерта, че напредъкът по тези теми трябва да бъде осезаем и видим, за да може и българските европейски партньори да повярват в искреното желание за европейска перспектива на Сърбия. \"Сръбските граждани очакват да разберат дали е реалистично да се присъединят към ЕС относително скоро. Искахме да сме част от ЕС, защото искаме да сме демократично и прозрачно общество\", каза от своя стратна президентът Вучич.", "date": "2017.07.24", "title": "Екатерина Захариева поиска да се посочи срок за приемането на страните от Западните Балкани в ЕС"}
{"url": "http://www.dnevnik.bg/biznes/2017/07/24/3012529_ryanair_predloji_da_kupi_alitalia/", "text": "Нискотарифната авиокомпания \"Раянеър\" (Ryanair) съобщи в понеделник, че е отправила \"необвързваща оферта\" за закупуване на губещия италиански превозвач \"Алиталия\" (Alitalia). В петък италианските медии съобщиха, че \"Алиталия\" е получила около 10 подобни предложения. През май авиокомпанията поиска от съда да бъде поставена под специално управление за втори път от 2008г. насам. Сега тя ще трябва да бъде преструктурирана, продадена или закрита, обяснява Би Би Си. \"Ние сме сериозни в интереса си към \"Алиталия\". Но също така сме сериозни в това, че интересът ни към авиокомпанията ще продължи, ако тя бъде сериозно преструктурирана, така че да може да работи на печалба\", заяви Майкъл О'Лиъри, главен изпълнителен директор на \"Раянеър\". Той добави, че за сделка ще трябва да има \"отсъствие на италианска правителствена намеса\". Рим отхвърля твърденията, че \"Алиталия\" може да бъде отново национализирана, след като през 1997г. поиска защита от кредиторите си, беше приватизирана и рестартирана. През май правителството на Матео Ренци обеща за осигури мостови кредит, за да продължат самолетите ѝ да летят още около половин година. Необвързващи оферти трябва да се отправят до края на седмицата. Интересуващите се от обвръзващи оферти трябва да ги отправят до октомври. Ако няма такова предложение, служебното ръководство ще трябва да реши дали да не ликвидира \"Алиталия\", в която 49% са собственост на базираната в Обединените арабски емирства авиокомпания Etihad.", "date": "2017.07.24", "title": "Ryanair предложи да купи Alitalia"}
{"url": "http://www.dnevnik.bg/sviat/2017/07/24/3012462_britanski_izsledovateli_otkriha_krai_islandiia_sanduk/", "text": "Служители на британската компания \"Адвансд марин сървисиз\" откриха край бреговете на Исландия сандък със злато на потънал германски кораб от началото на Втората световна война, пише в. \"Сън\".  В сандъка, открит в пощенското помещение на товарния кораб \"Минден\", може да се намират до 4 тона злато, за което се смята, че е било откраднато от банки в Южна Америка. Компанията, която твърди, че находките принадлежат на открилия ги, иска да отнесе златото във Великобритания и е поискала от исландското правителство разрешение да пробие дупка в корпуса на кораба и да вдигне сандъка на повърхността. Очаква се исландски служители да дадат становище чия собственост е златото, което се намира в Атлантическия океан на 190 км (120 мили) югоизточно от Исландия. Корабът \"Минден\" е потеглил от Бразилия на 6 септември 1939 г., дни след избухването на Втората световна война. Смята се, че златото е било доставено от сътрудници на Banco Germanico, дъщерно подразделение на Германската дрезденска банка. На 24 септември същата година корабът е забелязан от британските крайцери \"Дънидин\" и \"Калипсо\". По заповед на Адолф Хитлер капитанът на \"Минден\" го потапя, вместо да позволи товарът му да бъде конфискуван. Екипажът е спасен от кораба \"Дънидин\", който го отвежда в британска военна база.", "date": "2017.07.24", "title": "Британски изследователи откриха край Исландия сандък с 4 тона \"нацистко злато\""}
{"url": "http://www.dnevnik.bg/biznes/2017/07/24/3012533_lagard_ne_izkljuchi_sled_deset_godini_mejdunarodniiat/", "text": "Международният валутен фонд (МВФ) би могъл да се разположи в Пекин след едно десетилетие, ако тенденциите при растежа за Китай и други големи нововъзникващи пазари продължат и това бъде отразено в структурата на гласовете във фонда, заяви днес управляващият директор Кристин Лагард, цитирана от \"Ройтерс\". На събитие, организирано от Центъра за глобално развитие във Вашингтон, тя коментира, че една такава стъпка е възможна, тъй като на МВФ ще се наложи да увеличи представителството на водещите нововъзникващи пазари с нарастване и засилване на влиянието на техните икономики. \"Което преспокойно може да означава, че ако водим този разговор след 10 години (...), може да не сме във Вашингтон, окръг Колумбия. Ще го правим в нашата централа в Пекин\", добави директорът на фонда. Лагард уточни, че вътрешните разпоредби на МВФ призовават централният офис на институцията да бъде разположен в страната членка с най-голяма икономика.", "date": "2017.07.24", "title": "Лагард не изключи след десет години Международният валутен фонд да е с централа в Пекин"}
{"url": "http://www.dnevnik.bg/bulgaria/2017/07/24/3011940_sedmicata_zapochva_s_jult_kod_za_jega_i_shte_produlji/", "text": "Седмицата започва с обявен жълт код за високи температури е в сила за всички 24 области на страната от Националния институт по метеорология и хидрология (НИМХ) към БАН. Времето в понеделник ще бъде горещо, с температури между 35° и 38°. Жълтият код означава потенциална опасност и метеоролозите съветват да не се предприема неоправдан риск, особено при извършване на дейности, които зависят от времето. Във вторник се очаква промяна във времето. Ще се заоблачи и вероятността за следобедни валежи ще се увеличи. Въпреки това температурите ще достигнат на места 34 градуса. В сряда отново ще има облаци на места, а температурите ще варират от 21 до 31 градуса. Възможни са валежи. В четвърък и петък ни очаква променлива облачност, на места е възможно да превали. През уикенда хубавото време ще се завърне с пълна сила, като в неделя на места температурите ще достигнат 36 градуса.", "date": "2017.07.24", "title": "Седмицата започва с жълт код за жега и ще продължи с дъжд"}
{"url": "http://www.dnevnik.bg/sviat/2017/07/24/3011794_kak_vestnicite_v_germaniia_priglasiaha_na_politikata/", "text": "Медиите са виновни, те суфлираха казаното от Ангела Меркел по време на бежанската криза от 2015/2016. Освен това не изпълниха основната си задача – да обясняват по дистанциран начин сложните обществени развития и процеси. Вместо това следваха правителствената политика и направо разпоредиха на народа да посреща бежанците с \"добре дошли\". Тези упреци не са нови, но винаги досега са били произнасяни от крайнодесните в Германия. Новото е това, че се появи сериозно научно проучване, което отправя сериозни критики към германските вестници и техните информации, свързани с бежанците. Изследването обхваща близо 200 страници. След като са анализирали хиляди вестникарски статии, най-вече в четирите водещи печатни издания – \"Зюддойче Цайтунг\", \"Франкфуртер Алгемайне Цайтунг\", \"Ди Велт\" и \"Билдцайтунг\", авторите стигат до извода, че редакторите са се изявявали предимно като възпитатели и морализатори, вместо като критични наблюдатели. Изследването, в което са били проучени и публикации на 85 регионални вестника, е представително. Основната теза на авторите му гласи, че онзи, който между февруари 2015 и март 2016 си е позволявал да изрази критични позиции спрямо притока на бежанци, неизбежно е бил подозиран в ксенофобия. С морализаторски патос Възгледите на онази част от населението, \"която по различни причини е била скептично настроена към приема на мигрантите, така и не са били сериозно отразени във водените тогава дебати\", се казва още в изследването. Така наречената \"култура на гостоприемство\", протежирана от правителството, се превръща в нещо като \"вълшебна дума\" за печатните медии. Много от информациите им от онова време са подчертано морализаторски. Темата за бежанците като цяло е била разглеждана прекалено сантиментално, с твърде малко критични въпроси към всички отговорни фактори. Друг интересен факт е, че едва 6 процента сред близо 35-те хиляди изследвани статии, са представлявали автентични собствени репортажи и информации от мястото на събитията. Това се отнася основно за четирите водещи принт-медии. Всеки пети текст, публикуван от тях по темата, е бил коментиращ, а това е необичайно висок дял, констатира ръководителят на изследването Михаел Халер. Без критична дистанция Осъдително пренебрегнати са били в публикациите и основните действащи лица по време на приема на бежанците. Едва 3,5% от редакционните материали са били посветени на доброволните помощници и представителите на различните институции, грижещи се за бежанците. В едва 100 статии е имало интервюта с експерти, които да са в състояние да разясняват важни въпроси, включително и етническите особености на пристигащите мигранти. Вместо това тази обществено парлива тема е била третирана твърде абстрактно и формално. 43% от хората, на които печатните издания по онова време дават думата за изказвания, са били представители на федералното правителство, на министерствата и политическите партии. Позициите на дяснорадикалната \"Алтернатива за Германия\" обаче, която е известна с критичните си позиции относно приема на бежанците, на практика не е била представена в тези материали (0,1 процента). Политиката и медиите - под един похлупак Авторите на студията говорят за \"отчетлив превес на политическия елит\", който с помощта на медиите, в този случаи – на печатните – на практика е доминирал темата изцяло. И то – в съответствие с политическата линия на партиите в управляващата широка коалиция. Наличие на критична дистанция към тази линия се наблюдава само в половината от изследваните журналистически материали. И което е още по-лошо: \"политиката и медиите на практика са били под един похлупак, който е накарал мнозина от критичните наблюдатели да говорят за \"мейнстрийм\" и \"печат на управляващите\". Тези впечатления се подсилват допълнително от медийните реакции на станалото в кьолнската новогодишна нощ. Тогавашните изстъпления на млади мигранти срещу жени и момичета, празнуващи Новата година пред кьолнската катедрала, предизвика у мнозина корекция на отношението към бежанците. Критичните гласове, включително и в медиите, тогава се засилиха. \"Възниква впечатлението, че много журналисти тогава се престараха да наваксат онова, което преди това бяха пропуснали\", се казва по този повод в научното изследване. И макар да не е лишено от някои противоречия, като цяло то представлява оглушителна плесница за медиите в Германия. Още по-болезнен е фактът, че заключенията на медийните експерти по същество се отнасят и до телевизионните материали.", "date": "2017.07.24", "title": "Как вестниците в Германия пригласяха на политиката за мигрантите"}
{"url": "http://www.dnevnik.bg/sport/2017/07/24/3011873_levski_e_uvelichil_bjudjeta_za_zaplati_spriamo/", "text": "\"Левски\" е увеличил перото за заплати в бюджета си за тази година. Това заяви финансовият директор на клуба Красимир Иванов пред \"Дневник\". Сините направиха мащабна селекция това лято, като взеха 11 нови играчи. Най-впечатляващите имена са Жорди Гомес и  Габриел Обертан , които са играли във Висшата лига. Иванов обясни, че  отпадането от евротурнирите  няма да доведе до сътресения. Отборът загуби с 1:2 от \"Хайдук\" в София и приключи във втория предварителен кръг в Лига Европа. \"За този сезон бюджетът ни не е бил натоварен с очаквания за приходи от европейските клубни турнири\", каза Иванов. По думите му с привличането на високо качествени футболисти като Гомес и Обертан се гонят две цели - предаване на опит към юношите на клуба и увеличаване на качеството на отбора. Публикуваните наскоро финансови отчети на \"Левски\" показват, че за 2015 г. разходите за заплати и осигуровки са били 6.442 млн. лева през 2015 г. и 7.8 милиона пред 2016 г. По думите на Иванов увеличението на перото за заплати не е хазартен ход. Преди месец той обяви, че целта е за първи път в последните десет години  да бъде отчетена финансова печалба .", "date": "2017.07.24", "title": "\"Левски\" е увеличил бюджета за заплати спрямо миналата година"}
{"url": "http://www.dnevnik.bg/video/s_dve_dumi/2017/07/24/3008991_koi_durji_kljuchovete_za_gibraltar_video/", "text": "Гибралтар е повод за раздор между Испания и Великобритания от три века насам. Как Брекзит ще влоши положението, вижте във видеото. Още видео от рубриката от \"С две думи\" -  тук .", "date": "2017.07.24", "title": null}
{"url": "http://www.dnevnik.bg/bulgaria/2017/07/24/3011996_migrantite_nastaneni_v_centrovete_u_nas_namaliavat/", "text": "Центровете за настаняване на чужденци у нас към МВР или към Държавната агенция за бежанците са почти празни. Броят на хората там е намалял, все по-малко са и мигрантите, задържани при опит да влязат в страната. Това показва статистиката на МВР, публикувана на сайта на ведомството. Центровете към ДАБ са запълнени на 36 % от капацитета им - или малко над 1800 души (от общо 5000 места). В местата, които са към дирекция \"Миграция\" в МВР ситуацията е схода - над 40 % от капацитета или около 400 души при 900 места. Тази ситуация се различава коренно от данните за същия период през миналата година, когато при опит да влязат, а и в местата за настаняване, е имало двойно повече хора. Данните за седмицата между 6 и 13 юли показват, че само при опит да влазат са били задържани 2797 души, докато за тази година, за същия период, те са 10. От тях през миналата седмица всички са били сирийци. Все пак от началото на година преобладаващо задържаните са били от Афганистан (80 %), Пакистан (19..6%) и Ирак (11.2 %), докато делът на сирийците е едва 4.2 %", "date": "2017.07.24", "title": "Мигрантите, настанени в центровете у нас, намаляват"}
{"url": "http://www.dnevnik.bg/sviat/2017/07/24/3011265_senatut_shte_razpitva_nai-golemiia_sin_zetia_i_shefa/", "text": "Най-големият син на президента на САЩ  Доналд Тръмп Младши , зет му  Джаред Къшнър  и бившият шеф на предизборния щаб на Тръмп  Пол Манафорт  ще свидетелстват пред юридическата комисия на Сената тази седмица. Комисията е една от многото, които разследват намесата на Русия на изборите миналата година. Тя вече разпита скандално уволнения от Тръмп шеф на ФБР Джейсмс Коми и министъра на правосъдието и главен прокурор Джеф Сешънс. Пръв пред сенаторите ще се изправи зетят на Тръмп Джаред Къшнър днес, като сесията ще е зад закрити врата. В сряда ще го последват Манафорт и Тръмп Младши. В интервю за в. \"Ню Йорк таймс\", публикувано миналата седмица, Тръмп каза, че никога не би назначил Джеф Сешънс за министър на правосъдието (и главен прокурор), ако е знаел, че той ще си направи отвод. Според Тръмп това било \"много нечестно спрямо президента\". Ако той беше решил да си прави самоотвод, \"трябваше да ми каже, преди да приеме поста, и аз щях да избера някои друг\", каза президентът. АП добавя, че именно решението на Сешънс да не оглави \"руското\" разследване  е довело до назначаването на  Робърт Мюлър  за специален разследващ по въпроса. С разкритията на Мюлър на този пост над администрацията на Тръмп надвисват  все по-тежки облаци . Държавният глава междувременно отправи критики и към заместника на  Сешънс , Род Розънстайн, който според него е отговорен за \"конфликт на интереси, тъй като препоръчал уволняването на Коми (за което се оказа, че Тръмп мисли отпреди да получи препоръката), а после назначил Мюлър, който проверява дали действията спрямо шефа на контраразузнаването възпрепятстват правосъдието. \"Ето това е конфликт на интереси!\" В интервюто си Тръмп отправя индиректни заплахи и към  Мюлър , който е бивш шеф на ФБР, намеквайки, че разполага с компрометираща информация за него. Според Тръмп назначаването на Мълър на този пост е било в \"конфликт на интереси\", защото Тръмп е разговарял и с него, търсейки подходящ човек за директор на ФБР на мястото на уволнения от него  Джеймс Коми . \"Имаше много други конфликти, за които не съм говорил, но ще го направя в някой момент\", отбелязва многозначително президентът в интервюто си.", "date": "2017.07.24", "title": "Сенатът ще разпитва най-големия син, зетя и шефа на кампанията на Тръмп"}
{"url": "http://www.dnevnik.bg/sviat/2017/07/24/3011995_dvama_dushi_zaginaha_pri_strelba_v_izraelskoto/", "text": "Двама йорданци загинаха, а един израелец бе ранен при стрелба в жилищна сграда в здраво укрепения комплекс на израелското посолство в Аман, съобщи йорданската Дирекция за обществена сигурност, цитирана от БТА. Малко преди стрелбата в сградата на посолството са влезли йорданци, работещи за мебелна фирма. Все още се установява дали точно те са произвели изстрелите. Първоначално е имало трима ранени, след което обаче двамата йорданци са починали от раните си. Състоянието на израелеца пък е тежко. Засега не е ясно дали стрелбата е свързана с нарастващото напрежение от последните дни заради поставянето на детектори за метал на входа на Храмовия хълм (Площада на джамиите) в Ерусалим. Йордания е мюсюлманската държава пазител на светинята в Ерусалим. В петък хиляди йорданци участваха в антиизраелски протест в Аман.", "date": "2017.07.24", "title": "Двама души загинаха при стрелба в израелското посолство в Аман"}
{"url": "http://www.dnevnik.bg/sport/2017/07/24/3011959_nai-dobroto_ot_tur_dyo_frans_2017_video/", "text": "Крис Фрум  триумфира в Тур дьо Франс за четвърти път  в кариерата си. По думите му  това е най-трудната му победа в надпреварата . Веднага след заключителния етап и пристигането на колоездачите в Париж организаторите представиха осемминутно видео с най-добрите моменти от състезанието тази година. \"Нямам думи, прекрасно е\", каза Фрум след достигането до финала. \"Шанз-Елизе\" никога не разочарова. Има нещо магическо, когато в продължение на три седмици си мислил за този момент\", добави шампионът.", "date": "2017.07.24", "title": "Най-доброто от Тур дьо Франс 2017 (видео)"}
{"url": "http://www.dnevnik.bg/citat_na_deniia/2017/07/24/3012035_citat_na_denia_boiko_borisov_e_nositel_na_mira_v_evropa/", "text": "Това заяви членът на Националния съвет на БСП Георги Гергов пред Би Ти Ви.  Той потвърди думите на лидера на партията Корнелия Нинова,  че неговата лична нагласа преди парламентарните избори е била левицата да управлява заедно с ГЕРБ в коалиция, тъй като \"хората гладували\" и само така можело страната да тръгне в правилна посока. По думите му при подобно управление премиер щял да бъде трети човек, който е експерт и не е близък до нито една от партиите. Гергов уточни, че подобен модел е имало при правителството на Пламен Орешарски. Тогава обаче целта била БСП \"да бие след 10 поредни загуби\". \"След последната загубена битка на изборите може да се каже, че загубихме войната\", каза още Гергов.", "date": "2017.07.24", "title": "Цитат на деня: Бойко Борисов е носител на мира в Европа"}
{"url": "http://www.dnevnik.bg/na_put/2017/07/24/3011123_kude_sa_nai-skupite_i_nai-evtinite_taksita/", "text": "Щутгарт, Антверпен, Копенхаген, Кьолн, Амстердам, Берлин, Лондон, Токио, Женева и Цюрих са десетте града в света с най-скъпи таксита. Това показва проучване на британския портал  carspring  сред 80 града в света. Цената на километър пробег в градовете от първата десетка варира от Щутгарт с 2 евро до 4.61 евро в Цюрих. Десетте града с най-евтините таксита в нисходящ ред са Куала Лумпур, Букурещ (най-ниска цена в ЕС), Пекин, Мумбай, Бангалор, Джакарта, Мексико сити, Москва, Банкок и Кайро, а цените там са между 0.32 евро в столицата на Малайзия до 0.09 евро в столицата на Египет. Авторите на проучването са изследвали и разходите на туристите при пътуване с такси от летището на съответния град до центъра. С всички условности на този показател най-скъпата услуга ще е в Токио (168.67 евро), Милано (90.26 евро), Осло (76.84 евро), Мюнхен (72 евро), Женева (70.56 евро). За България информацията, която са събрали авторите на класацията, мястото е 72-ро със средна цена 9.21 евро. По този показател София се представя по-добре от Букурещ, където пътуването с такси от летището до центъра излиза средно 14.68 евро. Сред страните от ЕС още по-евтино е в Талин (6.50 евро) и Варшава (8.36 евро). Проучването на британския портал включва и най-разпространените модели на колите на такситата. За София се посочва \"Хюндай Соната\". Най-разпространената марка сред всички изследвани градове е мерцедес - в една четвърт от градовете, включително и в най-скъпия. Тойотите са 13%, всяка десета е форд. В Прага най-често такситата са \"Мазда 6\", но в Глазгоу, Барселона и Будапеща - \"Шкода Октавия\". В австрийския Грац най-често таксито ще е \"Тесла С\". Проучването сравнява също първоначалните такси и цената на времето за престой и на тази база изчислява средна цена на 3-километрово пътуване в града. По този показател няма съществени размествания. София е девета с цена 1.72 евро, а Букурещ е четвърти с 1.41. Най-скъп отново е Цюрих с 22.43 евро.", "date": "2017.07.24", "title": "Къде са най-скъпите и най-евтините таксита"}
{"url": "http://www.dnevnik.bg/bulgaria/2017/07/24/3012028_blizo_60_ot_prisudite_na_telefonnite_izmamnici_sa/", "text": "От началото на годината до края на юни са разкрити 61 телефонни измами при 27 през същия период на миналата година. Задържани са 47 души, съобщи пред БНТ началникът на сектор \"Измами\" в МВР Стефан Попов. В този \"бизнес\" няма сезонност, а сумите са от стотина лева до хиляди, като максималната, за която полицията е уведомена, е 100 хил. лв. Все повече от този тип престъпления се заявяват пред МВР, каза полицейския шеф. За първото шестмесечие са регистрирани 408 такива случая, при 380 през същия период на миналата година. Около 57% от присъдите са условни, а това създава чувство за безнаказаност у извършителите, каза Попов. Имало случаи измамник да бъде заловен в затвора, откъдето продължавал дейността. През последната година голяма част от този тип престъпления се извършват от територията на Румъния, където сим картите се купуват свободно. Тази година има няколко задържани извършители от съседната държава с повдигнати обвинения, каза Попов. Най-често прилаганата напоследък лъжа сред измамниците е да се представят за полицаи и да искат съдействие за полицейска операция. МВР не действа така, а основното правило, по което могат да бъдат разпознати, е че искат пари по телефона, каза полицейският шеф. \"Кажат ли ви по телефона, че трябва да дадете някакви пари, значи е измама\", предупреди той. Освен това измамниците набират данни за бъдещите си жертви предварително и след това използват тази информация в последващ разговор. ", "date": "2017.07.24", "title": "Близо 60% от присъдите на телефонните измамници са условни"}
{"url": "http://www.dnevnik.bg/bulgaria/2017/07/24/3012051_boian_petrov_izkachi_gasherbrum_ii/", "text": "Най-успешният български алпинист Боян Петров изкачи връх Гашербрум II (8035 м) в Каракорум, съобщи самият той пред \"Дневник\". Това е вторият му опит след като през 2009 г. се наложи да се върне от точка на 40 м под върха заради липсата на въже и партньор. Това е деветият осемхилядник на българския алпинист, който е част от проекта му \"Българин на 14х8000\". Изкачването по информация на самия алпинист е станало на 22 юли, събота. В момента той се намира в базовия лагер, където след възстановяване на силите си, ще започне да слиза надолу. Между 8 и 12 юли Петров атакува за пръв път върха за сезона, но заради влошаване на времето се наложи да слезе отново надолу. Подробности от този период четете  в дневника му . При тази експедиция алпинистът беше в компанията на Слави Несторов, който няма в актива си досега осемхилядник. Заради бизнес ангажименти обаче Несторов се наложи да изостави плановете си за качване на върха. Боян Петров успя да изкачи Гашербрум II единайсет месеца след като заедно с еколога Андрей Ковачев  пострада тежко в Кресненското дефиле , където двамата бяха пометени от румънски шофьор докато преброяваха животните в района. Недостатъчното възстановяване от катастрофата бе и причината Петров  да промени първоначалните си планове  за изкачване на Еверест тази година. Първата част от дневника на Боян Петров, в която разказва за изкачването до Лагер 1, четете  тук . За пресичането на нацепения ледник от базовия лагер (5050 м) до Лагер 1 (5900 м) четете  тук.  Третата част, в която Петров описва флората и фауната в района на Лагер 1 и бита на алпинистите, четете  тук .", "date": "2017.07.24", "title": "Боян Петров изкачи Гашербрум II"}
{"url": "http://www.dnevnik.bg/sport/2017/07/24/3012031_manchestur_junaited_pobedi_real_sled_fiasko_s_duzpi/", "text": "\"Манчестър юнайтед\" се наложи с 3:2 след дузпи срещу \"Реал\" (Мадрид) в среща от \"Интернешънъл чемпиънс къп\". Пред около 75 хиляди зрители на \"Левис стейдиъм\" в Санта Клара двата отбора сътвориха фиаско при дузпите, като превърнаха в голове само три от десетте изпълнения. В редовното време мачът завърши 1:1. Джеси Лингард даде преднина на английския отбор в последните секунди на първото полувреме. След почивката Каземиро изравни от дузпа. Двата отбора ще се срещнат след две седмици и в мача за Суперкупата на Европа. Двубоят е на 8 август в Скопие. \"Реал\" започна с основния си състав, докато Жозе Моуриньо пусна титулярите след почивката. В края на първата част Антони Марсиал напредна по лявото крило, размина трима бранители на испанския шампион и намери непокрития Лингард, който вкара. В 69-ата минута \"Реал\" изравни. Тео Ернандес беше фаулиран в наказателното поле и Казмиро изпълни точно дузпата. При дузпите след мача за \"Юнайтед\" вкараха само Хенрик Мхитарян и Дейли Блинд, а за \"Реал\" се разписа Луисми Кесада.", "date": "2017.07.24", "title": "\"Манчестър юнайтед\" победи \"Реал\" след фиаско с дузпи"}
{"url": "http://www.dnevnik.bg/bulgaria/2017/07/24/3012082_ninova_predlojila_kompensaciia_na_georgi_gergov_zaradi/", "text": "Лидерът на БСП Корнелия Нинова е предложила компенсация на Георги Гергов заради  скандала \"ЦУМ-гейт\" . Това съобщи самият Гергов пред Би Ти Ви. Той уточни, че не е поискал нищо, тъй като се чувствал обиден как са постъпили с него на партийния конгрес на левицата, на който той беше отстранен от Изпълнителното бюро. До това се стигна, след като в интернет се появи клип, на който шефът на \"Овергаз\" и собственик на в. \"Сега\" Сашо Дончев признава, че се е срещнал с главния прокурор Сотир Цацаров в офиса на Георги Гергов в ЦУМ. Дончев твърдеше, че Цацаров го е питал за позицията му за карикатурите на Христо Комарницки във вестника, както и дали финансира партия \"Да, България\" и защо го прави, след като има хубав бизнес. Освен това според Дончев Цацаров го е попитал \"нима се съмнявате, че вашите телефони и комуникации са под контрол\"? Срещата предизвика проверка от страна на Инспектората към Висшия съдебен съвет (ВСС), която обаче  не откри нищо нередно.  Инспекторатът потвърди, че е имало подобна среща, но не е изяснено какво се е говорило на нея. Друга проверка по този казус няма, след като съдебният съвет отказа да се занимава с него. \"Нинова ми каза, че знае, че не съм виновен и ме пита какво искам като компенсация. Аз съм обиден. Не се постъпва по този начин с такива хора като мен\", заяви дългогодишният член на Изпълнителното бюро на БСП. Той добави, че Корнелия Нинова \"по-добре рано да си отиде, за да не станат още поразии\". По думите му в БСП се случвали неща, които до сега никога не са се случвали. Той визира младия състав на управляващото звено в партията, като дори нарече част от тях дечурлига. Според него левицата е загубила много след последните парламентарни избори. Гергов уточни, че все още никой в партията не е дал обяснение как след спечелените президентски избори от \"ракетоносителя Румен Радев\" се е стигнало до това отстъпление на гласове на вота за парламент.", "date": "2017.07.24", "title": "Нинова предложила компенсация на Георги Гергов заради \"ЦУМ-гейт\""}
{"url": "http://www.dnevnik.bg/bulgaria/2017/07/24/3010818_kak_da_prevurnem_hobito_si_v_profesiia/", "text": "Имате ли хоби? А замислили ли сте се дали не можете да печелите пари от него? Всичко е възможно, стига да имате добра идея и правилен подход. Първата стъпка е да прецените кое е онова нещо, с което бихте искали да се занимавате, така че, както се казва в поговорката, \"никога да не сте на работа\". Казано по друг начин - анализирайте хобитата си. Тук трябва да имаме предвид, че по принцип хобито винаги е свързано с вашите интереси и дори и формално да не го наричате \"хоби\", вие определено прекарвате не малка част от времето си, занимавайки се с конкретни неща, които ви доставят удоволствие. Може би в този смисъл вашето хоби е градинарството, защото обичате да отглеждате подправките си сами; готвенето, защото непрекъснато експериментирате с нови рецепти; измислянето и изработката на креативни подаръци, защото сами правите бижутата, които носите; фотографията, защото имате влиятелен Instagram профил и т.н. Преценете кое е онова нещо, което ви кара да се чувствате пълноценни и се опитайте да го премислите през призмата на предприемачеството. Обичате кафе - може би е време да си направите блог или да си отворите кафене? Вашата страст е пътуването - дали не можете да започнете да организирате групови пътешествия до малко познати места в България или чужбина? Искате да прекарвате повече време на открито - дали не можете да превърнете хоби-градинарството си в източник на доходи? Тук няма универсален отговор, просто ви провокираме да се замислите кое е онова нещо, което е специфично за вас и което бихте искали да превърнете в професия. Следващата стъпка е малко по-предизвикателна - нужно е да разработите бизнес план. Опишете идеята си - какво точно правите, каква е вашата добавена стойност, защо хората биха купували от вас, кои са вашите клиенти, от какво точно ще печелите, какви ще са първоначалните ви разходи, какви продажби трябва да имате, за да го покриете и кога се очаква да излезете на печалба и т.н. Изяснeте си всички тези и други въпроси. Направете минимума като попълните  бизнес модел от 1 страница . Това упражнение ще ви помогне не само да си изгладите идеята, но и да я структурирате по-добре, да откриете пропуски и пробойни, а не на последно място и да можете да я споделите с потенциален инвеститор или бизнес партньор. И все пак, ако не можете да стигнете до идеята как да превърнете хобито си в бизнес, все още остава вариантът да си намерите нова, по-интересна и удовлетворяваща работа. В този случай ви препоръчваме да разгледате топ обявите на  Karieri.bg .  търси  Юрисконсулт търси:  търси  Development Director  търси: Cost Manager Head of Retail Space  търси: Front-End Developer (Angular4, Node.js) Full-Stack Developer (AngularJS, WebLogic, XML)  търси  Audit Internship Campaign 2017  търси  Education Abroad Consultant - Plovdiv", "date": "2017.07.24", "title": "Как да превърнем хобито си в професия"}
{"url": "http://www.dnevnik.bg/sviat/2017/07/24/3012084_turski_jurnalisti_se_izpraviat_pred_suda_po_obvineniia/", "text": "Няколко журналисти от емблематичния турски вестник \"Джумхуриет\", силно критичен към президента Реджеп Тайип Ердоган, ще бъдат изправени днес пред съд в Истанбул, съобщава агенция \"Франс прес\". Общо 17 журналисти, ръководители и други настоящи и бивши сътрудници на създадения през 1924 г. в. \" Джумхуриет \" са обвинени в подпомагане на различни \"въоръжени терористични организации\" и са заплашени с до 43 години затвор. Вестникът , който си е изградил солидна репутация, благодарение на редица новини, поставящи властта в неудобно положение, твърди, че това е политически процес и целта му е да бъде повалена една от последните независими медии в страната. Някои от най-големите имена на турската журналистика  ще се изправят пред съда  - колумнистът Кадри Гюрсел, разследващият журналист Ахмет Шък, карикатуристът Муса Карт, шефът на вестника Акън Аталай и главният редактор Мурат Сабунджу. В обвиненията срещу \"Джумхюриет\" има формулировки като \"смяна на редакционната политика\", подготовка на \"насилствени и разделящи новини\" и \"интервюиране на лидери на терористични организации\", пише Би Би Си. Сред обвиняемите е и  Джан Дюндар  - бивш главен редактор на \"Джумхуриет\", който си навлече гнева на Ердоган, след като през 2014 г. публикува статия, описваща как Анкара доставя оръжие на ислямистки групировки в Сирия. Той ще бъде съден задочно, тъй като живее в Германия. Той и колегата му  Ердем Гюл  вече бяха осъдени на пет години затвор за въпросния текст. След процеса Дюндар се  премести да живее в Германия , където отново работи в турска медия. За защитниците на правата на човека това дело е показателно за подронването на свободите след неуспешния опит за преврат на 15 юли 2016 г., последван от  масови чистки . Хиляди служители в сферата на образованието, съдебната система, медиите, полицията и армията бяха уволнени или хвърлени в затвора. В интервю за Би Би Си по-рано този месец президентът Реджеп Ердоган заяви, че само двама журналисти са в затвора. \"Останалите или са терористи, или са пренасяли оръжия, или са ограбили банкомати\", каза той.", "date": "2017.07.24", "title": "Турски журналисти се изправят пред съда по обвинения в \"смяна на редакционната политика\""}
{"url": "http://www.dnevnik.bg/intervju/2017/07/24/3005852_boiko_iarumov_i_svetozar_georgiev_telerik_akademiia/", "text": "В момента тече подготовка за кандидатстване във втория сезон на иновативната програма за обучение на младши софтуерни специалисти – Telerik Academy Alpha. След успешно завършване на 6-месечната програма, чието начало е през есента, участниците ще могат да започнат своята кариера в ИТ индустрията. От началото на 2017 г. Академията излиза от рамките на организацията, в която беше създадена и вече обслужва целия сектор. Фокусирана е върху дигиталните компетенции, но не ги слагаме в рамките на софтуерната академия, защото има още много други умения, в които обучаваме специалисти. Става дума за модерни технологии, част от нуждите на компаниите - повече от 30 курса за различни технологии и техники от софтуерното инженерство - неща, които досега никой не е обслужвал. Насочени сме към цялата система, ние сме фасилитатор на компаниите и можем да превърнем конкретните им бизнес нужди в образователна програма, която да ги обслужи. Проактивно търсим и мотивираме и самите фирми да станат партньори, да търсят решение на проблемите си чрез компании като нас, а не да се спасяват сами.  Откакто сме самостоятелни, една от основните ни дейности е валидация на пазара, срещнахме се с голяма част от компаниите, за да изследваме какъв е спектърът им от проблеми и нужди. Най-голямото откритие реално е, не че има глад за кадри, а че При добрия сценарий хората биват обучени и когато започнат първа работа, \"катастрофират\". Липса им познание за пазара, какви са възможностите в Българиия, липсва разбиране за типа работодатели, плюсове и минуси да работиш тук или там. Липсват им умения извън строго техническите, които, оказва се, са доста по-ценени за работодателите. Техническите умения се сменят и надграждат всяка година и трябва нон стоп да учиш. Работодателите имат проблеми с търсене, намиране и въвеждане на кадри в работния процес. Този процес има нужда от помощ отвън и ние в момента изграждаме партньорска програма, която цели двете страни да бъдат събрани и да им се помогне, да въведе активно компаниите в този процес. Те трябва да променят своя мироглед от гледна точка на създаването на таланти и инвестициите, които правят за попълване на редиците си с хора. Защото какво се случва в момента? Имаме търсене на подготвени кадри и което не помага на никого. Ако не се крадат таланти, се инвестират доста средства за увеличаване на заплатите - за да се привлекат повече хора. Или пък се инвестира в посока блага за служителите (като например офис масажи), за които е доказано, че не са мотиватор. Това обаче не е начин за привличане на кадри. Освен това той не е предвидим.  И какво става? На микрониво разходите на компаниите се вдигат. На макрониво, след 5-10 години ние ще станем неконкурентни и индустрията ще отиде във Виетнам например. Тъй като IT индустрията е по-изолирана, при нея малко по-бавно ще се случи. Но при други индустрии ще се случи с по бързи темпове.  По-добре да се инвестират пари в създаването на нов талант, по системен и предвидим начин. Това изисква промяна на манталитета в самите компании. Те трябва да са готови да поемат младши талант и той да пораства систематично. Ние в \"Телерик\" преди доста години взехме абсолютно целенасочено такова решение. Компаниите трябва да инвестират в тази насока и ако това не се случи, Трябва да се намери баланс между продуктивност и нива на заплатите. Хубавото е, че доста компании вече имат стажантски програми, но те не са конструктивни и компетентни, защото се водят от старши техни специалисти, които не винаги имат толкова време и желание. По-ефективно би било, ако се потърсят компании като нашата, фокусирани върху образованието. В пилотния ни проект, който приключи през април, открихме много смисъл в процеса на работа с двайсетината компании, с които работим. Консултиране на дълбоко ниво нямаме капацитета и мащаба да правим. Но вече дискутирахме програми, които постигат до голяма степен този ефект. Сплитане на специфики на компанията в процеса на обучение беше моделът на \"Телерик\".  Има много доби практики, които някои компании следват. Когато дадена компания стимулира кампании свързани с бездомни животни или деца в неравностойно положение, тя със сигурност постига видимост и разпознаваемост като бранд. Обаче ако разчита само на това, в дългосрочен план не е добре.   Това беше първият ни проект, който направихме през пролетта, реално това беше партньорска програма. Много е важна ролята на един вид уеднаквител на пазара. Не е честно и редно компаниите, които имат най-добра разпознаваемост или най-големите на пазара винаги да обират най-добрите кандидати, защото те не винаги са най-добрият дом за тези хора. Всеки тип компания си има плюсове и минуси и трябва да се даде шанс на всички, за да няма разочаровани. Има много възможности за помощ на компаниите, защото някои реално не знаят какво е брандинг и на какво да наблегнат, не знаят как да представят правилно това, което ги отличава, за да привлекат правилните за тях хора. И там можем да помогнем. Участваме и като ментори на преприемаческата екосистема. Защото тя все още е малка и крехка, важно е да има първи успехи и същевременно е много стимулиращо да се работи с млади хора, които са много по-добри и интересни в сравнение с нас на тези години. И бихме искали да им помогнем да успеят.  България по никакъв начин не е по-специална от проблематиката, с която се сблъскват и държави от региона, така и глобално. За момента фокусът ни е България, има много неща, които бихме могли да направим тука и ефектът да е моментален. Същевременно това би бил моментът, в който ще можем с по-голяма увереност да погледнем навън.  Академията има бизнес модел в този смисъл тя вече е бизнес проект. Важното е бариерата за обучавания да е нулева откъм финанси. Тоест искаме да се влагат усилия, да се учи, но не искаме да слагаме финансов праг, не искаме тази бариера. Образованието ще си остане безплатно и това ни отличава от някои други модели на пазара. Хората са ни важни. Също и тези, които се ориентират от други професии към дигиталните. Сто процента. 75% си намират работа още в първите два месеца, следващите два месеца - всички. Гладът за кадри е по-голям от преди. Всеки от студентите прави сам своя избор на работодател. Ние не правим селекция, а даваме равен старт и на служители, и на работодатели. ", "date": "2017.07.24", "title": "Бойко Яръмов и Светозар Георгиев, \"Телерик Академия\": Компаниите трябва да инвестират не в крадене, а в създаване на таланти"}
{"url": "http://www.dnevnik.bg/sviat/2017/07/24/3012102_makron_shte_domakinstva_na_sreshta_na_vlastta_i/", "text": "Френският премиер Еманюел Макрон ще домакинства на среща на международно признатия премиер на Либия и военен командир, който владее източната част на страната. Утре Макрон ще се срещне с премиера Файез Сарадж и военния Халифа Хафтар, който наскоро обяви, че е  освободил Бенгази от джихадистите . Целта на Париж е да демонстрира подкрепа за признатото от ООН правителство, което опитва да стабилизира страната, работейки с всички фракции в нея, уточнява агенция \"Ройтерс\". Либия потъна в хаос и стана арена на сблъсъци между враждуващи фракции след свалянето от власт на диктатора  Муамар Кадафи  през 2011 г. На власт в столицата Триполи е подкрепяното от международната общност  правителство на националното единство . То обаче не е признато от парламента в източния град Тобрук, който има подкрепата на Хафтар. Фелдмаршалът не крие амбициите си да овладее и столицата. Той спря да приема подкрепа от Египет и Обединените арабски емирства и  заложи на добри отношения с Москва . Армията му се разраства, но все още разчита много на съюзи с местни племена и милиции.", "date": "2017.07.24", "title": "Макрон ще домакинства на среща на властта и опозицията в Либия"}
{"url": "http://www.dnevnik.bg/sport/2017/07/24/3012045_iamaika_iznenada_meksiko_i_shte_igrae_sreshtu_sasht/", "text": "Ямайка поднесе изненада и попречи финалът в \"Голд къп\" да е между Мексико и САЩ. В спора за титлата съставът ще играе с домакина, след като победи с 1:0 мексиканците. Безценния гол за Ямайка вкара Кемар Лорънс в 88-мата минута. Той изпълни отлично пряк свободен удар от около 25 метра и донесе победата. Ключова заслуга за изненадващия успех имаше и вратарят Андре Блейк. Стражът спаси куп опасности, създадени от мексиканските нападатели. Ямайка все своеобразен реванш за поражението си с 1:3 от Мексико във финала преди две години. Мачът за титлата е в сряда в Санта Клара, Калифорния.", "date": "2017.07.24", "title": "Ямайка изненада Мексико и ще играе срещу САЩ във финала на \"Голд къп\""}
{"url": "http://www.dnevnik.bg/bulgaria/2017/07/24/3012128_sus_specializirana_operaciia_policiiata_shte_se_bori_s/", "text": "От днес до края на седмицата във всички страни от Европейския съюз ще се проведе специализирана полицейска операция, при която ще се проверяват товарните автомобили и автобусите. Тя се осъществява по линия на Европейската организация на службите на Пътна полиция (TISPOL), съобщиха от Министерството на вътрешните работи. Криминалистите ще следят за превоз на нелегални имигранти, трафик на хора, наркотици, оръжие и транспортиране на крадени стоки. По време на акцията ще се проверява още и наличието на задължителната застраховка \"Гражданска отговорност\", както и за платена винетна такса. В България проверките са организирани съвместно от Пътна полиция и Изпълнителната агенция \"Автомобилна администрация\". В тях ще участват още и представители на Икономическа и Криминална полиция. Проверките започват само ден след акцията на МВР, при която беше  разкрит канал за незаконен трафик на чужденци.  При полицейската операция бяха задържани две жени и четирима мъже, на които бяха повдигнати и обвинения. Мигрантите са били транспортирани с автомобил, който е бил оборудван със светлинна и звукова сигнализация.", "date": "2017.07.24", "title": "Със специализирана операция полицията ще се бори с трафика на мигранти в автобуси и камиони"}
{"url": "http://www.dnevnik.bg/bulgaria/2017/07/24/3012136_chlen_na_bjuroto_za_podslushvaniia_pomagal_na_podsudim/", "text": "Държавното обвинение предложи на председателя на Държавната агенция \"Национална сигурност\" (ДАНС) отнемане на разрешение за достъп до класифицирана информация на член на Националното бюро за контрол на специалните разузнавателни средства (НБКСРС), съобщи пресцентърът на прокуратурата. В писмото обаче не се споменава за кого става въпрос. С евентуалното отнемане на достъпа до класифицирана информация парламентът ще трябва да прекрати мандата на члена на бюрото. В писмото на прокуратурата се съобщава, че на 23 май 2017 г. в антикорупционното звено е постъпил сигнал от ДАНС за установени нарушения на служебните задължения от страна на член на Националното бюро за контрол на специалните разузнавателни средства. На 2 юни 2017 г. на агенцията е възложена допълнителна проверка. След приключването ѝ, на 24 юли 2017 г. преписката е решена по същество от обвинител от градска прокуратура. Според Закона за СРС бюрото уведомява гражданите, когато спрямо тях са били използвани неправомерно специални разузнавателни средства. При осъществяване на такава дейност са установени случаи, при които член на бюрото е контактувал с подателите на заявления, включително и обвиняеми или подсъдими, и ги е съветвал за съдържанието на тези заявления. Дори лично е изготвял такива заявления или нареждал това на служител от администрацията на бюрото, аргументира се прокуратурата. При проверката е установено, се казва в съобщението на прокуратурата, че обвиняем магистрат провел лична среща в заведение с този член на бюрото, чийто достъп до класифицирана информация прокуратурата иска да бъде отнет. Непосредствено след срещата магистратът посетил сградата на бюрото, където заявлението му за проверка било прието не по установения ред, а по указание на члена на националното бюро то било изготвено от административния секретар в служебния й кабинет и на служебния ѝ компютър. Освен това заявление от подсъдим, с когото членът на бюрото е в близки отношения, е било изготвено и входирано по същия начин - на служебния компютър на административния секретар. Членът на бюрото провеждал и разговори с обвиняем магистрат, в хода на които подробно обяснявал процедурата по подаване на заявление за проверка и възможните официални отговори, както и изводите, които следват за обвиняемия от тях. След среща на предложения за отнемане на достъпа до класифицирана информация член на бюрото с гражданин, спрямо когото е било прилагано подслушване, той подал заявление за проверка. Тя била осъществена от въпросния член на бюрото. Обвиняемият магистрат бил заведен в бюрото лично от този член, за да подаде заявление, казва още прокуратурата. Разрешение за достъп до класифицирана информация се издава на този, който е \"надежден\" от гледна точка на сигурността според Закона за защита на класифицирана информация, казва ПРБ и обяснява: \"Описаните случаи, установени при проверките на ДАНС, показват нарушения на \"установения обществен ред\" от страна на този член на бюрото и представляват основание за \"ненадежност\" от гледна точка на сигурността и опазване на тайната. По тази причина \"наблюдаващият прокурор е предложил на председателя на ДАНС да предприеме действия по преценка и произнасяне за надеждността на този член на бюрото с оглед законовите разпоредби – преценка за отнемане на разрешението за достъп до класифицирана информация\".", "date": "2017.07.24", "title": "Член на бюрото за подслушвания помагал на подсъдим да състави оплакване срещу службата му"}
{"url": "http://www.dnevnik.bg/biznes/2017/07/24/3012139_koi_sa_oblastite_s_nai-visoki_i_nai-niski_dohodi/", "text": "Карта на България, която показва географската \"значимост\" на отделните региони според нивото на доходите в тях, представи съвместен проект на Института за пазарна икономика и компанията \"Мапекс\". Чрез този подход се изобразяват относителните нива на доходи спрямо територията на посочените административни области.", "date": "2017.07.24", "title": "Кои са областите с най-високи и най-ниски доходи"}
{"url": "http://www.dnevnik.bg/sport/2017/07/24/3012153_ludogorec_zamina_s_nadejdi_za_nepredvidimiia_mach_s/", "text": "\"Лудогорец\" се насочи с увереност към важния си мач с \"Апоел\" (Беер Шева) от третия предварителен кръг в Шампионската лига. Разградчани играят в Израел в сряда, но заминаха по-рано, за да се приспособят. \"Очакваме един мач, който ще бъде изключително труден. Като казвам \"един мач\", имам предвид изхода от двата двубоя с \"Апоел\". Ще направим всичко възможно да се представим по най-добрия начин и да играем плейоф\", каза треньорът Георги Дерменджиев. Той заяви, че \"Лудогорец\" е добре запознат със съперника си. По думите му \"Апоел\" прилага сходен стил. \"Играят изключително организиран и комбинативен футбол. Мисля, че сме равностойни и предстоят мачове на надлъгване. И двата мача ще бъдат добри за зрителите, но отборите трябва да играят много разумно. Мисля, че имаме достатъчно добра рутина, за да се адаптираме спрямо стила на \"Апоел\", добави той. Изпълнителният директор Ангел Петричев смята, че предстои двубой с \"абсолютно непредвидим\" изход. \"Апоел\" е редовен участник в евротурнирите. Имаме представа за съперника. От организационна гледна точка колегите от Израел работят много добре. Надявам се да се поздравим с добър турнирен резултат. Мисля, че шансовете са 50:50\", заяви той. По думите му е добре, че играчите на \"Лудогорец\" са свикнали да играят при различни климатични условия. \"При всички случаи това ще има отражение върху тях, но ние нямаме право на оправдания. Има и реванш в Разград. Каквито и да са условията, ние ще се съобразяваме с тях.\" Светослав Дяков си пожела отборът да е в най-добрата си форма в групите на Шампионската лига.", "date": "2017.07.24", "title": "\"Лудогорец\" замина с надежди за \"непредвидимия\" мач с \"Апоел\""}
{"url": "http://www.dnevnik.bg/sviat/2017/07/24/3012152_ne_mojem_da_pozvolim_da_ni_iznudvat_-_germanskite/", "text": "Турският президент Реджеп Ердоган излага на опасност столетните отношения между Анкара и Берлин, заяви финансовият министър на Германия Волфганг Шойбле в интервю за в. \"Билд\". \"Това е драматично, защото наистина ни свързват много неща. Но не можем да позволим да ни изнудват\", казва още Шойбле. Конфликтът между двете държави се изостри в последните дни, като германските политици прибягнаха до необичайно остър език, макар обичайно да се стремят да потушат напрежението. Миналата седмица Анкара  арестува шестима правозащитници  по обвинения в тероризъм, като сред тях бе и германски гражданин. По-рано не допусна депутати да посетят военната база  \"Инджирлик\",  което накара Берлин да вземе решение за изтегляне на войниците си. Властите държат в ареста и журналиста с двойно гражданство  Дениз Юджел . В петък Шойбле  сравни арестите с репресиите в Източна Германия  и заяви, че Берлин ще преосмисли сътрудничеството и икономическата помощ за Турция. Лидерът на сестринската партия на консерваторите на Меркел  Хорст Зеехофер  и ръководителят на социалдемократите Мартин Шулц също призоваха за спиране на финансовата помощ. \"Поведението на Турция е неприемливо\", заяви в неделя ръководителят на кабинета на канцлера Ангела Меркел Петер Алтмайер. \"Искаме да имаме добри отношения с тази важна и голяма държава, но това е възможно само ако в нея има върховенство на закона\", каза той пред неделното издание на \"Билд\". Берлин иска активистът Петер Щойднер и журналистът Дениз Юджел да бъдат освободени, тъй като няма причини за ареста им, каза Алтмайер. Правителството следи внимателно развитията в Турция и ако е необходимо, ще наложи санкции, уточни той. Диаспората В събота външният министър  Зигмар Габриел  публикува в \"Билд\" отворено писмо към трите милиона германци от турски произход, за да ги убеди, че мястото им е в Германия и мерките не са насочени към тях. \"Колкото и да са трудни политическите отношения, едно нещо е ясно - вашето място, на хората с турски корени в Германия, е тук с нас, независимо дали имате германски паспорт или не\", писа той. Президентът  Франк-Валтер Щайнмайер  заяви пред държавната телевизия ZDF, че връзките с Анкара са важни и че диаспората вероятно страда най-много от разрушените мостове между двете държави. 76% от германците са на мнение, че Берлин не се защитава достатъчно от Ердоган, показа социологическо проучване на агенция Emnid. 49% не смятат, че е безопасно да идат на почивка в Турция, на противоположното мнение са 44%. Властите предупредиха гражданите си, че ако решат да пътуват натам, ще вършат това на свой риск. Илюзия от самото начало Лидерът на консерваторите в Европарламента Манфред Вебер каза пред в. \"Тагесшпигел\", че Турция се отдалечава от Европейския съюз и ценностите му, и добави, че преговорите за присъединяване, \"които бяха илюзия от самото начало, трябва да бъдат прекратени изцяло\".", "date": "2017.07.24", "title": "\"Не можем да позволим да ни изнудват\" - германските политици втвърдиха тона към Анкара"}
{"url": "http://www.dnevnik.bg/citat_na_deniia/2017/07/24/3012161_citat_na_denia_ako_peevski_e_bil_klient_na_ktb_toi_bi/", "text": "Ако е бил клиент на КТБ, той (бел. ред. Делян Пеевски) би трябвало да е от ощетените, а не от тези, които са обвинени. Така председателят на бюджетната комисия в парламента Менда Стоянова отговори на въпрос  дали ѝ липсва в списъка с обвиняемите за фалита на банката името на депутата от ДПС Делян Пеевски . В интервю за Би Ти Ви тя подчерта, че той не е бил част нито в управлението, нито в контрола на КТБ. По думите ѝ парите от КТБ няма да се върнат. Те били \"потънали в много проекти, които са неефективни и които просто са изхарчили парите на вложителите\". Стоянова добави, че на първо място трябва да бъдат съдени собствениците и управляващите банката, а на второ – тези, които трябвало да ги контролират да не нарушават правилата. Миналата седмица  прокуратурата внесе в специализирания съд обвинителния акт за източването на Корпоративна търговска банка  и предаде на съд организирана престъпна група от 18 души, чийто ръководител е бившият мажоритарен собственик на банката Цветан Василев. Обвинението е за присвояване на над 2 млрд. лв. и за длъжностно присвояване на 205 млн. лв. изнесени в брой от трезора на КТБ, както и за престъпления по служба от служители на \"Банков надзор\" на БНБ.", "date": "2017.07.24", "title": "Цитат на деня: Ако Пеевски е бил клиент на КТБ, той би трябвало да е от ощетените"}
{"url": "http://www.dnevnik.bg/sviat/2017/07/24/3012165_polskiiat_prezident_naloji_veto_na_spornite_zakoni_za/", "text": "Президентът на Полша Анджей Дуда изненадващо обяви вето върху два от трите закона за реформа на съдебната система, които породиха вълна от протести. Двата закона са за Върховния съд и за Националния съвет на магистратурата (полския висш съдебен съвет). Критици на законите казват, че те намаляват независимостта на съдебната система. \"Законът за Върховния съд не засилва чувството за справедливост у обществото\", каза Дуда и допълни, че този закон, както и законът за Националния съвет на магистратурата, трябва да бъдат променени. Той съобщи, че връща законите обратно в Сейма (долната камара на парламента). Изявлението на президента беше излъчвано по държавната телевизия. Няколко хиляди души протестираха в цяла Полша в последните дни срещу реформите на съдебната система, които според тях подчиняват тази система на политическата власт. След изявлението на Анджей Дуда курсът на полската злота се покачи спрямо еврото, тъй като инвеститори казаха, че решението на президента намалява рисковете от политическа криза в Полша, отбелязва агенция \"Ройтерс\". \"Това не бе реформа, а апроприация на съдилищата. Поздравявам всички поляци, това наистина е голям успех\", каза лидерката на парламентарната група на опозиционната партия \"Новочесна\" Катаржина Лубнауер. Решението на Дуда вероятно ще го вкара в конфликт с лидера на управляващата партия \"Право и справедливост\" Ярослав Качински. Намеренията на консервативните управляващи вкараха страната в пореден конфликт с Европейската комисия и предизвикаха реакциите и на други държави.   САЩ разпространиха специален призив,  в който се казва: \"Призоваваме всички страни да гарантират, че реформата на правораздаването няма да наруши Конституцията на Полша или международните правни ангажименти на страната и ще уважи принципите за независимост на съда и разделение на властите.\" Всички високопоставени съдии в Чехия  определиха закона като атака срещу независимостта на полското правораздаване. \"Имайки предвид уважението ни към суверенитета на полската държава, не можем да мълчим за стъпките, заплашващи източника на този суверенитет - безспорните ценности на европейската цивилизация, хуманизмът и фундаменталните права и свобода\", се казва в декларацията им. Унгария подкрепи властите в Полша  и призова Европейската комисия да не надхвърля правомощията си, като критикува Варшава за тези действия, след като зам.-председателят на Еврокомисията Франс Тимерманс заяви, че управляващите в Полша извършват посегателства върху върховенството на закона и съвсем скоро може да бъде предложено  замразяване правото на глас на Варшава  на съветите на ЕС.", "date": "2017.07.24", "title": "Полският президент наложи вето на спорните закони за съдебната система"}
{"url": "http://www.dnevnik.bg/sport/2017/07/24/3012175_maikul_felps_zagubi_sustezanieto_s_goliama_biala_akula/", "text": "Най-успешният състезател в историята на олимпийските игри  Майкъл Фелпс срещу най-опасния хищник на океаните - голямата бяла акула ... Кой е по-бърз? Кой ще спечели състезанието? Отговорът трябваше да бъде даден в неделя вечер, когато по \"Дискавъри\" започна научнопопулярната серия \"Седмицата на акулите\". Акулата победи Фелпс на 100 метра в открити води, като измина разстоянието за 36,1 сек. Американецът, който прекрати кариерата си миналото лято след игрите в Рио, финишира за 38,1 сек. Самото \"състезание\" предизвика недоволство сред част от зрителите. В социалните мрежи те изразиха разочарование, че въпреки мащабната реклама не са станали свидетели на истинска надпревара, и я определиха за \"фалшива\". Филмът представи компютърна симулация в плуването между Фелпс и голяма бяла акула, виртуално поставени един до друг в съседни коридори. Екипът на \"Дискавъри\" действително е измерил времето, за което двамата \"участници\" са изминали разстоянието в открити води край Южна Африка, но не едновременно.", "date": "2017.07.24", "title": "Майкъл Фелпс загуби \"състезанието\" с голяма бяла акула"}
{"url": "http://www.dnevnik.bg/citat_na_deniia/2017/07/24/3012176_citat_na_denia_dobrite_otnosheniia_mejdu_bulgariia_i/", "text": "Това казва в интервю за \"24 часа\" депутатът от комунистическата партия на Руската федерация в Държавната дума Сергей Гаврилов. В България той е бил гост на Общото събрание на Национално движение \"Русофили\". Ето още цитати от интервюто: \"Много е опасно, когато под права на човека се разбират тоталитаризмът и глобализмът. Такова движение няма в Източна Европа и славянския свят. България е независима държава и ние имаме интерес това да е така Това ѝ позволява и да съхрани равноправието. Българите сте наш братски народ, в това няма съмнение. И санкциите срещу Русия са вредни и за България.\" \"Ръководството на България е принудено да замрази икономическите отношения с Русия, но ние сме свързани с обща култура, с езика, вярата, промишлеността, транспорта. И БСП, и ГЕРБ, и патриотите осъзнават, че връзките с нас са в интерес на българския народ, и гражданското общество ги подкрепя.\" \"Ако се справим с тероризма в Близкия изток, ще спасим християнството, но това не може да стане само с оръжие.\" \"Защото американците искат да воюват с руснаците до последния българин. (Перифраза на известния афоризъм \"Америка ще воюва с Европа до последния европеец\" - бел. авт.). Съвременната история показва, че с пари могат да се купуват държавни елити. А русофобията не е присъща за българите. В Русия пък българофобия няма. Тя е 0%.\", отговаря Гаврилов на въпроса \"Защо антируската пропаганда е толкова силна в България, при положение, че 75% от хората се определят като русофили?\" \"След разпада на СССР страните в ЕС и САЩ разделиха България и Русия. Създават разкол, Европа е разделена на две части по оста от Прибалтика до Черно море, за да се отделят старите европейски държави от Русия. Този коридор се държи под американски контрол чрез Полша и пречи на диалога между славянските страни, които имат обща култура.\" \"България и Русия са естествени партньори - геополитически, по линия на религията, на културата. Ако ръководителите на България проявят характер, това ще се промени. Но сега, за съжаление, имаме по-добри контакти с Турция, отколкото с България, а сме воювали с тях във времето назад.\"", "date": "2017.07.24", "title": "Цитат на деня: Добрите отношения между България и Русия ще спасят православната цивилизация"}
{"url": "http://www.dnevnik.bg/razvlechenie/2017/07/24/3012180_otkus_ot_trite_dushteri_na_eva_na_elif_shafak/", "text": "Писателката споделя: \"Докато пишех романа, се вгледах дълбоко в турското общество и неговата народопсихология. Страхът се усеща във въздуха, присъства една постоянна тревожност Липсва ни памет, нямаме време за анализи, дори за скръб. Именно това са нагласите, които исках да опиша в книгата си\". Това е история за идентичността, политиката, религията, жените и... Бог. Това е историята на младата туркиня Пери, която расте като невинна жертва в непрекъснатата война между самотния секуларизъм на баща си и ислямската религиозност на майка си. Момичето печели стипендия за Оксфордския университет и пристига в Англия, където се сприятелява с чаровната Ширин – атеистка от ирански произход, и Мона – забулена с хиджаб египто-американка. Така се заражда една необичайна връзка между три съвършено различни жени от мюсюлмански произход – Грешната, Набожната и Раздвоената, Трите дъщери на Ева. Това е история за отстояването на вярата и за любовта, за победата над страховете и удоволствието да изречеш истината. В един обикновен пролетен следобед, безкраен и задушен като всички пролетни следобеди в Истанбул, тя усети, че в душата ѝ зейва бездна и е способна да убие някого. Винаги беше подозирала, че дори и най-кротките и мили жени са склонни на насилие, когато са стресирани. Знаеше, че не е нито кротка, нито мила, затова смяташе, че потенциалът ѝ да губи контрол е значително по-голям. \"Потенциал\" е подвеждаща дума. Преди всички твърдяха, че Турция има голям потенциал, а видяхме какво стана Успокояваше се с мисълта, че в крайна сметка и нейният тъмен и пагубен потенциал ще се окаже безполезен. За късмет Съдбата, тази добре запазена извечна плоча, на която е изписано всичко минало и предстоящо, я пазеше от погрешни действия. Живееше достоен живот. Не беше навредила на никое човешко същество, не и умишлено, поне в последно време, като изключим безобидните клюки и одумвания по чужд адрес, които, изглежда, не бяха голям грях – в противен случай бездните на ада щяха да се пръскат по шевовете от прегрешили. Единственият огорчен от нея вероятно беше Бог, а Той, макар че беше силно докачлив и прочут със своенравието си, никога не се засегна. Да нараняваш и да бъдеш нараняван е присъщо на хората. В очите на семейството и приятелите Наспери Налбантоглу, или Пери, както ѝ викаха всички, беше добър човек. Участваше в благотворителни акции и в кампании в помощ на болните от алцхаймер и на бедните семейства, прекарваше часове в старчески домове, за да участва в турнири по табла, където нарочно губеше, разнасяше храна на плодовитите улични истанбулски котки и често плащаше сметките за кастрацията им, редовно присъстваше на училищните представления на децата си, устройваше изискани вечери за шефа и колегите на мъжа си, постеше през първия и последния ден на Рамазан, като прескачаше другите дни, а на всеки Байрам даваше курбан с къносана овца. Никога не хвърляше боклуци на улицата, не се пререждаше в супермаркета и не повишаваше глас – дори когато се държаха лошо с нея. Прекрасна съпруга, прекрасна майка, прекрасна домакиня, прекрасна гражданка и прекрасна модерна мюсюлманка – такава беше тя. Като талантлив шивач времето беше съшило без видими ръбове двете платна, с които бе обвит животът ѝ: в едното бе втъкано онова, което хората мислеха за нея, а в другото – онова, което тя мислеше за себе си. Представата на хората за нея и себевъзприятието ѝ се бяха слели в едно и вече ѝ беше трудно да различи какви са хорските очаквания за нея и колко от всичко това е по нейна воля. Понякога я обземаше непреодолимо желание да грабне кофа със сапунена вода и да измие улиците, площадите, правителството, парламента, бюрокрацията, като пътьом изплакне някоя и друга уста. Мръсотията беше навсякъде. Имаше толкова много счупено за поправяне и толкова много грешки за коригиране. Всяка сутрин, на излизане от къщи, тя въздишаше и се надяваше, че с дъха си ще прогони боклука от предишния ден. Макар да поставяше под въпрос съвършенството на света и да не преглъщаше неправдите, тя беше решила преди няколко години да е доволна от онова, което има. Затова беше изненадана, когато един съвсем обикновен, невзрачен ден Пери, почитана, уважавана и на трийсет и пет, се улови, че се взира в бездната в душата си. След време се успокояваше, че за случилото се онзи следобед виновен е бил трафикът. Боботещ, тътнещ, кънтящ, той напомняше бойните викове на хиляди воини. Целият град приличаше на гигантски строителен обект. Истанбул се беше разраснал неудържимо и продължаваше да расте – издута златна риба, погълнала повече от необходимото, но все такава лакома. Когато си спомняше за ужасния следобед, Пери си повтаряше, че ако не беше безнадеждното улично задръстване, веригата от заспали в паметта ѝ събития, никога нямаше да се задвижи. Пълзяха по улицата, частично блокирана от обърнат камион, притиснати сред превозни средства от всякакъв калибър. Пери потупваше с пръсти по кормилото и сменяше програмата на радиото през няколко минути, а дъщеря ѝ седеше отегчено до нея със слушалки на ушите. Като вълшебна пръчица в ръцете на зла вещица, трафикът превръщаше минутите в часове, хората – в грубияни и оскъдното благоразумие – в лудост. Това беше нормално за град като Истанбул, който разполагаше с колкото искаш време, грубияни и лудост. Един час повече или по-малко, един грубиянин в повече или един луд по-малко – идваше момент, когато всичко това беше без значение. Безумието вилнееше по улиците като опияняваща дрога във вените. Всеки ден милиони истанбулци поглъщаха поредната доза, без да осъзнават, че откачат все повече. Вместо да споделят хляба, те предпочитаха да споделят умопомрачението си. И това им се струваше напълно нормално. С други думи, цареше повсеместна липса на разум: ако достатъчно много очи гледат една и съща халюцинация, тя се превръща в истина, ако достатъчно много хора се смеят на едно и също нещастие, то придобива облика на забавна шега.", "date": "2017.07.24", "title": "Откъс от \"Трите дъщери на Ева\" на Елиф Шафак"}
{"url": "http://www.dnevnik.bg/bulgaria/2017/07/24/3012183_datchanin_spechelil_blizo_400_hil_lv_ot_lihvarstvo_v/", "text": "Бургаската прокуратура предаде на съд 74-годишен датски гражданин, който е обвинен в лихварство. В рамките на 6 години той успял да спечели близо 400 хил. лв. от отпускането на заеми с лихви, обезпечени с ипотеки, като за тази дейност нямал необходимия лиценз от Българската народна банка, съобщиха от прокуратурата. Курт Р. започнал незаконната си дейност в началото на март 2005 г. Чрез фирмата си \"Дан констракшън\" ЕООД отпуснал заеми на 56 души и до началото на 2011 г. успял да натрупа неправомерни доходи от лихви в размер на 109 650 лв. През май 2005 г. той предприел същите действия с две нови фирми - \"Шмидт Финанс 2002\" ЕООД и \"Шмидт Финанс 2007\" ЕООД. Чрез първата предоставил заем на 39 души, а чрез втората – на 36. От лихвите той спечелил съответно 101 914 лв. и 187 746 лв. Така общата сума, която натрупал от лихвите, е 399 310 лв. За тези престъпления датчанинът може да бъде осъден ефективно за срок от 5 до 10 години, като е предвидена и глоба от 5000 лв. до 10 000 лв. Освен това съдът може да постанови още и конфискация на част или цялото имущество на 74-годишния мъж. Делото ще се гледа от Окръжния съд в Бургас на 27 юли.", "date": "2017.07.24", "title": "Датчанин спечелил близо 400 хил. лв. от лихварство в Бургаско"}
{"url": "http://www.dnevnik.bg/kultura/2017/07/24/3012188_spomen_za_vapcarov/", "text": "Първият ми спомен за Вапцаров беше собственото ми удивление от факта, че е бил в Кипър. То идваше от стиховете \"И онзи див копнеж по Филипините, по едрите звезди над Фамагуста\". Бях още малък и още мислех, че Маркс Енгелс е един човек, вероятно руснак. В къщи нямахме телевизор, нямаше интернет, имахме телефон, дуплекс, за който знае какво е това, комшиите отгоре нямаха телефон и идваха понякога да се обадят от нас, после оставяха две стотинки до телефона, колкото струваха градските разговори, ние все им казвахме да си приберат парите, а те все казваха, че ако си ги приберат, другият път ще им е неудобно да си поискат да се обадят. Радио не слушахме освен баща ми, който слушаше по няколко пъти на ден световната емисия на Би Би Си, прилежно и тихо като молитвите на прилежен мюсюлманин. Къщата притихваше. Той сякаш знаеше всичко, което се случваше по света, но никога не казваше откъде. Беше завършил Американския колеж в Симеоново, после беше учил във Виена и вероятно по една от тези две причини не му разрешаваха да пътува в чужбина. За мен източник на информация за света не беше Би Би Си или баща ми, а баба ми. Вероятно тя първа е споменала пред мен Вапцаров, към когото хранеше откровено човешко съжаление, защото си беше отишъл млад, хубав и талантлив. Топлите и чувства може и да идваха по македонска линия или защото идваше от образовано семейство, а не \"като тия шумкари, които не са завършили и второ отделение\", както обобщаваше тя целия управляващ, интелектуален и военен елит от онова време. Аз я питах къде е Фамагуста, тя ми каза, че е в Кипър, остров някъде между Гърция и Турция. Някаква амалгама с неясна идентичност, като Маркс Енгелс. Място, на което със сигурност не би могъл да отидеш. За мен беше загадка как така Вапцаров е бил хем комунист, хем е ходил в чужбина. Може би съм си мислел, че комунистите не са пътували в чужбина, а когато са дошли на власт, са забранили и на всички останали. СССР, Чехия и ГДР не бяха точно чужбина, те бяха на Изток, а Кипър на Запад. Такава беше политическата география на едно дете. Освен това Вапцаров го бяха разстреляли на има-няма 500 метра от вкъщи. Минаха години, пораснах и независимо от абсурдния начин на преподаване на литература в училище, а може и точно заради това, за мен Вапцаров си остана добър поет с трагично объркана съдба, който беше ходил в чужбина. Знам, несправедлив образ, Вапцаров не беше единственият, който беше ходил в чужбина. Но детските спомени може да са всичко друго, но не и справедливи.", "date": "2017.07.24", "title": "Спомен за Вапцаров"}
{"url": "http://www.dnevnik.bg/bulgaria/2017/07/24/3012150_evropeiski_sudii_obiaviha_promenite_v_sudebniia_zakon/", "text": "Предлаганите от парламента изменения в съдебния закон, с които се въвежда изискването всички магистрати да декларират членството си в съсловни организации и които ограничават финансирането им, имат сковаващо действие. Това се казва в писмо на Европейската асоциация на съдиите до председателя на парламента след  приетите на първо четене спорни промени в Закона за съдебната власт. С последните изменения в закона бе въведено задължението за деклариране на членство в съсловни организации и масонски ложи, т.е. \"тайни, и/или неформални организации и общества\". Това задължение обаче обхвана само новопостъпилите в тези организации магистрати, от него бяха изключени заварените случаи. Предлаганите от третия кабинет на Бойко Борисов промени, ако бъдат приети окончателно, ще засегнат всички магистрати, които ще трябва да декларират членството си в съсловни организации. От европейската асоциация на съдиите припомнят, че още през октомври 2016 г. на своя среща са обсъдили изискването в България съдиите да декларират пред ВСС всички свои дейности, включително членството си в професионални организации. Тогава асоциацията взе единодушно решение да изпрати до българските власти - правителство, парламент писмо, с което отправя апел  за предприемане на действия за изменение на изискването с изключване на професионалните сдружения на съдиите от неговия обхват . В днешното си писмо асоциацията повтаря казаното и преди - че правото на съдиите да членуват в професионални сдружения е \"важно, тъй като цели да укрепи тяхната независимост и се признава съгласно международните принципи на правото и аналогични препоръки на Организацията на обединените нации\". \"Изискването за деклариране на такова членство пред Висшия съдебен съвет — органът, взимащ решения по всички въпроси, свързани с кадровото развитие на съдиите — има сковаващо действие и възпира упражняването на правото на свободно сдружаване\", аргументират се още европейските съдии. Според тях изискването за деклариране на членство на магистратите в съсловни организации не е продиктувано от видима цел. Те допълват, че подобно членство на съдиите не влиза в противоречие с тяхна правораздавателна функция по разглеждани дела. Напомнят, че съдиите и без това декларират, ако имат частен интерес с отношение към решаваните спорове. \"Включването на задължение за деклариране на членство в професионални организации не преследва легитимна цел, подкопава правото на сдружаване и влиза в разрез със съгласуваната в София политика за укрепване, а не уязвяване, на сдруженията на съдии. Следването на тази съгласувана \"политика от София\" е принципен въпрос не на последно място поради приетия от министрите на правосъдието на държавите - членки на Съвета на Европа, План за действие за независимост на съдебната власт на срещата им на 21 април 2016 г. в София\", пишат още евромагистратите. Те предупреждават, че прилагането на приетия от парламента на първо четене Закон за съдебната власт ще се превърне в пречка за свободното сдружаване на магистрати в професионални организации, като паралелно с това ще наложи забрана за участието им в управителните органи на организации, учредени съвместно с представители на други правни професии. В писмото за европейската съдийска асоциация се коментира и предлаганата забрана дейностите на професионалните магистратски организации да бъдат финансирани чрез участие в проекти. \"Държим да отбележим, че участието на съсловните организации в такива проекти е необходимо, за да се обезпечат дейности като организиране на навременни професионални дискусии, обучения, срещи между магистрати, участие на външни лектори, обмен с чуждестранни колеги, издаване на наръчници, справочници и друга правна литература\", пише в него. Европейските съдии определят като \" \". Те завършват писмото си с повторен апел към българския парламент и правителство за изключване на професионалните сдружения на магистрати от обхвата на проектозакона за изменение на съдебния закон.", "date": "2017.07.24", "title": "Европейски съдии обявиха промените в съдебния закон за абсурдни, недемократични и сковаващи"}
{"url": "http://www.dnevnik.bg/sviat/2017/07/24/3012186_sluchaite_na_holera_v_iemen_moje_da_stanat_nad_600_000/", "text": "Случаите на холера в Йемен се очаква най-малкото да се удвоят до края на 2017 г. и да превишат 600 000, предупреди вчера Международният комитет на Червения кръст (МКЧК), цитиран от ДПА и БТА. Най-голямата трагедия е, че  епидемията от холера  е предотвратима, създадена от човека  хуманитарна  катастрофа, каза президентът на МКЧК Петер Маурер, който е на посещение в разкъсваната от война страна. Това е пряка последица от конфликт, който унищожи гражданската инфраструктура и съсипа цялата здравна система, допълва той в изявление.  Здравната криза в Йемен се развива на фона на продължаващия  конфликт  между президента Абд Рабу Мансур Хади, подкрепян от Саудитска Арабия и сунитски съюзници, и бунтовниците хуси, ползващи се с подкрепата на Иран. Според МКЧК по-малко от 45 процента от здравните заведения работят, а други работят само частично.  Холерата, източник на която са заразени води и предизвиква силно повръщане и диария, може да бъде лекувана и предотвратявана. Без лечение обаче  болестта  може да убие жертвите си за няколко часа.  Според Световната здравна организация близо 3200 души са били заразени през последните три месеца и над 1800 са починали. Заради липса на ресурси нелекувани остават и други инфекциозни заболявания като малария и треска денге, предупреждава МКЧК. ", "date": "2017.07.24", "title": "Случаите на холера в Йемен може да станат над 600 000 до края на годината"}
{"url": "http://www.dnevnik.bg/sport/2017/07/24/3012147_citat_na_denia_shtom_putuvame_s_pravitelstveniia/", "text": "\"Това, че ще пътуваме с правителствения самолет, означава, че държавата мисли за българския футбол. Не само ние, а и \"Ботев\" ще пътува с този самолет. Това е много добро отношение, така че ние само можем да благодарим за това.\" Думите са на треньора на \"Лудогорец\" Георги Дерменджиев малко преди полета от Варна за Израел. В сряда разградчани гостуват на \"Апоел\" (Беер Шева) за мача си от третия предварителен кръг в Шампионската лига. \"Лудогорец\" обяви в неделя, че ще ползва \"Авиоотряд 28\". От клуба  благодариха на спортния министър Красен Кралев за \"решителната му намеса\"  при осигуряването на правителствения самолет.", "date": "2017.07.24", "title": "Цитат на деня: Щом пътуваме с правителствения самолет, значи държавата мисли за футбола"}
{"url": "http://www.dnevnik.bg/razvlechenie/2017/07/24/3012200_video_princovete_uiliam_i_hari_za_pruv_put_razkazvat/", "text": "Британските принцове Уилям и Хари за пръв път говорят за майка си в документален филм по случай 20-ата годишнина от трагичната смърт на Даяна на 31 август, предаде \"Ройтерс\". \"Даяна, майка ни - живот и наследство\" ще бъде показан тази вечер, 24 юли, и представлява интимен портрет на принцесата през очите на синовете й и най-близките й приятели според създалия го канал HBO. \"Аз и Хари отчаяно искахме да кажем чао, до по-късно... Ако знаех какво ще се случи, надали бих го пропилял с лека ръка, както и всичко останало\", казва Уилям. \"Тя ни се обади от Париж, не помня точно за какво, но помня, че до края на живота си ще съжалявам, че този разговор беше толкова кратък\", добавя Хари. Никой досега не е разказвал историята на Даяна от гледната точка на онези, които са я обичали и познавали най-добре - синовете й, казва отговорният продуцент на филма Ник Кент пред \"Ройтерс\". Филмът се концентрира върху благотворителната дейност на Даяна в борбата срещу ХИВ/СПИН и премахването на стари военни мини за сметка на скандалите около брака й. Според режисьорите това не е било изискване за участието на британското кралско семейство, а желание да разкажат нещо ново. Искахме след години принцовете да покажат този филм на своите деца и да им кажат: ето това беше баба ви, изтъква Кент. Серия от събития ще отбележат годишнината от смъртта на Даяна. Уилям и Хари вече посетиха възпоменателна церемония на гроба й и ще открият неин паметник пред лондонската си резиденция. В Бъкингамския дворец в събота бе открита и изложба с рядко показвани лични вещи на принцесата, включително музикалната й колекция и балетните й обувки. Експозиция, посветена на вкуса й към модата, бе открита също там през февруари.", "date": "2017.07.24", "title": "Видео: Принцовете Уилям и Хари за пръв път разказват за майка си във филм"}
{"url": "http://www.dnevnik.bg/biznes/2017/07/24/3012234_dve_bulgarski_letishta_specheliha_priz_za_nai-burzo/", "text": "Летищата в София и Бургас бяха отличени с призови места от световното онлайн издание за авиационни новини и анализи anna.aero. Те са на първо място в две от категориите за най-бързо нарастващ трафик сред летищата в Европа. Столичната аерогара беше отличена за най-бързо нарастващ трафик в категорията от 3 до 5 милиона пътници. Увеличението е с рекордните 22% на пътувалите през 2016 г. Полското летище в Краков остана на втора позиция. Бургаската аерогара зае първо място за най-бързо нарастващ трафик в категорията от 2 до 3 милиона пътници. И при него ръстът за 2016 г. е 22%, като зад него, само с 0.1% по-малко, остана летището в Тбилиси. Берлинското летище \"Шьонефелд\" е номер едно в категория над 10 млн. пътници, а турското \"Орду-Гиресун\" е първо сред тези от 100 хил. до 1 млн. пътници. Победител сред летищата с най-много нови маршрути е \"Шьонефелд\" в Берлин, където за една година са разкрити 23 нови линии. Аерогарата в Барселона е номер едно в класацията за открити нови полети на дълги разстояния. Летището в руския град Казан пък е лидер по най-много нови авиокомпании, които започват да летят от него. Най-натовареното летище според класацията е парижкото \"Шарл де Гол\", което печели приза за четвърта поредна година. Престижните годишни награди Еuro Annies се раздават за осма поредна година. Те се присъждат след анализ на резултатите на повече от 350 летища в цяла Европа.", "date": "2017.07.24", "title": "Две български летища спечелиха приз за най-бързо нарастващ трафик на пътници в Европа"}
{"url": "http://www.dnevnik.bg/bulgaria/2017/07/24/3012230_borshosh_otkazva_da_se_iavi_v_parlamentarnata_komisiia/", "text": "Доскорошният изпълнителен директор на НДК Мирослав Боршош няма да се яви на днешното заседание на Временната комисия в Народното събрание, която проучва как са харчени парите, предоставени за ремонта на двореца покрай българското председателство на Съвета на ЕС. В профила си във \"Фейсбук\" Боршош изтъква, че \"някои от членовете на комисията си позволиха преднамерени и крайни изказвания много преди аз да бъда изслушан в комисията\". Той припомня, че комисията е започнала работа на 6 юли и оттогава е провела четири заседания \"по казус и обстоятелства, изискващи разглеждането на огромен обем документи и запознаването с множество факти и гледни точки\". Боршош изразява мнение, че \"решенията, взети в такива кратки срокове и в условията на медиен натиск, не могат да бъдат безпристрастни и обективни\". Той изразява съмнения в добросъвестността и непредубедеността на някои от членовете й, а освен това допуска, че всички факти ще се изяснят в рамките на съдебния процес след като прокуратурата му е повдигнала обвинение. \"Всички факти и твърдения вече ще се изясняват в съда и затова допускам, че явяването ми пред комисията може да се използва и за други цели, а не само за изясняване на истината\", пише Боршош и допълва, че ще предостави на депутатите писмени аргументи.  На днешното заседание се очаква да бъдат изслушани бившият вицепремиер по българското председателство Деница Златева, бивши членове на борда на НДК, както и сегашният изпълнителен директор Ангел Митев. ", "date": "2017.07.24", "title": "Боршош отказва да се яви в парламентарната комисия за НДК"}
{"url": "http://www.dnevnik.bg/sport/2017/07/24/3011857_politikata_na_levski_-_ruska_ruletka_ili_pogled_kum/", "text": "Пет месеца... Толкова минаха от  изказването на собственика на \"Левски\" Спас Русев, че се оттегля и че клубът е бил практически във фалит  до черешката на тортата в мащабната селекция -  пристигането на бившия футболист на \"Манчестър юнайтед\" Габриел Обертан . В края на февруари над \"Георги Аспарухов\" бяха надвиснали черни облаци и акциите на клуба се разнасяха в различни посоки. По това време най-големият страх на привържениците беше, че  може да се последва съдбата на големия съперник ЦСКА . В разгара на лятото моментната картина е различна. Русев е на мястото си, а в спортен план \"Левски\" направи чистка и смени почти целия си отбор. Селекцията включи привличането на общо 11 футболисти, сред които и необичайните за българското първенство Жорди Гомес и Обертан, имащи богат опит във Висшата лига. Трансферът на играчи от подобно ниво е свързан с пари. И е логично да се постави въпросът дали ръководството действа с ясно начертана дългосрочна стратегия, или стреля в тъмното. Добре премерен риск \"Левски\" е увеличил перото за заплати в бюджета си за тази година,  заяви финансовият директор на клуба Красимир Иванов пред \"Дневник\" . Публикуваните наскоро финансови отчети на \"Левски\" показват, че за 2015 г. разходите за заплати и осигуровки са били 6.442 млн. лева през 2015 г. и 7.8 милиона пред 2016 г. По думите на Иванов увеличението на заплатите нито е в шокиращи размери, нито е хазартен ход и е било предварително планирано. Преди месец той обяви, че целта е за пръв път в последните десет години  да бъде отчетена финансова печалба . Отпадането от евротурнирите след  загубата с 1:2 от \"Хайдук\"  също не би трябвало да обърка плановете. \"За този сезон бюджетът ни не е бил натоварен с очаквания за приходи от европейските клубни турнири. При трансферите подходихме много внимателно от финансова гледна точка\", заяви Иванов. Според него трансферната политика не включва хазартни ходове. \"Това е инвестиция в бъдещето, а не риск. Идването на Гомес и Обертан е логично продължение на селекцията, след като си върнахме юноши на клуба. Първата цел е тези играчи да предадат опита си на младите, а втората - да се повиши качеството.\" Ръководството на клуба се надява вдигането на качеството да доведе до повишаване на посещаемостта на домакинските мачове и подобряване на имиджа на клуба, а оттам да има и позитиви в производните елементи. Погледът на будната съвест Мнението на Иванов не се споделя изцяло от председателя на тръста \"Синя България\" Васил Колев. Според него проблемът е, че ръководството \"няма схващането, че \"Левски\" е предприятие, което произвежда футбол\". \"Не се планира производството\", каза Колев пред \"Дневник\". Той вижда \"Левски\" като много лошо структуриран клуб. \"Трансферите крият риск, защото предполагат резултати. Проблемът е, че селекцията отново беше направена късно. Лошото е, че няма яснота кой е отговорен за това.\" \"Синя България\"  иска общо събрание , на което да бъдат поставени \"общи ракурси за управлението на клуба\". \"Там трябва да се гледа справедливата оценка на цифрите\", заяви Колев. През лятото \"Левски\" продаде двама играчи - Божидар Краев и Мехди Бурабия, а си осигури и около 1 млн. лева от евротурнирите. Председателят на тръста определя като \"притеснително\" непостоянството на Русев като собственик - от готовността му да напусне до личната ангажираност с трансферите. \"Имам една претенция към него - \"Левски\" функционира като соц. предприятие. В него са хлябът и ножът. Нужно е много добре да се адресират проблемите и да се направят реформи. В момента на всяко ниво в клуба има бомби.\" По-далеч от притесненията Финансовият директор Иванов посочи, че въпреки големите трансфери клубът се движи в планирания бюджет. По въпроса за състоянието на \"Левски\" Колев смята, че то не е толкова драматично, колкото изглежда заради големите дългове. Според финансовия отчет към 31 декември 2016 г.  задълженията са стигнали 25.585 млн. лева, което е скок с 65.7% спрямо 2015 г . От договора с \"Виваком\" (БТК ЕАД) в началото на тази година са изчистени текущи задължения в размер на 6.620 млн. лева. Около половината от всички дългове на клуба са свързани с новия сектор А на стадион \"Георги Аспарухов\". Тъкмо това според Колев прави така, че картината да не е апокалиптична. \"Проблемът е с функционирането на клуба, а не с дълговете. \"Левски\" е похарчил 25 млн. лева за два сезона, без да има възвръщаемост\", посочи председателят на \"Синя България\". След тези два сезона, в които отборът не спечели нищо, се смени целият отбор и започва изграждане на нов, който вече търси резултати. Ключов в цялата картина ще е подходът на ръководството - дали и какво търпение ще има към треньора в очакване на резултатите и обиграването на отбора. Преди месец спортният директор Даниел Боримиров и треньорът Николай Митов казаха, че се работи по тригодишен план за изграждане на шампионски отбор. Според треньора първите резултати в спортен план ще дойдат след Нова година.", "date": "2017.07.24", "title": "Политиката на \"Левски\" - руска рулетка или поглед към по-добро бъдеще"}
{"url": "http://www.dnevnik.bg/sviat/2017/07/24/3012232_turciia_ottegli_nesushtestvuvashtiia_cheren_spisuk_s/", "text": "Турция е изтеглила списъка с 681 германски фирми, заподозрени, че подкрепят тероризма, каза говорител на вътрешното министерство в Берлин, цитиран от германски медии и \"Ройтерс\". Заедно с този документ турските власти бяха изпратили и молба за съдействие от германските си колеги. Информацията за списъка, повечето от юридическите лица в който се смятат от Анкара за свързани с живеещия в САЩ проповедник Фетхуллах Гюлен, се появи в средата на миналата седмица. Първоначалните данни бяха за 68 фирми, но публикация на в. \"Ханделсблат\"  съобщи, че те са десет пъти повече . Турските власти дни наред отричаха да има такъв списък и го определяха като \"фалшива новина\" на фона на  напрежението между Анкара и Берлин  заради задържане на германски активист. В понеделник обаче турският вътрешен министър Сюлейман Сойлу казал на колегата си Томас де Мезиер, че решението за изпращането на документите произлизало от \"проблем в комуникацията\". По информация на \"Шпигел\" Сойлу обяснил, че е станало \"недоразумение\". \"Вътрешният министър подчерта, че турските власти не разследват германски фирми\", каза говорителят на вътрешното министерство в Берлин Тобиас Плате пред журналисти, цитиран от \"Шпигел\". Според изданието списъкът не е съдържал само компании и бил изпратен през май чрез системата на Интерпол. През уикенда обаче документът бил изтеглен по същия начин, през системата на Интерпол.  Икономическото министерство обаче междувременно продължава да разглежда възможността за налагане на по-нататъшни мерки срещу Турция в контекста на изострените отношения, предава \"Ройтерс\".", "date": "2017.07.24", "title": "Турция оттегли \"несъществуващия\" черен списък с германски фирми, свързани с Гюлен"}
{"url": "http://www.dnevnik.bg/sviat/2017/07/24/3012242_pone_petima_dushi_sa_raneni_pri_napadenie_v_severna/", "text": "Поне петима души са ранени при атака в северния швейцарски град Шафхаузен, съобщи агенция \"Ройтерс\", позовавайки се на съобщение на полицията. Полицията заяви, че не става въпрос за терористичен акт. Тя потвърди първоначалната информация на свидетели, че мъжът е носил моторен трион. Властите описват нападателя като висок около 190 см., без коса и с мърляв вид, пише електронното издание The Local, смята се, че е избягал с \"Фолксваген кади\" с швейцарски номера. Старият град е отцепен и се води полицейска операция, съобщава swissinfo.ch. Говорител на полицията уточни, че на място има и линейки, както и спасителни хеликоптери, в случай, че трябва ранени да бъдат отведени в болница. Много автомобили на силите на реда са разположени на мястото на събитието, предава \"Нойе цюрхер цайтунг\". Говорителят на полицията Синди Беер потвърди, че се извършва \"мащабна полицейска операция\", но не и че нападението е извършено с моторен трион. Шафхаузен е курортен град с население около 36 000 души и се намира на десетина километра от границата с Германия.", "date": "2017.07.24", "title": "Поне петима души са ранени при нападение в Северна Швейцария"}
{"url": "http://www.dnevnik.bg/detski_dnevnik/2017/07/24/3012293_bulgarskiiat_otbor_po_matematika_specheli_medali_na/", "text": "С 4 сребърни и 2 бронзови медала ще се завърне олимпийският отбор по математика след участието в международната олимпиада по математика, която се проведе между 13 и 23 юли в Рио де Жанейро, Бразилия, съобщиха от Сдружението на олимпийските отбори по природни науки (СООПН). 58-ото издание на състезанието събра 614 ученици от над 112 държави, които се посветиха на задачи, избрани от лидерите на отборите. В отборното класиране България е на 18-о място и 4-о за държавите - представителки на Европейския съюз. Българският национален отбор по математика през 2017 е в следния състав: Кирил Бангачев, 11 клас, СМГ - 19 точки, сребърен медал Виолета Найденова, 12 клас, СМГ - 21 точки, сребърен медал Христо Папазов, 12 клас, Американски колеж - 17 точки, бронзов медал Константин Гаров, 12 клас, ПМГ Бургас - 19 точки, сребърен медал Атанас Динев, 11 кл, ПМГ Бургас - 17 точки, бронзов медал Иван Ганев, 12 клас, Американски колеж - 23 точки, сребърен медал Ръководители на отбора са проф. дмн. Петър Бойваленков (ИМИ-БАН), доц. дмн. Емил Колев (ИМИ-БАН) и Александър Макелов (докторант в MIT). Българският отбор ще пристигне на летище София, Терминал 2, на 25 юли в 22.05 часа от Франкфурт.", "date": "2017.07.24", "title": "Българският отбор по математика спечели медали на олимпиадата в Бразилия"}
{"url": "http://www.dnevnik.bg/bulgaria/2017/07/24/3012263_zam-shef_na_bjuroto_po_podslushvaniiata_mareshki_i/", "text": "Предложеният за отнемане на достъпа му до класифицирана информация член на Националното бюро за специални разузнавателни средства (СРС) е зам.-председателят на институцията - адвокат Георги Гатев. Това съобщиха за \"Дневник\" източници от разследването. По-рано днес прокуратурата съобщи, че ще предложи на председателя на ДАНС да бъде отнет допускът до защитена информация на член на бюрото, защото е помагал на обвиняеми и подсъдими магистрати да съставят оплакване срещу службата му. В съобщението на прокуратурата обаче не се посочваше кого има предвид. Повече четете  тук . Гатев е заместник на председателя на бюрото Бойко Рашков. Той бе назначен от квотата на ДПС. Твърдяното от прокуратурата не е вярно, заяви Гатев В коментар за \"Дневник\" Гатев заяви, че е научил от медиите, че прокурорското предложение се отнася за него. И допълни: \"Твърдяното от прокуратурата нарушаване на обществения ред не е вярно. Във всичките посочени случаи се касае за подаване на заявления, както предвижда законът, при което не са извършени нарушения нито от мен, нито от друг член на бюрото. Не е изнасяна секретна информация, нито информация от СРС, за да се твърди за нарушения, а е изпълняван законът. Не е вярно твърдението, че съм подготвял заявления на някого и съм ги внасял нерегламентирано. Чакам да получа официална информация.\" По информация от разследването искането за отнемането на достъп е заради връзките, които Гатев е  имал с варненския съдия Светлозар Георгиев , който е подсъдим за натиск над колега. До процеса се стигна, след като магистратът бе подслушван заради дело, по което е бил съдия-докладчик, срещу бизнесмена и лидер на \"Воля\" Веселин Марешки. Както и за връзки с плевенския прокурор Димитър Захариев, който бе  обвинен заради участие в престъпна група , за чийто ръководител държавното обвинение посочи Камен Балбузанов-Куката. Третият случай, в който според прокуратурата, Гатев е помагал нерегламентирано на магистрат засяга пловдивския прокурор Росен Каменов, за когото има предложение за дисциплинарно уволнение", "date": "2017.07.24", "title": "Зам.-шеф на бюрото по подслушванията, Марешки и свързван с банда прокурор попаднаха в общ казус"}
{"url": "http://www.dnevnik.bg/biznes/2017/07/24/3012332_asociaciiata_na_rabotodatelite_poiska_otmiana_na/", "text": "Асоциацията на организациите на българските работодатели (АОБР) поиска отмяна на допълнителното трудово възнаграждение за придобит трудов стаж и професионален опит, популярно като класове за прослужени години. Това обявиха на пресконференция представители на асоциацията, сред които и председателят на Асоциацията на индустриалния капитал в България и ротационен председател на АОБР Васил Велев, съобщава БТА. Той заяви, че с преструктуриране на работната заплата и отпадането на допълнителното възнаграждение за прослужено време ще се даде възможност за равнопоставеност на работниците и служителите. По този начин щяло да се преодолее дискриминационното различие между държавните служители, за които такава промяна е в сила от години. От асоциацията подчертават, че след отпадането на класа за прослужено време ще се преодолее и необоснованото различие във възнаграждението на лица, извършващи една и съща дейност, но с различна продължителност трудов стаж. Според Васил Велев отмяната на допълнителното трудово възнаграждение за придобит трудов стаж и професионален опит няма да ограничи права на лицата, защото размерът на получаваното от тях възнаграждение няма да бъде намалено. Той допълни, че отмяната на класа ще създаде възможност за връщане на трудовия пазар на работници и служители. Председателят на Конфедерацията на работодателите и индустриалците в България (КРИБ) Кирил Домусчиев заяви от своя страна, че подкрепя всички предложения на АОБР. Той каза, че се предлага \"едно много джентълменско решение - всичко, което се плаща, включително класовете за прослужено време, да се превърне в работна заплата\". Според него по този начин никой няма да бъде ощетен. От АОБР се обявиха и за отмяна на праговете за минимален осигурителен доход. Те предлагат да отпадне един от членовете на Кодекса за социално осигуряване, регламентиращ определянето на минималния осигурителен доход по длъжности и икономически дейности. Идеята на работодателските съюзи да отпаднат надбавките за прослужено време  първоначално беше подкрепена и от вицепремиера Валери Симеонов , който е и председател на Националния съвет за тристранно сътрудничество. Информацията за тази среща предизвика бурна реакция от синдикатите. Те успяха да си организират среща със Симеонов и премиера Бойко Борисов, след която  вицепремиерът заяви, че е направил грешка,  като е изказал лично мнение за отпадането на класовете за прослужени години.", "date": "2017.07.24", "title": "Асоциацията на работодателите поиска отмяна на класовете за прослужени години"}
{"url": "http://www.dnevnik.bg/analizi/2017/07/24/3012229_jupiteroviiat_podhod_na_makron_kum_vlastta_krie_riskove/", "text": "В официалния президентски портрет на Еманюел Макрон, който вече се намира във всяка френска община, се  виждат два смартфона и издание на мемоарите на Шарл дьо Гол . Снимката цели да покаже млад, модерен лидер, който в същото време е и наследникът на генерала, повел съпротивата срещу нацистка Германия по време на Втората световна война и основава Петата република през 1958. Президентът култивира имиджа си от първия ден на мандата, когато на 14 май премина по \"Шанз-Елизе\" не в традиционната лимузина, а с военен джип. По-късно публикува в \"Туитър\" снимка, на която  се спуска с въже в ядрена подводница , а миналата седмица накара началника  на генералния си щаб да подаде оставка  заради критики към планираните съкращения в бюджета. Макрон използва напускането на генерал Пиер дьо Вилие, за да покаже, че няма да търпи несъгласие от хората около себе си, и че е твърдо решен да наложи дисциплина в държавните разходи. Но в същото време действието му разтревожи висшите военни и подчерта възможността стратегията му да има обратен ефект, като го накара да изглежда авторитарен, държащ лично да държи нещата под контрол и твърде чувствителен към критики. \"Еманюел Макрон много държи да влезе в ролята на генерал Дьо Гол, от самото начало той разбира какво може да спечели, ако лично се обвърже със сферата на отбраната\", заяви пред \"Ройтерс\" Жером Фурке от социологическата агенция Ifop. \"Но въпреки, че се представи добре на международната сцена и [във Франция], като показа, че зад волана стои мъж, не е ясно дали общественото мнение ще гледа на случая като пример за неговото умение да взима решения или като белег на авторитаризъм и признаване на слабост\". \"Юпитеров\" подход Центристът Макрон целенасочено избра стил, който го откроява от двамата му предшественици – социалиста Франсоа Оланд и консерватора Никола Саркози. Според хора от щаба му той смята техните мандати за пълни с недостатъци. Оланд започна мандата си от 2012 до 2017 като \"нормалният президент\", но много избиратели смятаха, че отвореността му го кара да изглежда слаб. Спомените за неговия предшественик Саркози са противоположни – за \"хиперпрезидента\", чиито импулсивен и понякога груб характер му коства възможността за втори мандат. 39-годишният Макрон намали контактите си с медиите, прекрати неофициалните разговори, които Оланд харесваше, и отмени телевизионното интервю, което по традиция президентът дава в Деня на Бастилията, националния празник на Франция. \"Не искаме да спрем [контактите с медиите] напълно, но смятаме, че отговорността не идва задължително заедно с това, което няма да нарека прозрачност, а ще нарека цялостно разкриване на всеки един ход на президента\", каза източник, близък до Макрон. В кулоарите на срещи на върха Макрон също отказва да отговаря на въпроси за  съдебните разследвания на някои негови министри . Вместо това публикува в Туитър и излъчва на живо във Фейсбук материали, подготвени от собствения му медиен екип. \"От екстремната свобода при Оланд – когато вратите на Елисейския дворец бяха отворени за медиите – минахме на точно обратното при Макрон, който иска да има пълен контрол над съдържанието, което излиза от резиденцията на държавния глава\", каза Тома Генол, политически анализатор от парижкия университет Sciences-Po. Макар че той самият стана известен по време на мандата си на икономически министър с изказванията си в разрез с Оланд и извън своите компетенции, Макрон заглушава собствените си министри. Те рядко се появяват по телевизията и не отговарят на въпроси, когато излизат след седмичните срещи на кабинета в Елисейския дворец. Вместо това бързат през двора към колите си, без да обелят дума. Макрон дори проверява интервютата на някои министри, включително едно на опитния си външен министър, според запознат източник. Също така е ограничил до 10 броя служители на личния кабинет, които всеки министър може да има. По този начин е орязал политическата автономия на министрите и ги е накарал да разчитат повече на хора от администрацията. \"Членовете на екипа представляват армията на един министър. Той премахна всичко политическо от политиката, технокрацията затегна своята хватка\", заяви пред \"Ройтерс\" бивш правителствен съветник от социалистите. Освен това Макрон започна преглед на представянето на 180 председатели на административни департаменти, чиито оставки могат да бъдат поискани до края на годината. Парадокс Трябва да се отбележи, че Макрон засега успява да избегне избухването на публични разногласия между министрите си – каквито помрачиха първите години от мандата на Оланд – въпреки факта, че екипът му идва от целия политически спектър. Той в общи линии сдобри шефовете на големия бизнес с правителството и преговорите за неговата пробизнес трудова реформа засега вървят гладко, без яростните протести, които имаше при Оланд. Засега обществото одобрява и представянето му на световната сцена – от публичното укоряване на президента на САЩ Доналд Тръмп относно климатичната му политика, до начинът, по който  той да гостува на Макрон за Деня на Бастилията , и щедрия прием за руския президент Владимир Путин. Но критиците на Макрон смятат за опасни свръхцентрализацията на властта в ръцете на президента и слабите проверки и контрол между институциите в държава, в която изпълнителната власт влияе на парламента, а пресата често е послушна. Последните надежди на Оланд да спечели втори мандат бяха прекратени от серия интервюта с двама журналисти, публикувани в книгата \"Един президент не бива да говори така\". Единият от авторите Фабрис Льом смята, че Макрон може би е отишъл твърде далеч в другата посока. \"Това е парадоксът на \"макронизма\": той олицетворява новото – с възрастта си, с пътя, който е поел – но междувременно използва методите на друга епоха\", каза Льом пред \"Ройтерс\". \"Той рискува изолация, каквато може да споходи човек, който изпълнява власт само с малка група съветници и не се вслушва в противоречия. Може да попадне в беда, не веднага, но след две-три години, когато е изцяло откъснат от действителността.\" Според социологическо проучване на агенция BVA от миналата седмица популярността на Макрон е спаднала с 5 пункта от миналия месец до 54%. \"Неговия Юпитеров подход е смятан от някои за монархическа тенденция\", пишат от агенцията, добавяйки, че враговете на Макрон са критикували неговата \"арогантност, авторитаризъм и презрение за работническата класа\".", "date": "2017.07.24", "title": "\"Юпитеровият\" подход на Макрон към властта крие рискове"}
{"url": "http://www.dnevnik.bg/bulgaria/2017/07/24/3012203_sujuzut_na_gluhite_v_bulgariia_po_jestoviia_ezik/", "text": "Опитът на  БСП да узакони жестовия език, макар и отхвърлен още на първо четене  в парламента през юни, събуди дискусия сред общността на глухите хора в България.  \"Дневник\" писа, че те са единни по въпроса , че езикът трябва да се приеме като отделен и равноправен на българския говорим и писмен език и това да се впише в Конституцията. Такова беше преобладаващото мнение сред организациите, представляващи глухите хора, които се събраха на общ форум и обмениха идеи в края на юни. Единството, което \"Дневник\" видя обаче, не е пълно. Съвсем различно мислят от Съюза на глухите в България - официалната структура, която от 80 години представлява тази общност и е задала всички стандарти, по които сега се практикува жестовия език и се обучават преводачите по него (както и срещу които се борят част от по-новите сдружения). След текста на \"Дневник\"  \"Какво искат глухите хора от държавата\" , от СГБ се свързаха многократно с редакцията да оспорят написаното и особено твърдението, че различните организации на глухите са подписали меморандум за единни искания. Нанесохме корекция в текста, защото действително само три от над 10 поканени засега са се присъединили към исканията с подпис, макар че повече заявиха готовност по време на срещата. В документа се настоява за промени в цялостната нормативна база за официализиране на езика, за нови качествени методики за обучение по езика и за по-широк достъп до информация за глухите хора. Като поддръжници и съавтори на неуспешния проектозакон на левицата, Съюзът на глухите в България смята, че текстът е щял да бъде усъвършенстван между първо и второ четене и да даде всичко необходимо, за да може езикът да се преподава в училищата за глухи. Промени в Конституцията изобщо не са необходими, каза за \"Дневник\" Миряна Мошева от СГБ. Освен това според нея няма необходимост от нов речник на жестовия език, защото старият се попълва, а и на практика това не е самостоятелен език, а вид отражение на българския. Мошева е част от авторския колектив на обогатения речник на българския жестомимичен език с 3000 думи от 1996 г. В момента е координатор на Националния методически и консултативен център по проблемите на жестомимичния език към СГБ. Независимо от мнението на официалната структура обаче, по проект към МОН една от по-новите организации на глухите в момента прави речник, който да залегне в законите като  част от плана за изпълнение на  Конвенция за правата на хората с увреждания на ООН .  \"Дневник\" попита Миряна Мошева по всички засегнати въпроси в предишния материал. Ето отговорите й със запазени акценти и пунктуация: - Първо – той не е неуспешен. Причините за отхвърлянето му е, че тук се преплитат много политически и меркантилни интереси! Ако не бяха те – Законът можеше да мине на първо и второ четене с някои допълнения и поправки! - Не е необходимо от Конституцията. Целите и задачите, свързани с узаконяването на ЖЕ – са добре визирани в самата Конвенция на ООН за правата на хората с увреждания, съответно в чл. 21 и чл.24. И след узаконяването трябва само да бъдат издадени съответните законови Наредби. - Те са вече дефинирани с общо решение на СФГ (Световната федерация на глухите - бел. ред.) – \"Жестов език\" или \"Знаков език\". \"Жесто-мимичен език\" - е понятието, което до сега се използваше у нас в България, но по същество няма разлика с нововъденото понятие \"Жестов език\" /Знаков език/. - Калкиране, според речника за чуждите думи в българския език означава – възпроизвеждане. Фактически с него си служат всички наши глухи хора, овладели граматически правилен родния български език! От край време с него винаги и навсякъде се превежда на глухите ни хора по време на национални събирания, фестивали, туристически събори, беседи, лекции, форуми и пр.  . - Всички наши жестови преводачи през последните 25 години успешно се обучават по методиката, програмата, учебните пособия и нагледните средства, както и от компютърния жестов речник, съставени от СГБ в рамките на 150 часа като част от професията. И по които се обучават, но по-малко часове студентите във ФНПП (Факултета за начална и предучилищна педагогика - бел. ред.) и в Богословския факултет. Само една малка част от глухите, които имат доста ниско образователно ниво по-трудно ги разбират, но и самите глухи трудно четат напечатан текст. Нашите преводачи, особено децата на глухите родители, които ние наричаме  , само те имат умения да превеждат разбираемо за тази група глухи, както и да тълкуват аграматичната и неразбираема реч на тези глухи. - Няма стари и няма съвременни речници. Веднъж създадени речниците постепенно се допълват и обогатяват с нови думи и съответстващите им жестове. Българският жестов речник почва от 1961 г. със 700 думи и през 1996- 2004 г. се допълва и обогатява по образеца на най-добрите международни жестови речници с общо 5000 думи и техните жестве. Нашите глухи фактически ползват тези вече създадени речници. За съжаление, понеже образователните власти 25 г. не направиха необходимото този речников фонд да навлезе в специалните училища за глухи деца –   Глухите хора възприемат това, което им се ПОКАЗВА, а не това, което им се разказва и преподава! - Жестовият език няма граматика! Той покрива граматиката на съответния национален език. В случая – покрива и обяснява с жестове граматиката на българския език! В нащия речник има раздел, който обяснява как и с какви жестове нашите глухи могат да разберат и научат българската граматика. - Жестовият език не може да се преподава на глухите в училищата. Той трябва да се овладява в цялата му пълнота от учителите. Не случайно в Европа всички учители и тези които работят с глухи деца са задължени да владеят жестовия език. Глухите учители трябва да имат педагогическо образование и също да владеят пълния жестов език. Той се култивира, възприема от глухите ученици по пътя на преподаване на учебните дисциплини. По същия начин както се овладява и българския език от първолаците! Съществуват у нас вече утвърдени Държавни образователни изисквания за професията \"Жестов преводач\", която се изучава в рамките на 960 часа съгласно програмата дадена от НАПОО–Националната агенция за професионално образование и обучение. В университетите е достатъчно студентите да се обучават по ЖЕ в рамките на 150 часа - /една учебна година/ като част от професията. В университетите глухите студенти се обучават с помощта на професионалните преводачи.", "date": "2017.07.24", "title": "Съюзът на глухите в България: По жестовия език всичко е изяснено, само трябва да влезе в закона"}
{"url": "http://www.dnevnik.bg/pr_sfera/2017/07/24/3012347_vetrohodut_rainbow_warrior_na_griinpiis_pristiga_v/", "text": "Световноизвестният кораб, който противодейства на ядрени опити, блокира въглищни пристанища и се бори с нагли бракониери, акостира в Бургас и Варна през август От 5 до 14 август, 2017 година в България пристига световноизвестния ветроходен кораб \"Rainbow Warrior\" на екоорганизацията \"Грийнпийс\". Уникалният плавателен съд ще акостира на пристанищата в Бургас и Варна, като в дните на престоя си в двата града съответно на 5-6 и на 12-13 август ще бъде отворен за посетители. Визитата му у нас е свързана основно с кампанията на екологичните организации \"ГрийнПийс\" и \"За Земята\" - \"Свободни от Пластмаса\", която цели намаляване на замърсяването с пластмаси във водните басейни. Начело с целите на националната инициатива ще бъде осъществена научна и изследователска дейност в Черно море, която ще бъде реализирана съвместно с учени от Института по биоразнообразие и екосистемни изследвания и Института по океанология към БАН. Високо технологичното оборудване на \"Rainbow Warrior\" ще позволи да се направят изследвания за натрупване на отпадъци и наличие на мрежи в защитени зони , както и ще се проучи състоянието на екосистемите. Главните виновници за замърсяването в Черно море са пластмасовите опаковки от чипс и вафли, пластмасовите бутилки и техните капачки, както и найлоновите торбички. Над три тона отпадъци на ден навлизат в него от българските брегове, според изследвания на учени. \"Rainbow Warrior\" е трето поколение кораб на \"Грийнпийс\", като неговият първи предшественик, който е бил потопен от бомбен взрив през 1985 г. е участвал в редица акции, някои от които спиране на ядрени тестове в Тихия океан, блокиране на въглищни пристанища и залавяне на бракониери извършващи унищожителен риболов. Строителството на новия ветроход на \"Грийнпийс\", който ще гостува у нас, е започнало в корабостроителница в Полша, завършено е в Бремен – Германия и през 2011г. е пуснат по вода в пристанището в Хамбург. Създаден е от едни от най-добрите корабни инженери в света, за да може да претендира за единствения плавателен съд, който освен екологично съобразен е и специално пригоден за проучване на моретата и океаните по света, както и за борба с техните замърсявания. Със своята 55-метрова А-образна мачта \"Rainbow Warrior\" плава основно на вятър и може да издържа много повече от традиционните мачти за същия тип кораби. Еко-характеристиките на 340 тонния гигант включват още форма на корпуса, проектирана специално за изключителна енергийна ефективност; Електрическа система за движение (7 възела само за 300 кВ); Изчерпателна екологична оценка на кораба; Най-високи екологични стандарти на всички двигатели (IMO Клас-II); Нотация за \"зелен клас\" със \"Зелен паспорт\"; Нотация за клас за доброволна защита на околната среда; Третиране на вредните газове, минимизиране на емисиите на азотни окиси и прахови частици; Биологично третиране на отпадната и сива вода; Централна система за зареждане на горива и масла за предотвратяване на разливи; Система за боядисване съобразена с околната среда. - 5 август - 16:00 – 19:00 - Отворени врати и фестивал ( работилници, игри и други на кея) - 5 август - 21:00 – 23:00 - Филмова вечер на кея - 6 август - 10:00 – 13:00 и 16:00 – 19:00 - Отворени врати , фестивал и прожекции на филми - 6 август - 21:00 – 23:00 - Филмова вечер на кея - 11 август - 21:00 – 23:00 - Филмова вечер на кея - 12 август - 10:00 – 13:00 и 16:00 – 19:00 Отворени врати , фестивал и прожекции на филми - 12 август - 21:00 – 23:00 - Филмова вечер на кея - 13 август - 10:00 – 13:00 и 16:00 – 19:00 Отворени врати и фестивал Провери колко голям е пластмасовият ти отпечатък – проследи този  линк ! plastic-free@zazemiata.org", "date": "2017.07.24", "title": "Ветроходът Rainbow Warrior на Грийнпийс пристига в България"}
{"url": "http://www.dnevnik.bg/v_pamet/2017/07/24/3012341_pochina_aktrisata_vancha_doicheva/", "text": "Известната българска актриса и звезда на Народния театър Ванча Дойчева е починала днес на 75-годишна възраст, съобщи Министерството на културата. Дойчева дебютира на сцената на \"Иван Вазов\" веднага след завършването си през 1966 г. Тя има над 250 роли в театъра, киното, в телевизионния и радиотеатър. Сред известните й превъплъщения на сцена са Рада Госпожина в \"Под игото\", Грушенка в \"Братя Карамазови\", Дездемона в \"Отело\" и Регана в \"Крал Лир\", Лизистрата в едноименната комедия на Аристофан, Адела в \"Домът на Бернарда Алба\" на Лорка, Инес в \"Почивка в Арко Ирис\" на Димитър Димов, Мег в \"Бившата мис на малкия град\" от Мартин Макдона, Еленка в \"Почивен ден\" на Камен Донев. Дълги години Ванча Дойчева е председател на Съюза на артистите в България. За приноса си към българската култура е удостоена с най-високото отличие на Министерството на културата, наградата \"Златен век\" – звезда. Тя бе \"актриса едновременно на финия нюанс и на едрите щрихи, на емоционалната сдържаност и на яркото чувство, на максималната органичност и на ярката характерност\", написаха от \"Иван Вазов\". Поклонението ще бъде в сряда, 26 юли, от 11 ч. в Народния театър.", "date": "2017.07.24", "title": "Почина актрисата Ванча Дойчева"}
{"url": "http://www.dnevnik.bg/sport/2017/07/24/3012368_gabriela_georgieva_otpadna_v_kvalifikaciite_na_100/", "text": "Българката Габриела Георгиева отпадна в квалификациите на 100 метра гръб на световното първенство по плуване в Будапеща. Тя завърши 38-а и не можа да влезе сред 16-те полуфиналистки в дисциплината. Георгиева финишира за 1:03,56 мин, като изостана на близо 5 секунди от най-бързата в сериите - Кайли Жаклин Масе (58,62 секунди). Канадката беше по-бърза с 18 стотни от фаворитката Катинка Хошсу от Унгария. Третото най-добро време в квалификациите записа рускинята Анастасия Фесикова (59.58 секунди). Георгиева вече насочва вниманието си към другите две дисциплини, в които ще се състезава. Тя ще участва в квалификациите на 50 и 200 метра гръб.", "date": "2017.07.24", "title": "Габриела Георгиева отпадна в квалификациите на 100 метра гръб на световното по плуване"}
{"url": "http://www.dnevnik.bg/bulgaria/2017/07/24/3012367_denica_zlateva_ne_sum_razpuvala_politicheski_chadur/", "text": "Върху мен не е упражняван политически натиск и не съм упражнявала \"политически чадър\" върху нито един член на екипите по подготовката на българското председателство на Съвета на ЕС. Това заяви бившият служебен вицепремиер по подготовката на българското председателство на Съвета на ЕС Деница Златева на заседанието на  временната парламентарна комисия , която установява как са разходвани средствата в НДК, предаде Агенция \"Фокус\". Единственият аргумент доскорошният директор Мирослав Боршош да не бъде сменен е нуждата от приемственост между екипите, отговарящи за европредседателството и кратките срокове, посочи Златева. \"От самото начало на мандата на служебното правителство това беше обща воля на президента и министрите, заявихме, че ще гарантираме приемственост на екипите на етап, в който сме наблюдавали изключително голямо закъснение в някои от дейностите за подготовка, не можем да си позволим да създаваме допълнителни сътресения в системата и да сменяме хора, които оперативно се занимават с подготовката на председателството\", каза Златева. Колкото до промените, направени в борда на дружеството, тя посочи, че това е \"в правомощията на всеки принципал, когато отговаря за търговско дружество или държавно предприятие\". \"Нека да не се заблуждаваме беше ясно, че следващото правителство със сигурност ще направи промени в борда\", каза Златева. \"Направих промените и от гледна точка на профила на членовете на борда. Г-н Анастасов е финансист от БНБ, а г-жа Енчева е специалист по търговско право и обществени поръчки\", посочи Златева. \"С това решение беше сменен бордът и беше запазен Мирослав Боршош с единствения аргумент, че нито един от хората, които оперативно се занимават с подготовката на всички нива, не само в НДК, а и по министерства, не беше сменен по време на мандата\", каза още тя. Анастасов, другия бивш председател на съвета на директорите на НДК Валентин Кръстев и настоящият Борислав Велков, както и настоящият директор на дружеството Ангел Митев ще бъдат изслушани на днешното заседание на временната комисия, което би трябвало и да е предпоследно. В парламента трябваше да се яви и Мирослав Боршош, на когото миналата седмица прокуратурата  повдигна обвинения за нецелево разходване на средства . В последния момент обаче той заяви, че  няма да дойде.", "date": "2017.07.24", "title": "Деница Златева: Не съм разпъвала политически чадър върху НДК"}
{"url": "http://www.dnevnik.bg/bulgaria/2017/07/24/3012396_borisov_obsudi_budeshteto_na_balkanite_sus_zam/", "text": "Бъдещето на държавите от Западните Балкани беше сред обсъжданите теми по време на срещата на министър-председателя Бойко Борисов със заместник помощник-държавния секретар на САЩ за Европа и Евразия Хойт Ий, съобщиха от правителствената пресслужба. Борисов подчерта, че въпросът за приобщаването на страните от региона към Европейския съюз ще е един от приоритетите на България, когато поеме ротационното председателство на Съвета на ЕС през 2018 г. По време на разговора си двамата обсъдиха и участието си в срещата на лидерите от Берлинския процес в Триест. Премиерът акцентира върху възможностите за свързаност между страните от Западните Балкани и тези от ЕС с включването на Коридор №8 в Берлинския процес. \"Свързващата инфраструктура е важна, тя ще даде нова перспектива на за развитието на Балканите\", заяви Борисов. Двамата говориха и за напредъка на интерконекторната връзка България – Гърция. Министър-председателят поясни, че този проект е от ключово значение не само за двете страни, а и за региона на Югоизточна Европа и ЕС. С осъществяването му щяло да се постигне диверсификация на източниците и маршрутите за доставка на природен газ от Южния газов коридор. Борисов и Ий обсъдиха също развитието на проекта за изграждане на европейски газоразпределителен център \"Балкан\". Двамата разговаряха и за засилването на двустранното партньорство между България и САЩ. Премиерът изтъкна, че за България е от голямо значение сътрудничеството в областта на сигурността и отбраната и отбеляза провеждането на най-голямото военно учение в Европа на територията на нашата страна. На срещата присъстваха вицепремиерите Томислав Дончев и Екатерина Захариева.", "date": "2017.07.24", "title": "Борисов обсъди бъдещето на Балканите със зам. помощник-държавния секретар на САЩ за Европа и Евразия"}
{"url": "http://www.dnevnik.bg/sviat/2017/07/24/3012420_kushnur_v_denia_sled_izborite_ne_pomneh_imeto_na/", "text": "\"Не съм заговорничил, нито знам за друг човек от кампанията, който да е заговорничил с което и да е чуждо правителство. Не съм имал неподходящи контакти. Не съм разчитал на руски средства да финансирам дейността си в частния сектор.\" Това заявява зетят на президента Доналд Тръмп и негов съветник Джаред Къшнър в предварителните си показания, изпратени до Сената. Днес Къшнър трябва да се изправи пред една от многобройните комисии, които разследват  руската намеса в изборите  миналата година. Изслушването му обаче ще бъде зад закрити врата. По-късно тази седмица ще бъдат разпитани и най-големият син на Тръмп –  Доналд-младши , и ръководителят на предизборната му кампания  Пол Манафорт . За ролята му в изборната кампания Къшнър подчертава, че допреди влизането на тъста му в политиката той не е работил в тази сфера и първоначално не е имал намерение да се ангажира сериозно в кампанията. Постепенно обаче ролята му се е променила и в крайна сметка е работил по финансите, организацията, комуникациите, писането на речи, социологическите проучвания, с екипите, обработващи данни и поддържащи интернет присъствието на Тръмп. \"Освен това станах и човек за контакт за представителите на чужди правителства\", пише той. Контакти с чужденци \"Когато стана очевидно, че тъстът ми ще стане кандидат на републиканците за президент, редица чуждестранни служители опитаха да се свържат с кампанията, както обикновено. Тъстът ми ме помоли да бъда човекът за контакт с чуждите държави. Аз не инициирах тези срещи, но по време на кампанията имах контакти с хора от около 15 държави. За да поставя това в контекст – получил съм сигурно хиляди обаждания, писма и имейли от хора, които са искали да говорим или да се срещнем, за да обсъдим най-разнообразни проблеми и теми, от тях стотици са дошли вън от САЩ. Макар че не можех да отговоря на всички, опитвах да се отнасям с уважение към представителите на чужди правителства, с които щеше да е важно да поддържаме продуктивни работни отношения, ако нашият кандидат победи.\" Къшнър подчертава, че се е консултирал с хора с опит, сред които и Хенри Кисинджър. Той неколкократно казва, че е получавал много обаждания и писма - обикновено двеста имейла дневно, по време на кампанията, но не е имал време да чете всички, особено дългите и мейлите, адресирани до няколко души едновременно. Руският посланик \"Що се отнася до контактите ми с Русия или с руски представители по време на кампанията, такива почти не е имало. Първият, за който си спомням, бе през април 2016 г. в хотел \"Мейфлауър\" във Вашингтон. Тогава кандидатът Тръмп изнасяше важна реч за външната политика\", пише Къшнър. След събитието той спрял да благодари на домакина Димитри Саймс – издател на списанието The National Interest. Саймс го запознал с няколко души, сред които руския посланик  Сергей Кисляк . Според Къшнър той и Кисляк разменили няколко любезни думи в рамките на по-малко от минута. \"Ройтерс\" съобщи, че съм провел два телефонни разговора с посланик между април и ноември 2016 г. По това време съм провел хиляди телефонни разговори, но не си спомням за такива с руския посланик\", казва той и сочи, че проверките в архива му също не са показали такива обаждания. \"Преди изборите нямах отношения с посланика и тогава знаех малко за него. Всъщност на 9 ноември, деня след изборите, дори не помнех името му.\" Втората среща, за която Къшнър е открил свидетелства в архивите си, се е състояла през юни 2016 г. Най-големият син на Тръмп –  Доналд-младши , го е поканил да се видят на 9 юни следобеда в \"Тръмп тауър\". Къшнър отбелязва, че е прочел последния от дълга поредица мейли, който е давал мястото и часа на срещата, но не и предишните писма. Там се е оказала и руската адвокатка Наталия Веселницкая, за която медиите съобщиха по-рано този месец, че е искала да съобщи на семейство Тръмп, че   свързана с британски финансист фирма е  укривала данъци в Русия и е изпращала средства за нуждите на демократите в САЩ. \"Тя говореше за забраната американци да осиновяват руски деца. Нямах представа защо тази тема се обсъжда и бързо реших, че си губя времето. Скорошният преглед на имейлите ми даде потвърждение на спомените ми, че това бе губене на време, и в опит да се оттегля учтиво десетина минути по-късно изпратих имейл на свой асистент: \"Може ли да ми звъннеш на мобилния? Трябва ми извинение да изляза от една среща.\" Не бях се срещнал с адвокатката преди, нито съм говорил с нея оттогава насам. Не съм се сещал за това доскоро.\" Къшнър твърди, че не е чел поредицата писма, докато адвокатите му не са му обърнали внимание, подготвяйки документите за свидетелстването му. Зетят на Тръмп споменава и че на 30 октомври 2016 г. е получил мейл от човек с псевдонима Guccifer400, който заплашил да разкрие данъчната декларация на Тръмп, ако не получи 52 биткойна. По съвет на службите, Къшнър игнорирал съобщението. Срещи в преходния период След победата на Тръмп и преди встъпването в длъжност съветникът му си спомня две срещи. Едната е била на 1 декември с руския посланик и е продължила 23 минути, като на нея е присъствал и кратко заемалия поста съветник по националната сигурност  Майкъл Флин . Посланикът е заявил, че иска да обсъди специално американската политика в Сирия и че иска да се с снабди информация, събрана от неговите \"генерали\". Питал е за сигурна линия, по която да комуникира с преходния екип, но представителите на Тръмп са обяснили, че такава не съществува. \"Вярвах, че развитието на разумен подход към Сирия бе важен приоритет с оглед на продължаващата хуманитарна криза, и попитах дали в посолството има съществуващ канал за комуникация, по който ще им е удобно да изпращат информацията на  генерал Флин . Посланикът каза, че такъв няма, така че се споразумяхме, че ще получим тези данни след встъпването в длъжност.\" На 13 декември Къшнър се е срещнал с банкера  Сергей Горков . Горков е бил представен като човек с пряк достъп до Путин, но зетят на Тръмп твърди, че по време на двадесетинаминутната визита не са били обсъждани конкретни политики. Горков е изпълнителен директор на  руската  държавна банка Внешекономбанк , която е подложена на санкции от САЩ заради нахлуването на Русия в Украйна.", "date": "2017.07.24", "title": "Къшнър: В деня след изборите не помнех името на руския посланик"}
{"url": "http://www.dnevnik.bg/citat_na_deniia/2017/07/24/3012198_citat_na_denia_matematikata_niama_smisul_bez_djihad/", "text": "Тези думи са на депутата от управляващата в Турция Партия на справедливостта и развитието (ПСР) Ахмет Хамди Чамлъ, който е и член на комисията за образование в парламента. Чамлъ коментира плановете за включване на концепцията за джихад в новия образователен план на страната, от който ще липсва теорията на еволюцията (оставена за университета), но в който се въвежда понятието \"патриотичен джихад\".  По думите на депутата от Партията на справедливостта и развитието (ПСР) \"джихадът е най-изначалният елемент на исляма\". \"Джихадът идва преди молитвата. Когато погледнем към османските султани, почти всички те дори не са ходили на хадж (поклонение), за да не изоставят джихада\", е заявил Чамлъ пред в. \"Хабертюрк\", цитиран от \"Хюриет дейли нюз\". \"Джихадът е елемент на нашата религия; има го в нашата религия. Задача на образователното министерство е да преподава всяка концепция справедливо, по правилен начин. Наша работа е също да коригираме нещата, които са погрешно схванати, разбрани или преподавани\", каза образователният министър Исмет Йълмаз. Отправяйки към министерството му похвали за включването на \"джихада\" в програмата, Чамлъ добави: \"Нашето министерство взе много уместно решение.\"", "date": "2017.07.24", "title": "Цитат на деня: Математиката няма смисъл без джихад"}
{"url": "http://www.dnevnik.bg/bulgaria/2017/07/24/3012452_borshosh_upravliavashe_ndk_ednolichno_kaza_bivsh_chlen/", "text": "Доскорошният изпълнителен директор на НДК Мирослав Боршош е управлявал дружеството еднолично, като е контролирал цялата информация, стигаща до съвета на директорите, каза пред временната комисия в Народното събрание, която проучва как са харчени парите, предоставени за ремонта на двореца покрай българското председателство на Съвета на ЕС, бившият член на съвета на директорите Марио Анастасов. Той беше вкаран в управлението на НДК от Деница Златева през февруари и освободен от Лиляна Павлова през май. Той допълни, че членовете на съвета на директорите не са получавали важна информация за управлението на НДК, дори при поискване. Анастасов каза, че с встъпването си в длъжност \"се е сблъскал със стена\", като в първите 20 дни е разменял информация с Боршош само по електронна поща. Той допълни, че нито един от инструментите в Търговския закон или устава на дружеството не са му помогнали да преодолее изолацията. Марио Анастасов уточни, че на четири път е искал от изпълнителния директор на НДК информация за наемите, които дружеството събира, но така и не е получил тези данни. Според Анастасов има съмнителни разходи и разминавания в отчетите на дружеството. Като пример той посочи месечните разходи за заплати, които са около 400 хиляди лева, но на годишна база вместо 4.8 млн. лева отчетът за 2016 година посочва 5.8 млн. лева. Също пред комисията настоящият член на съвета на директорите Ангел Митев каза, че от 17-те милиона лева, които бяха отпуснати покрай председателството на ЕС за ремонт на сградата на НДК и околните площи, 3.6 млн. лева са изразходвани за други дейности. Ангел Митев уточни, че се подготвя обществена поръчка за 12 млн. лева, като срещу тази сума ще се направи единна система за сигурност. На изпълнителя на основните ремонти \"Галчев инженеринг\" пък трябва да се платят допълнителни 9 млн. лева. Причината е, че в началното задание не са включени ключови елементи. Така например не е предвидена замяната на нито една врата, а инспекция е установила, че на подмяна подлежат 454 врати.", "date": "2017.07.24", "title": "Боршош управляваше НДК еднолично, каза бивш член на съвета на директорите"}
{"url": "http://www.dnevnik.bg/sviat/2017/07/24/3012212_shte_pojertva_li_merkel_finansoviia_si_ministur_sled/", "text": "Волфганг Шойбле е печелил 12 пъти депутатско място, оцелял е при опит за убийство и е напътствал Ангела Меркел по време на кризата в еврозоната. Сега обаче на германската канцлерка може да се наложи да го пожертва, за да си осигури коалиционна сделка. Консерваторите на Меркел вероятно ще спечелят парламентарните избори на 24 септември, но липсата на абсолютно мнозинство може да ги принуди да продължат своята коалиция с левоцентристката Германска социалдемократическа партия (ГСДП). Лидерите на ГСДП казват, че цената на ново издание на сегашната \"голяма коалиция\" ще бъде Шойбле да напусне финансовото министерство и то да премине в техните ръце. Шойбле олицетворява фискалната дисциплина и финансовата стабилност, за която германците жадуват. Шойбле настоява както Германия, така и останалите страни от ЕС да спазват европейските бюджетни правила. Според политическите опоненти на Меркел обаче този подход рискува да върже ръцете на френския президент Еманюел Макрон в усилията му да използва гъвкавост, за да даде импулс на икономиката на своята страна. Германската хазна е препълнена от данъчни постъпления, но френската е в затруднено положение. ГСДП се безпокои, че настояването за френска бюджетна дисциплина ще лиши Макрон от пространство за маневри с цел да насърчи ръста. Ако Макрон се провали, опасяват се в ГСДП, ще се провали и ЕС и на власт може да дойде крайната десница начело с Марин льо Пен. Външният министър Зигмар Габриел, който е от ГСДП, каза, че е поискал мнението на Меркел кой сценарий според нея ще се окаже по-скъп за Германия: малко по-висок бюджетен дефицит във Франция или Льо Пен като президент след пет години. \"Ние, германците, трябва да променим позицията си\", каза Габриел. Смекчаването на подхода на Шойбле към еврозоната няма да се посрещне добре от много германци. В родната си провинция Баден-Вюртемберт, в която упоритият труд и спестовността са начин на живот, той е въздигнат в култ. Според Шойбле правителствата трябва да престанат да трупат дългове, за да могат бъдещите политици да имат някакви пари за харчене. Готов да продължи  Шойбле е в инвалидна количка, откакто психично болен го простреля по време на предизборна кампания няколко дни след обединението на Германия през 1990 г. Той живее за своята работа и дава знак, че желае да остане в политиката. \"Готов съм да продължа\", каза той пред избиратели в Засбахвалден - родния му град, близо до границата с Франция. Шойбле не се оставя неговата инвалидност да го ограничава. През май той прелетя половината свят, за да прекара 12 часа в Дърбан (Южна Африка), където участва в няколко дискусии на Световния икономически форум за Африка и подкрепи усилията за привличане на повече инвестиции, като изнесе и лекции пред студенти, обяснявайки им как функционира ЕС. Тази негова непреклонност му печели уважението както на избирателите, така и на неговите колеги. \"Когато отивам на делови закуски и на партийни срещи с него, той винаги е най-настъпателният - готов да се противопостави на социалдемократите\", каза високопоставен служител от германското правителство. Анкетите предполагат, че Меркел ще спечели четвърти мандат през септември, но тя може в крайна сметка да загуби Шойбле като финансов министър. Деликатни преговори Меркел е изправена пред деликатни коалиционни преговори в следващия парламент за разпределение на министерските постове. Високопоставени членове на двете партии, които най-вероятно ще бъдат нейни младши коалиционни партньори - ГСДП и бизнес ориентираната Свободна демократическа партия (FDP), вече дадоха да се разбере, че този път имат апетити към финансовото министерство.  \"ГСДП няма да повтори грешката, която направи при коалиционните преговори преди 4 години\", каза Габриел пред репортери. През 2013 г. ГСДП се съсредоточи главно върху вътрешните проблеми и настоя за въвеждането на средна минимална надница. Тя получи министерството на труда наред с други министерства като икономиката и външните работи. Сега нейният кандидат за канцлер Мартин Шулц направи инвестициите и солидарността крайъгълен камък на своята кампания, като даде индикации и за по-компромисна позиция по бюджета.  Ако социалдемократите се окажат принудени да влязат в нова \"голяма коалиция\" начело с Меркел, за ГСДП ще бъде \"много важно\" да получи финансовото министерство, каза за \"Ройтерс\" високопоставен източник от партията. \"Ако има нещо, което социалдемократите научиха, то е следното: Не трябва да влизаме отново в коалиция, без да контролираме финансовото министерство\", каза за \"Ройтерс\" депутатът социалдемократ Йоханес Карс, занимаващ се с бюджетната политика.  По-малката FDP има подобни помисли. Високопоставен източник от FDP каза, че партията се интересува от финансовото министерство, макар че за нея може да се окаже по-трудно да постигне тази цел. Първо реформа, после интеграция Високопоставени членове на консервативния блок ХДС/ХСС на Меркел признават, че тя може да спечели изборите и въпреки това да бъде принудена да се откаже от Шойбле като финансов министър. Екхард Реберг - главен депутат-бюджетар на Меркел в парламента, каза, че за неговата партия ще се окаже трудно да задържи финансовото министерство, ако в резултат на изборите се стигне до нова \"голяма коалиция\" с ГСДП - опция, която и двете партия твърдят, че не им харесва.  \"Задържането на финансовото министерство ще бъде най-трудно, ако ГСДП стане младши партньор, защото партията силно набляга на финансите и на Европа, каза Реберг за \"Ройтерс\". Ако в следизборната нощ се окажем в същото положение както преди 4 години, ГСДП вероятно ще претендира не само за външното министерство, но и за финансовото.\" Остава неясно дали Меркел ще трябва да жертва Шойбле. Във всеки случай неговото оттегляне ще бъде удар по целта на канцлера да засили интеграцията в ЕС след оттеглянето на Великобритания, или поне в рамките на еврозоната. За Меркел задълбочаването на интеграцията е въпрос на логична последователност. Именно тук Шойбле може да й помогне: да поддържа скептицизма на германските избиратели и депутати, като настоява Франция и южните страни от еврозоната първо да се реформират, преди Берлин да се съгласи да обвърже икономическата съдба на Германия с тяхната.  \"Ако Франция стане по-силна, това ще помогне\", каза високопоставен служител, близък до Меркел. /БТА", "date": "2017.07.24", "title": "Ще пожертва ли Меркел финансовия си министър след изборите"}
{"url": "http://www.dnevnik.bg/zdrave/2017/07/24/3012421_germanski_psiholozi_eksperimentirat_s_katereneto_kato/", "text": "Лина, на 24 години, се катери по стена със завързани очи и без въже. Разчита на останалите си сетива и опипва бавно, но уверено, камъните, докато намери точните, за да продължи нагоре. Тя е част от експеримента на Университетската болница в Ерланген за нов алтернативен подход за лечение на клинична депресия, и един от героите в репортажа на ДПА по темата. Със стенното катерене без осигуряване (т. нар. боулдъринг, който имитира скално катерене на ниски стени) като начин за преодоляване на психични терзания се експериментира от скоро в Германия, но с обещаващи резултати. Практиката се препоръчва вече в няколко болници в страната. В рамките на физическата терапия с катерене, депресивните състояния при повечето добровлци в експеримента са се подобрили, а ефектът издържал за около четири месеца след прекъсване на практиката, уточнява ръководителят на изследването, психологът Катарина Лутенбергер. В хода на проуването е сравняван прогресът в лечението на депресия на две групи от по 50 човека - едните поставени на стандартни медикаменти, другите - в подножието на стена за катерене на закрито. Спортът надминал дори надминал с малко резултатите от лекарствата. 24-годишната Лина казва, че й е било много трудно в началото, но сега е добила увереност и е способна на движения и действия, които в предишното си състояние не би могла да си представи. Не става въпрос (само) за физическия тренинг, а много повече за психическото й състояние - това, че на стената трябва да е концентрирана и да изключи негативните емоции напълно; да се научи да овладява страховете си дори в най-трудните ситуации; да вярва в силата и възможностите си, подхранвайки самочувствието си; и това, че е ангажирана с нещо ново и вълнуващо, което й връща чувството за лично удовлетворение. Като продължение на опита, сега учените са оформили още три групи - в Ерланген, Берлин и Мюнхен. Една от групите е катераческата, на втората са \"предписани\" редовни общи физически упражнения и третата получава когнитивно-поведенческа терапия. Всяка седмица във фокуса и на трите подхода е някое конкретно проявление на депресията и справянето с него, като учените са поставили срок от 10 седмици, преди да обобщят резултатите. За ползите от спорта срещу депресията отдавна има ясни доказателства, напомнят германските психолози. Физическото натоварване увеличава производството на серотонин и допамин, които са дефицитни при хронично нещастните хора. Катеренето обаче едновременно с това включва и други фактори като съобразителност, съзнателно овладяване на страха и засилване на доверието в себе си, от което тези хора също имат остра нужда. И макар че групите засега са малки, те могат лесно да демонстрират има ли наистина основание в тази логика, заради строгия качествен подход. Засега отговорът е \"да\".", "date": "2017.07.24", "title": "Германски психолози експериментират с катеренето като лечение на депресия"}
{"url": "http://www.dnevnik.bg/sport/2017/07/24/3012473_manchestur_siti_naburzo_prekroi_rekorda_si_za_nai-skup/", "text": "\"Манчестър сити\" имаше нужда от десет дни, за да счупи собствения си рекорд за най-скъп трансфер на защитник в света. \"Гражданите\" привлякоха Бенжамен Менди от \"Монако\" за 52 млн. паунда. Рекордът беше поставен в средата на месеца, когато  в клуба дойде Кайл Уокър от \"Тотнъм\" срещу 45 млн. паунда  с възможност сумата да стигне до 50 млн. паунда при определени условия. Сега вече селекцията на \"Сити\" надхвърли 200 млн. паунда. Менди подписа петгодишен договор. 23-годишният френски бранител изигра 34 мача за досегашния си отбор миналия сезон и помогна за спечелването на титлата и достигането до полуфинала в Шампионската лига. \"Без съмнение той е един от най-добрите крайни защитници в света, първият в списъка ни на този пост\", каза спортният директор на \"Манчестър сити\" Чики Бегиристайн. \"Сити\" вече взе Уокър, Бернардо Силва (43 милиона), Едерсон Мораеш (35 милиона) и Данило (27.5 млн. паунда). Клубът продаде Александър Коларов на \"Рома\" за 4.5 млн. паунда.", "date": "2017.07.24", "title": "\"Манчестър сити\" набързо прекрои рекорда си за най-скъп защитник в света"}
{"url": "http://www.dnevnik.bg/biznes/2017/07/24/3012481_strahovete_svurzani_s_prodajbata_na_zemia_na_chujdenci/", "text": "Страховете, свързани с продажбата на земя на чужденци, са прекалени, каза днес по Би Ти Ви министърът на земеделието Румен Порожанов. Той припомни, че и към днешна дата има възможност да се избегнат ограниченията и такава сделка да стане факт. Изявлението на Порожанов беше по повод  исканата промяна в закона , с която да се отмени искането на доказване на уседналост в продължение на 5 години на чужденците, искащи да купят земя. Порожанов припомни, че това ограничение нарушава европейските правила и България е заплашена от глоба от 800 000 евро еднократно плюс лихва от 660 евро на ден за всеки ден забавяне на отмяна на ограничението. Земеделският министър уточни, че проектозаконът е публикуван за публично обсъждане на страницата на министерството. Порожанов уточни, че става дума за падане на забраната само за граждани от страни - членки на ЕС. По повод недоволство на животновъдите заради разпределението на субсидиите за мляко Румен Порожанов каза, че днес е разговарял с недоволните. \"Свиках консултативен съвет по животновъдство, който да разгледа проблема\", допълни министърът.", "date": "2017.07.24", "title": "Страховете, свързани с продажбата на земя на чужденци, са прекалени, смята земеделският министър"}
{"url": "http://www.dnevnik.bg/bulgaria/2017/07/24/3012477_ekspertizite_i_juridicheskoto_obrazovanie_posocheni_za/", "text": "Като приоритетни за съдебната реформа са посочени експертизите по делата и въвеждането на единни стандарти за юридическото образование. Това е решено на днешното заседание на Съвета по прилагане на актуализираната стратегия за реформа на съдебната система, съобщи Министерството на правосъдието. Заседанието е председателствано от министър Цецка Цачева. Освен отчета за изпълнение на стратегията за периода януари - юни 2017 г., са приети и две пътни карти: Едната за изпълнение на препоръките от независимия анализ на структурния и функционален модел на прокуратурата и нейната независимост. Това е експертизата извършена през 2016 г. от четиримата чуждестранни прокурори. В техния доклад обаче имаше препоръки за отчетност и въвеждане на възможности за разследване и на главния прокурор при данни за нарушения и престъпления. В съобщението за приетата пътна карта по повод чуждестранната експертиза на прокуратуата не се споменава за тези препоръки. Другата пътна карта е за препоръките от анализа на прокуратурата по решенията на Европейския съд за правата на човека (ЕСПЧ). Членовете на Съвета приеха единодушно, че следва да се промени начинът на отчитане на постигнатите цели, като бъде съобразен с приетите пътни карти. Ако има необходимост от актуализация на самата Актуализирана стратегия, предложения можели да бъдат направени до 25 септември т.г., посочва МП в съобщението,", "date": "2017.07.24", "title": "Експертизите и юридическото образование посочени за приоритети на съдебната реформа"}
{"url": "http://www.dnevnik.bg/bulgaria/2017/07/24/3012469_dve_jeni_ot_notarialna_kantora_sa_prebiti_v_sofiia/", "text": "Две жени, работещи като нотариуси, са били пребити на столичния бул. \"Драган Цанков\". От полицията потвърдиха, че има такъв случай, а Десислава Николова от \"Да, България\", написа във \"Фейсбук\", че става дума за нотариуси. \"Току-що под офиса ни на Драган Цанков двама хулигани със синя и черна качулка високи около 1.90 пребиха с шутове, ритници и юмруци две дами, едни от най-добрите нотариуси в страната. Чакаме полиция и линейка\", написа Николова, чиито офис се намира над кантората на пострадалите. Постът е придружен със снимки на две окървавени жени. От полицията не дадоха повече подробности, освен че сигналът за инцидента е подаден към 16.40 часа. Нападателите са били двама мъже. Към мястото незабавно са насочени полицейски патрули, като пострадалите са откарани за преглед в болница. Предстои изясняване на обстоятелствата по случая, съобщи пресцентърът на МВР. \"В Спешното отделение на УМБАЛ \"Св. Анна\" - София\" АД бяха доведени две жени пострадали сериозно от побой. Те са на 57 и и 34 години, майка и дъщеря. Травмите им са основно в лицевата част, стабилизирани са\", съобщи пък пресцентърът на Окръжна болница. От здравното заведение уточниха също, че двете жени са настанени в Клиниката по лицево-челюстна хирургия. По-възрастната жена е със счупен нос и множество контузни рани по лицето, а по-младата е с множество контузни рани по лицето. Утре сутрин ще бъде дадена информация за състоянието на двете жени.", "date": "2017.07.24", "title": "Две жени от нотариална кантора са пребити в София (обновена)"}
{"url": "http://www.dnevnik.bg/sviat/2017/07/24/3012439_kak_putin_predizvika_renesans_v_armiite_na_evropa_i/", "text": "Срещата на Г-20 в Хамбург този месец показа, че западните държави все още се опитват да намерят стратегия срещу предполагаемата руска намеса в политиката и хакерските атаки срещу изборите. Зад кулисите обаче американските и европейските военни са по-ефективни в адаптацията си към действията на президента Владимир Путин и новата агресивна военна доктрина на Москва. Минаха повече от три години, откакто войната на Русия в Източна Украйна промени начина, по който западните държави гледат на един конфликт. Резултатът е на път да революционизира американските и европейските въоръжени сили, както направиха и боевете в Ирак и Афганистан. Този процес е все още в зародиш. При все това сухопътни войски, бойни самолети и кораби от водещи натовски държави - най-вече САЩ - вече имат постоянно присъствие в голяма част от територията на Източна Европа. И въпреки всички безпокойства относно възможните  връзки на президента Доналд Тръмп с Русия  и неохотно поетия ангажимент към  член 5 на НАТО  американски военни и висши дипломати твърдо изтъкват ангажимента на Америка към европейската сигурност. Основният приоритет на НАТО е да защитава най-уязвимите северни и източноевропейски страни, най-вече балтийските държави  Естония, Латвия и Литва , които някога бяха част от Съветския съюз, а сега са в западния алианс. Това лято НАТО води в Северния Атлантик военни учения за борба с подводници и електронна война с използването на модерна техника, почти всеки ден извършва полети с разузнавателни самолети в Балтийския регион, а от Черно море до Арктика са организирани поредица от военни маневри. Внезапното и почти безкръвно анексиране на украинския руски говорещ Кримски полуостров грабна вниманието на Европа. С още по-голяма сила това важи за кървавата война в региона на  Донбас в Източна Украйна , където подкрепяни от Русия сепаратисти обявиха Донецка и Луганска народна република през 2014 година. За тамошното население резултатите са опустошителни. По оценки на ООН над 2700 цивилни са сред десетте хиляди убити от април 2014 г. Над 1.6 милиона души в зоната на конфликта са избягали от домовете си. Жертвите са, разбира се, същите тези руски говорещи украинци, на които Москва казва, че се опитва да помогне. При все това Украйна даде възможност на Путин да възстанови репутацията на Това състояние на нещата отива далеч зад умишлено неясните руски стратегии на информационна война и хибридна конфронтация, които тревожат мнозина западни анализатори от 2014 година насам. Русия все още не иска да признае, че е използвала конвенционални сили в Украйна, но доказателствата на терена са непреодолими. Когато започна войната в Украйна, въоръжените сили на страната използваха разработени от САЩ военни техники, използвани срещу относително по-слабите във военно отношение бунтовници в Ирак и Афганистан. Тези тактики се оказаха пагубни, особено за бронетранспортьорите, след като руската артилерия използва дронове и други модерни средства за наблюдение и разузнаване, за да нанесе ужасяващи загуби в жива сила и техника. Руските кибератаки и електронно заглушаване също извадиха от строя доставеното от Запада оборудване, включително дроновете, смятани от Вашингтон за последната дума на технологията в тази област. Ефективността на използваната от Москва техника шокира стратезите в САЩ, много от които бяха започнали да вярват, че бунтовници като тези в Ирак, Афганистан и Либия са единствените врагове, с които трябва да се конфронтират. Сега западните военни са изправени пред предизвикателството да измислят ефективни контрамерки срещу действията на Русия в Европа, като едновременно се усъвършенстват на базата на уроците, научени от успеха на подкрепяната от САЩ иракска военна кампания в Мосул и победоносните действия срещу бойци в Сирия, Сомалия и Нигерия. Това от своя страна води до напрежение по въпроса за заделяне на ресурси. Началникът на генералния щаб на френските въоръжени сили подаде оставка в сряда в знак на недоволство от съкращаването на разходите за отбрана. Военни от САЩ и други страни продължават да опитват да балансират между още по-скъпи модерни въоръжения като многофункционалния изтребител Ф-35 и пари за личния състав и обучението. Повечето от планирането се върти около намирането на начини за противодействие на т.нар.  доктрина \"Герасимов\"  на Русия, която се фокусира повече върху политически операции, отколкото върху конвенционални военни конфронтации. Но западните стратези отново поставят акцент и върху класическата стратегия за военно възпиране в стила на студената война, целяща да убеди Москва, че През последните три години Москва агресивно използва заплахата за преки военни действия - както конвенционални, така и ядрени - за да сплашва други страни. Планираните през септември големи военни учения ще бъдат поредния пример за това. Но Путин може да се простреля в крака. Западните плановици смятат, че за Москва ще бъде по-трудно да извърши каквото и да е нападение сега, отколкото само преди няколко години, и че колкото повече Путин дрънка оръжие, толкова по-вярно е това. Силите на Москва може да превишават броя на натовските военни в района, но алиансът се надява, че сега има достатъчно присъствие там, за да може Москва да осъзнае, че не може да се надява да нахлуе в държава от НАТО, без да предизвика по-голяма война. Всяка от страните схваща, че всеки такъв конфликт може да се превърне в ядрен. Германия, която постепенно увеличава военните си разходи, така че да достигнат два процента от нейния брутен вътрешен продукт, каквато е набелязаната от НАТО цел, ясно изрази виждането си, че действията на Русия в Украйна променят правилата на играта. Германските военни сега бързат да възстановят уменията си в пренебрегвани области като наземно базираната противовъздушна отбрана и инженерните войски. Те също така работят по-тясно с други европейски съюзници. Все по-голям брой западни стратези смятат, че Путин се надява, че руската пропаганда и усилията за внасяне на политически разкол могат в крайна сметка да причинят разпадането на НАТО и на Европейския съюз. Малцина намират това за вероятно, но най-уязвимите от Русия страни като балтийските държави и Финландия все пак вземат някои мерки. В случай на нашествие се планира голяма част от войските им, предимно наборниците, да се изтеглят в планините и да нанасят изненадващи удари срещу руските войници. В допълнение няколко скандинавски и европейски държави - Швеция, Финландия, Норвегия, Холандия, Естония, Латвия Литва и Дания - постепенно се обединиха за сформирането на ръководени от Великобритания общи експедиционни сили за защита на балтийските държави. Това значимо по численост устойчиво формирование ще може да съществува дори ако се изпари ангажиментът на НАТО и САЩ към Европа. Това може да не е достатъчно за спиране на изненадващо руско нападение срещу част от територията на НАТО, но то вероятно ще засили ангажимента на Европа за защита на останалата част от територията си. Факт е, че днес Европа е по-добре защитена от когато и да е през последните десетилетия. Ако Русия се чувства заплашена от това, Путин трябва да се сърди само на себе си. /БТА", "date": "2017.07.24", "title": "Как Путин предизвика ренесанс в армиите на Европа и САЩ"}
{"url": "http://www.dnevnik.bg/sviat/2017/07/24/3012485_roditelite_na_bebeto_charli_gard_prekratiha_sudebnata/", "text": "Родителите на  болното бебе Чарли Гард  днес прекратиха съдебната битка за съдбата му. Адвокатът на семейството заяви пред британския Висш съд, който отново разглежда делото, че \"за Чарли е твърде късно. Щетите вече са нанесени\", предаде \"Ройтерс\". Адвокатът обясни, че родителите са решили да прекратят съдебната битка, защото нови изследвания са показали, че детето е претърпяло необратии мускулни увреждания. В изявлението му още се казва, че предстои родителите да обсъдят с болницата как ще бъде позволено на детето да си отиде от този свят. Пред съда майката на Гард каза, че той би могъл да има нормален живот, ако е бил подложен на експерименталното лечение по-рано. \"Решихме, че търсенето на лечение вече не е в негов интерес. Решихме да пуснем сина си да си отиде... Чарли имаше реален шанс да се оправи. Никога няма да разберем какво щеше да се случи, ако беше подложен на лечението\", заяви пред съда тя. Делото за Чарли Гард бе подновено, след като лекарят в САЩ, чието експериментално лечение искаха да опитат родителите на детето, отиде да го прегледа в болницата в Лондон. Случаят се превърна през последните месеци в един от най-внимателно следените от медиите и съда казуси, засягащи правото на достъп до експериментално лечение, оценката на шансовете от подобна процедура и тежестта на мнението на специалистите. Съдебната битка се разгоря до такава степен, че в един момент адвокатът на семейството заплашваше да съди болницата за похищение на детето. Лекарите отказваха да освободят 11-месечния Чарли Гард с различни мотиви, включително че - въпреки добрите намерения на родителите си - той може да се окаже заложник на експеримент с оспорвани качества.", "date": "2017.07.24", "title": "Родителите на бебето Чарли Гард прекратиха съдебната битка за съдбата му"}
{"url": "http://www.dnevnik.bg/bulgaria/2017/07/24/3012495_muj_e_prostrelian_v_kraka_sled_kato_napadna_s_noj/", "text": "Мъж от Дупница, който е заподозрян като извършител на множество кражби, нападна с нож полицаи, отишли да го задържат в дома му и е бил ранен в крака след изстрел от един от служителите на реда, съобщи пресцентърът на МВР. Инцидентът е станал днес към 16.05 часа. 26-годишният мъж е откаран за преглед в Спешния център в Дупница, без опасност за живота. Той е с многобройни криминални регистрации за кражби и грабежи, повреждане на чужда собственост, нанасяне на телесни повреди. Осъждан е многократно, наскоро е изтърпял ефективна присъда. За случая е уведомена прокуратурата.", "date": "2017.07.24", "title": "Мъж е прострелян в крака, след като нападна с нож опитали да го арестуват полицаи"}
{"url": "http://www.dnevnik.bg/sport/2017/07/24/3012535_grigor_dimitrov_trenira_s_rafael_nadal/", "text": "Българският тенисист Григор Димитров проведе тренировка с Рафаел Надал. Испанецът публикува в социалните мрежи снимка на двамата след заниманието. Димитров се подготвя за  участието си в турнира от категория \"АТП 500\" във Вашингтон , който ще се проведе от 31 юли до 6 август. Десетият в световната ранглиста се възползва от \"уайлд кард\", тъй като първоначално не беше подал заявка. Плановете на българина бяха първият му турнир след \"Уимбълдън\" да бъде мастърсът в Монреал от 7 до 13 август, но се промениха. Медиите в Сърбия съобщават, че Новак Джокович почти сигурно ще пропусне US Open заради травмата в десния лакът. Специалист от щаба на отбора на Сърбия за купа \"Дейвис\" заяви, че тенисистът трябва да почива шест седмици. Най-лошите прогнози са, че Джокович няма да играе повече през сезона, пише \"Марка\", като се позовава на сръбско издание.", "date": "2017.07.24", "title": "Григор Димитров тренира с Рафаел Надал"}
{"url": "http://www.dnevnik.bg/sport/2017/07/24/3012537_dunav_stigna_do_tochka_sreshtu_beroe_u_doma/", "text": "\"Дунав\" успя да избегне поражението и взе точка при домакинството си на \"Берое\". Срещата в Русе завърши 1:1. Серджиу Негруц даде преднина на старозагорци преди почивката. В 81-ата минута воденият от Веселин Великов отбор стигна до равенството с гола на Мирослав Будинов. След два кръга в Първа лига единственият отбор с пълен актив е \"Черно море\". \"Дунав\" е втори с четири точки, а за \"Берое\" това е второ равенство. Старозагорци показаха коренно различно лице от това в  постното дерби с \"Верея\" . Ако преди седмица положенията почти липсваха, то сега срещата беше вълнуваща, като \"Берое\" изпусна добри възможности да спечели в Русе. В 30-ата минута след рикошет в тялото на Мартин Райнов топката се озова в Негруц, който сам срещу Антонов не сгреши. През второто полувреме \"Берое\" имаше по-хубави възможности, но не се възползва. \"Дунав\" отбеляза в 81-ата минута - след подаване от дясно Бирсент Карагерен стреля със странична ножица, вратарят спаси, но Будинов отблизо вкара.", "date": "2017.07.24", "title": "\"Дунав\" стигна до точка срещу \"Берое\" у дома"}
