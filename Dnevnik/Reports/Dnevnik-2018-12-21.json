{"url": "https://www.dnevnik.bg/biznes/2018/12/21/3366026_kristalina_georgieva_posochi_tri_predimstva_ot/", "text": "Три са ползите от влизането на България в Еврозоната, а рискът е само един. Това коментира в интервю за телевизия \"Блумбърг\" главният изпълнителен директор на Световната банка Кристалина Георгиева. Тя напомни, че още от влизането във валутен борд България вече е закачена към политиката в еврозоната и работи по нейните правила. С присъединяването към валутния съюз \"ние сядаме на масата, където се вземат решения и ще можем да се ползваме от възглавничката, на която всички разчитат, а тя става по-мека със създаването на бюджет на еврозоната\", каза Георгиева. Друго предимство по думите й е, че еврозоната дисциплинира банковата система и създава по-добри условия за контрол на пари вътре в държавите и ако има проблем, той се вижда по-бързо. Допълнително удобство за гражданите, макари дребно, ще е отпадането на обмяната на левовете в евро и обратното. \"Има риск - един-единствен. Еврозоната може да бъде атакувана, евровалутата може да бъде атакувана, и ние трябва да сме готови, ако се защитава еврозоната, също да участваме в тази защита. Да допринесем да се брани общата валута.\" подчерта Георгиева. Тя добави, че страховете от по-голямо увеличение на цените, отколкото на заплатите, са безпочвени. Главният изпълнителен директор на Световната банка не вижда опасност от драматична икономическа криза в света и отдава намаляването на глобалния растеж на цикличността на икономиката. По думите й уроците от фалита на \"Лиймън брадърс\", от който тръгна финансовата криза през 2008 г., още се помнят и има много по-голяма прозрачност при паричната политика и независимостта на централните банки. Като проблем, най-вече в развиващите се страни, тя открои високия дълг и неяснотата с фирмената задлъжнялост. \"Вниманието на света се насочва към дълга. На срещата на Г20 Международният валутен фонд и Световната банка се занимавахме как да помогнем на страните с висок дълг да го управляват по- добре и как да направим дълга по-прозрачен\", каза тя. Можем да сме сравнително спокойни че нова криза в еврозоната не се очаква, добави Георгиева. Три са големите теми, върху които фокусират вниманието си международните организации и правителствата - изменението на климата, което вече се усеща с голяма и понякога разрушителна сила, сигурността и справянето с рисковете на тероризма - както физическия, така и по електронен път и трето- по-справедливия растеж на световната икономика, от който да се ползват по-равностойно хората на планетата. \"От тези три неща зависи дали ние ще продължим да съществуваме като цивилизация. Ако ние не се справим днес с проблемите с климата и не се адаптираме към тези изменения заедно, това означава, че до края на този век децата ни ще живеят на една много гореща, необитаема планета\", каза Георгиева и подчерта, че това \"не можем да си го позволим\". \"Ако ние продължим да задълбочаваме разликата между богати и бедни, няма как да имаме сигурност и стабилност и няма как светът да бъде хубаво място за живеене\", каза главният изпълнителен директор на Световната банка.", "date": "2018.12.21", "title": "Кристалина Георгиева посочи три предимства от еврозоната и един риск за България"}
{"url": "https://www.dnevnik.bg/sviat/2018/12/21/3366054_v_kremul_sa_se_natrupali_vuprosi_kum_bi_bi_si_kaza/", "text": "Към работата на британския обществен оператор Би Би Си са се натрупали много въпроси за тенденциозно отразяване на теми, свързани с Русия и Сирия. Това каза прессекретарят на руския президент Владимир Путин Дмитрий Песков, предаде РБК. Песков направи коментара малко след като медийният и телекомуникационен регулатор \"Роскомнадзор\"  обяви, че започва проверка срещу Би Би Си . Мярката последва решението на британската агенция Ofcom да провери руската телевизия RT заради седем материала, които може да са нарушили стандартите за обективност. Междувременно източник на \"Интерфакс\" допусна, че \"Роскомнадзор\" може да ограничи работата на Би Би Си на територията на страната, ако се установи, че обществената медия нарушава руските закони. Песков, който потвърди, че действията на \"Роскомнадзор\" може да се разглеждат като ответна мярка, добави, че \"в продължение на дълго време са се натрупали много въпроси към Би Би Си за тензенциозно отразяване на тези или други събития\" - не като медия, а \"ангажирано\". Говорителят на Путин добави, че \"никой няма право да упреква\" британската компания освен \"Роскомнадзор\" и \"именно това се случва\". Проверката на Би Би Си едва ли би могла да бъде свързана с разследване на телевизията за Алиса Симонян, сестра на главния редактор на RT Маргарита Симонян, добави той. По-рано Маргарита Симонян каза, че телевизията се занимава със семейството ѝ.", "date": "2018.12.21", "title": "В Кремъл \"са се натрупали въпроси\" към Би Би Си, каза говорителят на Путин"}
{"url": "https://www.dnevnik.bg/evropa/2018/12/21/3366058_osporvaniiat_trudov_zakon_e_dobur_za_jelaeshtite_da/", "text": "Унгарският премиер Виктор Орбан говори днес в защита на своята много оспорвана реформа на трудовото законодателство - по думите му \"добър\" закон \"за желаещите да печелят повече\", срещу който протестират опозиционери, чиито \"лъжи\" според него са \"безгранични\", предаде \"Франс прес\". Консервативният държавник обясни в интервю за националното радио, че реформата цели \"просто да премахне безполезните нормативи, тъй че желаещите да печелят повече да могат повече да работят\". Гласувана от парламента на 12 декември, тази промяна в работното време  отприщи вълна от демонстрации , съпроводени понякога с насилие, главно в Будапеща. Реформата увеличава на 400 часовете извънреден труд, които работодателите могат да изискват от служителите си за една година, което на практика възстановява шестдневната работна седмица. В същото време изплащането на сумите за извънредния труд може да се отлага до три години. Вчера държавният глава Янош Адер - политически съюзник на Орбан,  подписа спорните поправки  в трудовото законодателство. Тази вечер в Будапеща се предвижда нов протест; демонстрантите предупредиха, че ще продължат с тези акции и в началото на идната година, допълва АФП. /БТА", "date": "2018.12.21", "title": "Оспорваният трудов закон е добър за желаещите да печелят повече, твърди Орбан"}
{"url": "https://www.dnevnik.bg/politika/2018/12/21/3366062_stanishev_za_evroizborite_bibleiska_zadacha_za_bsp_e/", "text": "Тежка, почти библейска задача стои пред нас БСП да превърне европейските избори в демократичен вот срещу правителството на ГЕРБ и \"Обединените патриоти\". Да се изправи срещу арогантността не само на десницата в Европа, но и у нас. Това е едно от посланията, които отправи лидерът на Партията на европейските социалисти (ПЕС) в пространна публикация в личния си профил в социалната мрежа \"Фейсбук\". \"Да застанем като един срещу псевдопатриотичните и примитивни тези на националистите, които все повече увличат управляващите от ГЕРБ към една разделена Европа, където само преди 70 години между нациите бушуваше война. Да бъдем алтернатива на феодализма, на отглеждането на олигарси, на свеждането на политиката до обществени поръчки, ремонти и социални откупи в края на годината. Особено преди избори\", призова Станишев. Той призова да се застане на страната на работещите, на учещите, на майките, на жените, на пенсионерите, на младите хора. На българите. \"Защото тези избори няма да са победа или загуба на лидера на БСП. Ще са победа над арогантността и безнаказаността на управляващите, над мизерията и безпътицата\", призова политикът. По думите му призванието на БСП е да излиза на сцената в трудни за държавата времена и \"в мисията й да спира процеси, да възстановява несправедливости, да поема отговорности и да връща надеждата за достоен живот\". Станишев насочи вниманието и към трансформацията на Европейския съюз. \"И тук е голямата дилема: да анатемосаме Европа, да я заклеймим и пратим в миналото, както искат националистите, или да се борим за нея, искайки връщането на нейната солидарност, справедливост и социална отговорност? Тази Европа на Орбан и Салвини ще строи мостове между десните и националистите, но ще копае пропасти между институциите и хората, между семействата. Ще вдига огради между поколенията. В сърцето на Стария континент. Коалиционните им правителства вече успешно го правят в Австрия и за огромно съжаление – в България, а унгарците са по улиците на Будапеща. \"Напълно е възможно следващият председател на ЕК да се нарича Франс Тимерманс - общият кандидат на ПЕС за този пост. И това е огромна отговорност за левицата - да върне социална Европа в дневния ред на нейните политици\", не пропуска да спомене лидерът на ПЕС. Tезата му е, че следващите евроизбори не са за депутатски места и комисарски портфейли. Те са за душата и оцеляването на Европа. \"А ние сме единствените, готови да водят битката за сигурна работа, за равни права, за заплащане за достоен живот, за достойни пенсии\", смята Станишев. Тази битка трябва да бъде водена навсякъде - в парламента, в медиите, на улицата. Тази битка няма как да бъде спечелена нито от отделни лидери, нито от отделни леви движения и партии. Радикалната промяна може да бъде извършена само от една обединена левица, където има място за всички, които имат смелостта да поискат тотална ревизия на дясното статукво, на либералния модел и на страховития националистически разказ за бъдещето. Само прогресивно мнозинство в следващия Европейски парламент - излъчено от левицата и прогресивните сили вляво от центъра, може да върне Европа към нейните ценности\", пише той.", "date": "2018.12.21", "title": "Библейска задача за БСП е да превърне евроизборите във вот срещу правителството, смята Станишев"}
{"url": "https://www.dnevnik.bg/sport/2018/12/21/3366042_izpolzvaneto_na_doping_da_e_kriminalno_prestuplenie/", "text": "Американските сенатори дадоха ход на антидопинговия закон \"Родченков\", който има за цел да установи използването на допинг като криминално престъпление. Законът е на името на бившия ръководител на антидопинговата лаборатория в Москва  Григорий Родченков . Той се превърна в ключов свидетел за установяването на системен допинг в руския спорт по време на зимните олимпийски игри в Сочи през 2014 г. След разследването беше доказано, че използването на допинг се спонсорира от държавата. Законопроектът, приет в американския Сенат, предвижда глоби до 1 милион долара, както и налагане на ефективни присъди. Максималното наказание е 10 години затвор за тези, които са признати за виновни за участие в допинг схеми. То ще се отнасят за големи спортни събития като световни първенства и олимпийски игри. Законът \"Родченков\" е предложен от сенаторите Орин Хеч и Шелдън Уайтхаус. Той ще даде на американските прокурори подобни правомощия на тези, които бяха използвани за разобличаване на корупционния скандал в Световната футболна федерация (ФИФА) през 2015 г. Предложението беше приветствано от Американската антидопингова агенция (USADA). Изпълнителният директор Травис Тайгарт обяви: \"Вярваме, че това е законопроект, който ще промени правилата на спорта генерално. Също така ще ни помогне да достигнем до крайната точка, която е спорт, изчистен от допинг\". \"Този законопроект е част от цялостното признание, че допингът е измама, а когато това се прави от организации и институции - било то от спортна или цялата държава, това трябва да води до тежки наказания\", добави Тайгарт. Законодателството постъпва във време на нарастващо недоволство от  Световната антидопингова агенция (WADA)  и нейната снизходителност спрямо Русия, чийто собствен орган за борба с допинга е възстановен през септември въпреки неспазването на критериите на WADA.", "date": "2018.12.21", "title": "Използването на допинг да е криминално престъпление, предлага американският Сенат"}
{"url": "https://www.dnevnik.bg/bulgaria/2018/12/21/3366072_demokratichna_bulgariia_nastoia_za_veto_vurhu/", "text": "Демократична България\" настоява президентът Румен Радев да наложи вето върху приетите вчера в Народното събрание изменения в Закона за противодействие на корупцията и отнемане на незаконно придобито имущество (ЗПКОНПИ), с които се даде възможност да бъде конфискувано имущество на хора, съдени, но оправдани за престъпление, което е станало повод да бъдат проверени доходите им. Изменението в закона, което позволява на антикорупционната комисия да отнема имоти въпреки оправдателна присъда, беше прието скоростно след решение на Върховния касационен съд, който тълкува, че конфискация на имущество на невинни не може да има. \"Народното събрание на Република България абсолютно арогантно, демонстративно и в нарушение на фундаментални правни принципи създаде законови норми, с които се отрече едновременно от нашата принадлежност към ЕС, към общочовешките ценности, утвърдени в Европейската конвенция за правата на човека (ЕКПЧ) и от основни елементи на правовата държава, каквито са независимостта на съдилищата, неприкосновеността на частната собственост и презумпцията за невинност. Резултатът от това безпардонно поведение е създаването на инструмент, който позволява българските граждани, които не са извършили никакво закононарушение да бъдат лишавани от права по начин, който е неприложим дори към установени престъпници във всички други държави-членки на ЕС. Всичко това се случва, защото у нас политическото статукво отказва да реформира прокуратурата, поради което конфискацията в рамките на наказателното производство не работи\", се казва в становището на политическото обединение на ДСБ, \"Зелените\" и \"Да, България\". В позицията се подчертава, че новият закон създава възможност за политически репресии над неудобните и подсегателствата над частната собственост. Нарушена е и Директива 2014/42 за обезпечаване и конфискация на средства и облаги от престъпна дейност в Европейския съюз, която предвижда разширена конфискация само при влязла в сила осъдителна присъда за изрично изброени особено тежки престъпления, отбелязва извънпарламентарната опозиция. Според нея самият закон, приет без обществено обсъждане, се превръща във властови произвол облечен във формално-правен камуфлаж.", "date": "2018.12.21", "title": "\"Демократична България\" настоя за вето върху конфискацията за оправдани"}
{"url": "https://www.dnevnik.bg/razvlechenie/2018/12/21/3366069_na_nova_godina_braiun_mei_predstavia_nov_singul_ot/", "text": "Китаристът на британската рок група \"Куин\" ще изпълни на живо от контролния център на НАСА най-новия си сингъл в новогодишния ден, предаде сайтът NME. Песента се казва new Horizons и ще е неговият първи солов сингъл от 20 години насам. Последният такъв Why Don't We Try Again излиза през 1989 г. Музикантът, който е и доктор по астрофизика, посвещава новата си композиция на мисията на НАСА със същото име - New Horizons, която започна през 2006 г. и навръх Нова година ще е осъществила най-отдалечения от Земята космически полет. \"За мен бе вълнуващо предизвикателство да събера две части от живота си заедно - астрономията и музиката\", казва Мей.  Според изданието в песента ще бъдат включени и думи на покойния Стивън Хокинг. New Horizons ще излезе точно в 8 ч. местно време на 1 януари 2019 г.", "date": "2018.12.21", "title": "На Нова година Брайън Мей представя нов сингъл от централата на НАСА"}
{"url": "https://www.dnevnik.bg/photos/2018/12/21/3366105_snimka_na_denia_marsianski_krater_e_pulen_s_led/", "text": "Кратерът \"Корольов\" в северните части на Марс целогодишно е пълен с лед, показва композитна снимка от април 2018 г., разпространена от Европейската космическа агенция малко преди Mars Express да навърши на Коледа 15 години в орбита на планетата. Ледът е с диаметър до 60 км, дебелина от около 1.8 км и обем от вероятно 2200 куб. км.", "date": "2018.12.21", "title": "Снимка на деня: Марсиански кратер е пълен с лед"}
{"url": "https://www.dnevnik.bg/biznes/2018/12/21/3366106_raiuner_shte_leti_ot_sofiia_do_oshte_edna_tochka_v/", "text": "Най-големият в Европа нискобюджетен превозвач \"Райънер\" пуска нова линия от София - до гръцкия града Каламата. Компанията ще изпълнява полети по трасето по време на лятната си програма от догодина. Първият полет е насрочен за 2 юни, като от сайта на компанията се вижда, че това ще става само веднъж седмично - в неделя. Лятната програма включва общо 23 маршрута от и до София. За пръв път в нея са включени полетите до още една точка в Гърция - Ханя на остров Крит.", "date": "2018.12.21", "title": "\"Райънер\" ще лети от София до още една точка в Гърция"}
{"url": "https://www.dnevnik.bg/sport/2018/12/21/3366079_australian_open_sushto_vuvede_taibrek_v_posledniia_set/", "text": "За пръв път в историята тайбрек ще решава последния сет на мачовете в първия за годината турнир от Големия шлем - Australian Open. Тайбрекът ще се използва, когато се стигне до резултат 6:6 във финалната пета (при мъжете) и трета (при жените) част. Той обаче няма да е класически до 7 точки, а шампионски до 10 точки при две разлика, както е в мачовете на двойки. Откритото първенство на Австралия е вторият турнир от Големия шлем, който въвежда тайбрек в последния сет през 2019 г.  \"Уимбълдън\" взе това решение през октомври , като решаващият гейм ще влиза в сила, ако се стигне до 12:12. На тревните кортове в Лондон тайбрекът ще е класически. \"Уимбълдън\" държи рекорда за най-дълъг мач в историята на тениса. През 2010 г. Джон Иснър и Никола Маю трябваше да играят в рамките на три дни, за да приключат двубоя си от първия кръг. Срещата продължи 11.05 часа игрово време, а американецът спечели със 70:68 в последния сет. Тази година на тревните кортове се изигра и третият най-дълъг мач в историята, като участник в него отново беше Иснър. Американецът загуби в полуфиналите от Кевин Андерсън след 24:26 в последния сет и 6.36 часа игрово време. В Австралия най-дългият мач беше изигран през 2012 г. - паметният финал между Новак Джокович и Рафаел Надал, който продължи 5.53 часа и завърши 5:7, 6:4, 6:2, 6:7 (5), 7:5. Най-дългият като брой геймове пък беше през 2017 г. между Иво Карлович и Орасио Себайос. Двамата изиграха общо 84 гейма, като хърватинът спечели след 22:20 в последния сет. Досега само един турнир от Големия шлем използваше тайбрек в последния сет - US Open. В Ню Йорк дългият гейм влиза в сила при 6:6. От догодина единствената надпревара без тайбрек в последния сет ще бъде \"Ролан Гарос\". Във Франция засега не са афиширали намерения да последват примера на \"Уимбълдън\" и Australian Open. ", "date": "2018.12.21", "title": "Australian Open също въведе тайбрек в последния сет"}
{"url": "https://www.dnevnik.bg/sviat/2018/12/21/3366116_malaiziia_iska_goldman_saks_da_plati_75_mlrd/", "text": "Министърът на финансите на Малайзия Лим Гуан Енг поиска от американската инвестиционна банка \"Голдман Сакс\" (Goldman Sachs) компенсация от 7.5 млрд. долара  за участието ѝ в незаконни продажби  на облигации на малоазийския инвестиционен фонд 1MDB, съобщи в.\"Файненшъл таймс\", цитиран от ТАСС. \"Искаме от \"Голдман Сакс\" най-голямата в историята на Малайзия компенсация за продажбата на облигации на фонда 1MDB и през 2012 и 2013 г. Размерът на компенсацията включва 6.5 млрд. долара, получени от участниците в сделката от продажбата на тези ценни книжа, и още милиард долара за покриване на комисионите от 600 милиона долара, платени на \"Голдман Сакс\" за услугите ѝ\", подчерта министърът. \"Получените от сделката средства са били преведени в чужбина и не са били използвани за целите на социално-икономическото развитие на Малайзия, както е било обявено преди продажбата на облигациите\", допълни той. \"Значителна част от парите, получени от продажбата, е била открадната и се е оказала в ръцете на корумпирани министри от бившето правителство на Малайзия и свързани с него лица\", уточни Лим Гуан Енг. Той напомни, че във връзка с това правоприлагащите органи на Малайзия и САЩ се предявили обвинение в пране на пари, откраднати от този фонд, към бившите сътрудници на \"Голдман Сакс\" Тим Лайснър и Роджър Нг Чонг Хва, както и към бивши служители на 1 Ем Ди Би. Лайснър призна вината си за участието в заговор, целящ пране на пари и нарушение на американския закон за борба с корупцията в чужбина. По информация на в. \"Уолстрийт джърнъл\" Лайснър трябва да заплати глоба в размер на 43.7 млн. долара. Скандалът с фонда 1MDB  се разрази през 2015 г. , когато се появи информация, че той е загубил 11 млрд. долара. Чуждестранни медии писаха, че тогавашният премиер на Малайзия Наджиб Разак е разполагал с не по-малко от 4.5 млрд. долара от тези пари. Проведеното разследване не е установило престъпление и не са били открити виновници. Следствието бе възобновено, след като опозицията начело с Махатхир Мохамад спечели изборите през май. На бившия премиер Наджиб Разак бяха предявени обвинения, свързани с получаване на подкуп, пране на пари, кражби в особено големи размери и други правни нарушения. /БТА", "date": "2018.12.21", "title": "Малайзия иска \"Голдман Сакс\" да ѝ плати $7.5 млрд."}
{"url": "https://www.dnevnik.bg/evropa/2018/12/21/3366119_es_udulji_misiiata_si_za_migranti_v_sredizemno_more/", "text": "Европейският съюз официално удължи днес своята операция срещу контрабандистите на хора в Средиземно море с три месеца до края на март, предаде ДПА. Операция \"София\" започна през 2015 г. Тя има за задача да задържа контрабандисти и да разстройва техните дейности, като същевременно обучава либийската брегова охрана и налага оръжейно ембарго на обхванатата от конфликт северноафриканска страна. Досега операция \"София\" е спасила над 49 хил. мигранти, повечето от които са били докарани в италиански пристанища съгласно договорености с Рим от 2015 г. Сегашното италианско правителство обаче възприе твърд подход към миграцията и се противопостави на подновяване на мандата на операцията, освен ако други държави от ЕС не се съгласят да приемат повече пристигащи мигранти. Тримесечното удължаване дава повече време за уреждане на спора, противопоставил Италия срещу страни членки, които са против каквито и да било ходове за преразпределение на кандидати за убежище в ЕС. /БТА", "date": "2018.12.21", "title": "ЕС удължи мисията си за мигранти в Средиземно море въпреки съпротивата ан Италия"}
{"url": "https://www.dnevnik.bg/citat_na_deniia/2018/12/21/3366134_citat_na_denia_lichnosti_i_lideri_kato_ahmed_dogan_na/", "text": "Това каза в парламента председателят на ДПС Мустафа Карадайъ. Повод за коментара му стана  снощното слово  на почетния председател на партията към ръководството на политическата сила. \"Мисля, че всяка година думите на господин Доган се очакват и от медиите, и от анализаторите, и от обществеността. И това е нормално и е разбираемо. Ние от ДПС много сериозно работим върху програма за ускорено догонващо развитие на страната. Това е и нашият призив към системните партии – да направим нужното и необходимото за ускореното догонващо развитие на страната. Ние сме говорили и говорим за предсрочни избори, но в наши декларации сме казвали, че системните и национално отговорните партии трябва да си свършат работата\", каза още Карадайъ.", "date": "2018.12.21", "title": "Цитат на деня: Личности и лидери като Ахмед Доган на сто години веднъж се раждат"}
{"url": "https://www.dnevnik.bg/sviat/2018/12/21/3366138_ombudsman_za_lichnite_danni_na_evropeicite_shte_ima/", "text": "Уверен съм, че въпросът за назначаване на постоянен омбудсман във Вашингтон за личните данни на европейците ще бъде решен скоро. Това каза Джим Съливан, зам. помощник-секретар в министерството на търговията на САЩ, по време на телефонен брифинг с журналисти. Съливан обсъждаше втората годишна оценка на споразумението за трансфер на лични данни между ЕС и САЩ \"Щит на неприкосновеността\" ( Privacy Shield ). Публикуваният от Европейската комисия доклад предупреждаваше, че Вашингтон трябва да назначи  постоянен омбудсман  на мястото на временно изпълняващия длъжността до края на февруари. В момента тази роля се изпълнява от Маниша Синг. Омбудсманът трябва да е независим орган към Държавния департамент, който да се занимава с жалби на европейци за обработката на  личните им данни  от службите за сигурност в САЩ. \"Искам ясно да подчертая, че всеки действащ служител във федералното правителство има пълни правомощия. Няма разлика в това какви действия могат да предприемат, нито в ролите и отговорностите им\", каза той. В САЩ споразумението е под надзора на министерствата на търговията и правосъдието, Държавния департамент, разузнаването, федералната търговска комисия и борда за надзор на гражданските свободи. От август 2016 г. 4200 компании са поели ангажимент да се съобразят с изискванията на тази правна рамка, като голяма част от тях са малки и средни предприятия. За това е допринесло и влизането в сила на Общия регламент за защита на личните данни GDPR (какво промени той в първите шест месеца от действието си четете  тук .), което е привлякло общественото внимание към темата.", "date": "2018.12.21", "title": "Омбудсман за личните данни на европейците ще има скоро, увери Вашингтон"}
{"url": "https://www.dnevnik.bg/bulgaria/2018/12/21/3366016_neposlushno_dete_se_oglejda_za_zam-ministur/", "text": "- с тази реплика вчера зам.-министърът на правосъдието Евгени Стоянов коментира наложеното от президента Румен Радев вето върху промени в Наказателно-процесуалния кодекс (НПК), които позволяват на властите да не съобщават на родителите в продължение на едно денонощие, ако арестуват деца до 18-годишна възраст. Репликата му идва след поредица от възражения срещу поправките в кодекса и предизвика гневни реакции в социалните мрежи, като постави и въпроса за политиката, която държавата следва към малолетните и непълнолетните. За децата \"само\" 24 часа Поредните поправки на НПК - през преходните разпоредби на Наказателния кодекс , приети от парламента миналата седмица, отмениха задължението за незабавно уведомяване на семейството и работодателя на задържания под стража обвиняем и позволиха на прокуратурата да забавя с 48 часа съобщаването на близките. Управляващите, които прокараха новите текстове, подчертават, че отлагането ще става само в отделни случаи, и то единствено за да се предотвратят тежки последици за арестувания или да се подпомогне разследването при тежки престъпления. В същото време обаче в кодекса беше записано, че ограничението ще се прилага в зависимост от особените обстоятелства на всеки конкретен случай, т.е. не е задължително да се преценява по вида или тежестта на самото престъпление. По време на обсъждането срокът беше намален на 24 часа за непълнолетните. Това стана въпреки възраженията на неправителствени организации като Националната мрежа за децата, която подчерта, че уведомяването на родител е основно процесуално право, целящо да намали риска от изтезание или насилие над задържаните деца; позволява на арестуваното дете да оспори законността на задържането си, както и да се възползва от останалите си права като достъп до адвокат и медицинска помощ. Срещу решението независимо от намаления срок се обяви и  президентът, който върна текста за ново обсъждане  с аргумента, че \"конституцията вменява на родителите да се грижат за децата си до тяхното пълнолетие и задължава държавата да ги подпомага\". Той настоя да се коригира и общият текст, \"като се очертае кръгът на лицата и на конкретните престъпления, за които може да се отлага уведомяването\". Това е положението Реакциите на управляващите до момента  не дават основание да се смята, че ще вземат предвид забележките  на държавния глава и на неправителствения сектор. В сряда шефът на парламентарната група на ГЕРБ Цветан Цветанов увери, че ветото ще бъде обсъдено още в началото на януари, но разтълкува действията на президента като \"пореден опит за конфронтация\" и подчерта, че законовите текстове транспонират евродиректива, с което даде да се разбере, че и това вето ще има съдбата на останалите 12, наложени досега от Румен Радев, и ще бъде демонстративно преодоляно от парламента, в който ГЕРБ има мнозинство. В същата посока сочат и обясненията на правосъдния зам.-министър Евгени Стоянов, който отговори на възраженията така: \" Ако едно дете е задържано, това не е дете, което е послушно и добро . Това дете е с мярка за неотклонение \"задържане по стража\". Тя се взема в изключителни случаи при тежки престъпления. При спазване интереса на детето сме предвидили незабавно да се уведоми Държавната агенция за закрила на детето\". Корупция, антикорупция и арести Зам.-министърът Евгени Стоянов стана известен за широката публика като наблюдаващ прокурор по делото за фалита на КТБ, където работеше заедно с настоящия зам. главен прокурор Иван Гешев. И двамата смениха работата си, преди разследването да е приключило - първо Стоянов спечели конкурс за съдия в Административния съд - София, а след това Гешев - в специализираната прокуратура. 42-годишният Стоянов стана зам.-министър през май 2017 г., като източници от министерството е посочен за поста от ГЕРБ. Според публикуваната на сайта на правосъдното министерство биографична справка е завършил право в УНСС. Бил е прокурор в Софийската градска прокуратура с 9-годишен стаж в обвинението, а от 2016 г. в Административния съд - София-град. Той е магистър и по \"Право на ЕС\", а през тази година е специализирал в Университета на Лотарингия и Университета на Страсбург (2018 г.) Евгени Стоянов беше шеф на работната група, която подготви други промени в Наказателния кодекс, станали известни като проекта за корупцията в частния сектор. Текстовете фокусираха необичайно много негативни коментари от практикуващи юристи, от бизнеса и академичната общност, които единодушно обявиха, че той на практика криминализира всяко неизпълнение на задължение по договор на всички работещи в частната сфера, което представлява недопустима намеса на държавата в граждански и търговски правоотношения с методите на наказателното право,  припомня \"Капитал\" . Текстовете минаха на първо четене през правната комисия през март и оттогава са блокирани там. Зам.-министърът участваше активно и в съставянето и утвърждаването на новия антикорупционен закон, който създаде мегакомисията за противодействие на корупцията и за отнемане на незаконно придобито имущество (КПКОНПИ), която упражнява т.нар. гражданска конфискация, от тази седмица -  със сериозно разширени правомощия . Аз съм непослушно дете Мрежите реагираха светкавично на замминистерската реплика с обичайната ирония. А Валдес Радев препраща към филма \"Леон\" с колаж:", "date": "2018.12.21", "title": "Непослушно дете се оглежда за зам.-министър"}
{"url": "https://www.dnevnik.bg/sport/2018/12/22/3366326_livurpul_otkri_praznichnata_programa_s_uspeh_pod_dujda/", "text": "Ливърпул\" започва най-натоварената част от сезона във Висшата лига с победа. Мърсисайдци спечелиха с 2:0 гостуването си на \"Улвърхемптън\" в мач, който предложи много битка и единоборства. С основна заслуга за победата имаше Мохамед Салах. Египтянинът отбеляза първия гол и асистира за втория на Върджил ван Дайк. \"Ливърпул\" продължава да е единственият непобеден отбор във Висшата лига, като червените събраха 48 точки след 18 мача. Временно тимът на Юрген Клоп се откъсна с четири точки пред шампиона \"Манчестър сити\", който приема \"Кристъл палас\" в събота. \"Улвърхемптън\" създаде повече опасности през първата част, въпреки че \"Ливърпул\" имаше осезаемо предимство в притежанието на топката. Домакините разчитаха на бързи контраатаки и твърди действия в защита, за да спрат атакуващата мощ на червените. Вълците бяха спрени от вратаря на \"Ливърпул\" Алисон Бекер, който се отчете с две страхотни намеси срещу Ромен Саис и Джони. Мърсисайдци взеха преднина в 18-ата минута, когато след бързо изпълнен фаул топката се озова на десния фланг. Садио Мане и Фабиньо размениха двойно подаване, като последният центрира остро към Салах, който се разписа с удар с външната част на стъпалото. През второто полувреме устремът на домакините секна и \"Ливърпул\" контролираше случващото се на терена. В 68-ата минута падна втори гол за червените, когато Ван Дайк засече отлично центриране на Салах.", "date": "2018.12.21", "title": "\"Ливърпул\" откри празничната програма с успех под дъжда в Улвърхемптън"}
{"url": "https://www.dnevnik.bg/sport/2018/12/21/3365786_ludogorec_vzima_rumunski_nacional_pod_naem_ot_reding/", "text": "Четири дни след последния мач за 2018 г. \"Лудогорец\" направи първия си зимен трансфер. Шампионите обявиха привличането на румънския национал Адриан Попа. Крилото идва в Разград под наем от втородивизионния английски \"Рединг\". Договорът му е до края на сезона. \"Ръководствата на седемкратния шампион на България и клуба от Чемпиъншип се споразумяха футболистът да бъде преотстъпен с опция за закупуване, която може да бъде упражнена в края на сезона. Предстои договорът за преотстъпване да бъде подписан в началото на февруари 2019 г. Дотогава Адриан Попа получава специално разрешение от клуба си да премине медицински тестове и да се включи в подготвителния лагер на \"Лудогорец\" в Турция, както и да вземе участие в контролните срещи\", обявиха шампионите в сайта си. Попа е на 30 години и има 22 мача и три гола за румънския национален отбор. От \"Лудогорец\" припомнят, че като играч на \"Стяуа\" той участва в паметния двубой между двата отбора в плейофа в Шампионската лига през 2014 г. Тогава сънародникът му Козмин Моци се превърна в герой като вратар при дузпите и българският отбор влезе в групите.", "date": "2018.12.21", "title": "\"Лудогорец\" взе румънски национал под наем от \"Рединг\""}
{"url": "https://www.dnevnik.bg/sviat/2018/12/21/3365788_ministurut_na_otbranata_na_sasht_napuska_prez_fevruari/", "text": "Американският министър на отбраната Джим Матис напуска поста през февруари, съобщи президентът Доналд Тръмп в \"Туитър\". Матис бе сред най-дълго останалите на поста ключови назначения в администрацията на Тръмп, от която си тръгнаха редица фигури като държавния секретар, главния прокурор, началника на кабинета, постоянния представител на САЩ в ООН и много други. През февруари ще са минали малко повече от две години, откакто той встъпи в длъжност. Преди два месеца Тръмп  намекна, че Матис може да напусне  поста, и за пръв път си позволи отрицателен коментар за него. Новината идва след решението, обявено от Тръмп  за изтегляне на американските военни  от Сирия - идея, срещу която Матис открито е възразявал. Независимо от това в двете си публикации в \"Туитър\" Тръмп отправи похвали към него. Той отбеляза, че \"по време на мандата на Джим е осъществен огромен напредък, особено в покупката на ново оборудване\". \"Нов министър на отбраната ще бъде обявен скоро\", продължи президентът. В публикацията си Тръмп говори и за пенсиониране на Матис, но според американски издания конфликт с президента е в основата на оставката му. Междувременно \"Ройтерс\" цитира високопоставен представител на Белия дом, според когото Матис е подал оставка на среща с Тръмп вчера, по време на която между двамата е имало разногласия. Различни възгледи Самият Матис открито говори за различията в писмото, с което подава оставка и което бе разпространено от Пентагона. Той обяснява на Тръмп, че се оттегля, за да може президентът да има министър на отбраната с възгледи, по-сходни с неговите собствени \"по тези и други въпроси\". Матис има предвид факта, че \"силата ни (на САЩ) като нация е неразривно свързана със силата на уникалната и всеобхватна система от съюзи и партньорства\". \"Не можем да защитаваме интересите си или да изпълняваме ролята (на страната, без която светът не може), без да поддържаме силни съюзи и да показваме уважение към тези съюзи.\" Като съюзи, на които трябва да се демонстрира уважение, той изброява НАТО, чиито \"29 демокрации показаха тази сила, като се посветиха на това да се борят редом до нас след атаката срещу Америка на 11 септември\", и коалицията срещу \"Ислямска държава\" в Сирия и Ирак. Също така \"вярвам, че трябва да сме решителни и недвусмислени в подхода си към онези страни, чиито стратегически интереси са все повече в напрежение с нашите\", например Китай и Русия, които \"искат да оформят свят, отговарящ на авторитарния им модел\", пише Матис. Впоследствие повтаря, че е нужно САЩ да направят всичко възможно, за да дадат път на международен ред, който помага на сигурността, благоденствието и ценностите им, в който получават сили от \"солидарността на съюзниците\".", "date": "2018.12.21", "title": "Министърът на отбраната на САЩ подаде оставка заради различия с Тръмп"}
{"url": "https://www.dnevnik.bg/evropa/2018/12/21/3365416_igra_na_izchakvane_za_brekzit_i_leiburistite_minavat/", "text": "Британската опозиционна Лейбъристка партия би трябвало да потрива доволно ръце, след като управляващите консерватори са разкъсвани от гражданска война заради Брекзит. Разбунтували се консерватори се опитаха този месец  да отстранят министър-председателя  Тереза Мей от лидерския пост на партията, но не успяха. Нейният план за Брекзит е хулен от мнозина и не е ясно дали или при какви условия Великобритания ще напусне Европейския съюз на 29 март. Но тази ситуация, която би могла да е идеалният момент за лейбъристите да се възползват от хаоса в правителството, показва, че главната опозиционна партия е също толкова разделена, колкото консерваторите. Стратегията на лейбъристите за Брекзит прикрива подобни разломи, каквито разделят консерваторите, а преданите партийци съвсем не са обединени зад своя лидер Джереми Корбин. Лейбъристите, които са подложени на натиск да положат повече усилия, за да отправят предизвикателство към правителството, да свалят Мей и да предизвикат общи избори, се опитаха тази седмица да призоват за  символичен вот на недоверие  към министър-председателя, но този ход имаше обратен ефект. Засега Корбин няма желание да насилва нещата, съзнавайки, че лейбъристите може да не успеят да свалят Мей или да постигнат промени във връзка с Брекзит, а просто в крайна сметка да поставят собствените си разделения в центъра на вниманието, казват източници, запознати с мисленето в партията. \"Що се отнася до по-широко предложение за недоверие към правителството, въпросът не е дали, а кога и ние ще го внесем в момент, когато смятаме, че има най-голям шанс за успех\", каза в сряда говорител на Корбин. \"С предложението за недоверие към министър-председателя ние даваме да се разбере, че според нас моментът вече е назрял... Правителството загуби мнозинството си в парламента, загуби доверието на камарата и на страната.\" Засега партията ще изчака с надеждата да остави зад себе си хаотичния призив за вот на недоверие, който постави партийните лидери в положение да се чудят дали да го подкрепят или не в рамките на няколко часа. Лейбъристите се поставиха в неловка ситуация, защото правителството трябва да предвиди време за подобно гласуване в парламента, но то не е правно обвързващо. \"Само Джереми Корбин може да превърне нашата каша в своя каша и да обедини #консерваторите#Брекзит#безполезно\", заяви в \"Туитър\" консервативния депутат Ана Субри след този ход в понеделник. Разделения Оспорваното гласуване във Великобритания през 2016 г. за напускане на ЕС разкъса голяма част от страната, настройвайки семейства и приятели едни срещу други. Същото се отнася за парламента, което размива традиционното разделение във Великобритания между правителство и опозиционни партии. Мей беше принудена да отложи гласуване по нейната сделка за напускане на ЕС за седмицата, започваща на 14 януари, след като разбра, че няма достатъчна подкрепа, за да постигне одобряването й в парламента. Тя се надява, че нови \"гаранции\" от ЕС ще убедят депутатите. Докато сред консерваторите бушуваше гражданската война заради Брекзит, в редиците на лейбъристите цареше крехко примирие, но след като до развода на Великобритания с ЕС вече остават само 100 дни, то може би идва към своя край. Лейбъристите искат постоянен митнически съюз с ЕС и близки отношения с доходоносния единен пазар на общността. Тази политика се окачествява като \"конструктивна неопределеност\" от някои критици, които поставят под въпрос дали лейбъристите могат да договорят по-добра сделка. Корбин - социалист, който не е особено въодушевен от ЕС, е доволен да следва тази политика, при положение че се уважава гласуването за напускане на общността. Той обаче е подложен на все по-голям натиск да подкрепи  втори референдум , за да се разреши безизходицата в парламента, дори от някои от неговия екип - нещо, което той няма желание да подкрепи, страхувайки се, че то ще отблъсне лейбъристките привърженици, които искаха Брекзит. Екипът на Корбин просто казва, че т.нар. народно гласуване е възможност, \"ако другите са изчерпани\". Главната цел на лейбъристите е да спечелят предсрочни избори, за да могат да предоговорят сделката за развода, но предизвикването на предсрочни избори изисква мнозинство в Камарата на общините, каквото лейбъристите нямат. Северноирландската Демократична юнионистка партия казва, че ще продължи да поддържа консерваторите на Мей, които са в малцинство, освен ако сделката на министър-председателя за Брекзит не бъде одобрена в сегашния си вид. Тя настоява, че нейната сделка е единствената, която ЕС ще приеме. Политическите решения все повече отстъпват място на парламентарни сметки, при което всички страни се опитват да отгатнат кой път биха могли да изберат депутатите не само за Брекзит, но и за всякакво гласуване за сваляне на правителството. С изтичането на времето обаче възможностите намаляват, а някои анализатори казват, че се увеличава вероятността за удължаване на срока на уведомлението според член 50 за напускане на ЕС. \"Нашите усилия трябва да бъдат съсредоточени върху това да я спрем да бави времето, за да може да настоява за своята сделка или без сделка - доста безотговорна стратегия, която не се нрави на нейната партия и не съответства на настроението в страната\", заяви за \"Ройтерс\" лейбъристкият депутат Сима Малхотра. /БТА", "date": "2018.12.21", "title": "Игра на изчакване за Брекзит: И лейбъристите минават през минно поле"}
{"url": "https://www.dnevnik.bg/sport/2018/12/21/3365356_livurpul_i_uulvs_otkrivat_praznichnata_programa_v/", "text": "С гостуване на  лидера във Висшата лига \"Ливърпул\"  срещу най-добре представящия се новак - \"Уулвърхемптън\", в 22.00 ч. започва най-натоварената част от сезона в английския футбол. От 21 декември до 3 януари ще се изиграят 40 двубоя. В този период мачове няма да има само в четири дни - 24, 25, 28 и 31 декември. Oт 20-те отбора във Висшата лига най-изискваща програма имат третият \"Тотнъм\" и седмият \"Евертън\", които ще изиграят по четири мача в рамките на десет дни. Те ще се изправят един срещу друг в единствения неделен мач тази седмица. Главните претенденти за титлата \"Ливърпул\" и \"Манчестър сити\" ще имат най-много време за възстановяване. Лидерът в класирането ще изиграе четирите си срещи за 14 дни, а шампионите - за 13. Разликата между тях на върха е само точка - 45 срещу 44 в полза на червените, които останаха единственият непобеден отбор през сезона. Двата тима ще закрият празничната програма с двубой помежду си на 3 януари. Преди година мениджърът на \"Манчестър сити\" Пеп Гуардиола се оплака, че натовареният график по празниците \"убива\" неговите играчи, след като \"гражданите\" изиграха два мача за 48 часа. Тази година само един отбор ще има 48 часа пауза между мачовете - \"Тотнъм\". \"Шпорите\", които са трети в класирането с 39 точки, посрещат \"Уулвс\" на 29 декември, а на 1 януари гостуват на друг новак - \"Кардиф\". Четвърти с 37 точки е \"Челси\", който  нанесе първото поражение на \"Манчестър сити\"  от април насам. Другият лондонски претендент за челните места - \"Арсенал\", заема пета позиция с 34 точки. \"Манчестър юнайтед\", който във вторник  уволни мениджъра си Жозе Моуриньо  и назначи бившия си нападател  Оле Гунар Солскяр до края на сезона , изостава с осем точки от първата петица. Много заплетена е и ситуацията на дъното. Последните седем отбора в класирането са събрани само в седем точки. \"Фулъм\" е последен с девет точки и цели 42 допуснати гола - с девет повече от следващата най-лоша защита във Висшата лига - на \"Бърнли\", който е първи под чертата с 12 точки. Другият тим в зоната на изпадащите е \"Хъдърсфилд\" с 10 точки. \"Саутхемтън\" има 12 точки и малко по-добра голова разлика от \"Бърнли\". \"Кардиф\" е с 14 точки, \"Кристъл палас\" - с 15, а \"Нюкасъл\" - с 16. \"Брайтън\" посреща по-спокойно празничната програма, тъй като е на пет точки от \"свраките\" и на девет от опасната зона.", "date": "2018.12.21", "title": "\"Ливърпул\" и \"Уулвс\" откриват празничната програма в английския футбол"}
{"url": "https://www.dnevnik.bg/sviat/2018/12/21/3365621_separatisti_vduhnoveni_ot_jultite_jiletki_posreshtat/", "text": "В обстановка на напрежение с каталунските сепаратисти испанското правителство започва изнесено заседание в Барселона под засилена охрана заради обявените сепаратистки демонстрации. Испанският премиер Педро Санчес и каталунският Ким Тора се срещнаха вчера в опит да възобновят диалога, започнат след смяната на правителството в Мадрид. Двамата се разбраха за нуждат от \"действителен разговор\", част от който се очаква да бъде нова среща идния месец. Лидери на активистки организации, които са в затвор в очакване на процеса си заради опита за отделяне от Испания междувременно, обявиха, че се отказват от гладната си стачка. Въпреки това тези организации са свикали многохилядни протести за утре. Заседанието е повече от година след референдума за независимост на Каталуня и опита за отделяне от Испания, след което автономната област мина на пряко управление на Мадрид за няколко месеца. Точно преди година пък бях изборите в Каталуня, насрочени от тогавашния испански премиер Мариано Рахой и довели Ким Тора на власт след уволнението на Пучдемон. \"Франс прес\" отбелязва, че заседанието идва въпреки натиска на десницата, която настоява за твърди мерки към сепаратистите, и на сепаратистите, които ще изразят враждебността си към правителството. \"Държавата потисник посещава колонията\" Влиятелната сепаратистка асоциация Национална асамблея на Каталуня призова за блокади с коли на Барселона утре, а радикалните активисти от комитетите за защита на Републиката ще се съберат в близост до двореца, където ще заседава правителството под защитата на голям брой полицаи. \"На 21 декември ще бъдем неуправляеми\", заявиха Комитетите в официалната си страница в \"Туитър\" в послание до снимка на обхванат от пламъци крал на Испания Фелипе Шести, предаде БТА. \"Държавата потисник посещава колонията\", може да се прочете в съобщението за събитието. После е обявена демонстрация в центъра на Барселона за утре следобед след заседанието на кабинета. За много сепаратисти това заседание е провокация, защото ще се състои точно една година след последните регионални избори от 2017 г., на които бе потвърдено тяхното абсолютно мнозинство в каталунския парламент. След това правосъдието попречи начело на местното правителство да бъде преизбран Карлес Пучдемон, който избяга в Белгия, след като Мадрид го свали от власт през октомври 2017 г. Комитетите за защита на републиката казват, че се вдъхновяват от \"жълтите жилетки\" във Франция - искат \"напълно да спрат страната\", пише каталунското издание \"Ел Периодико\". Очаква се техните демонстрации да се състоят в поне шест района на града. Действията им започват още в 8:30 ч. сутринта местно време (9 ч. българско). Съответно за 9 и за 11 ч. местно време са насрочени митингите на Каталунската национална асамблея и \"Омниум\", друга активистка организациия. Други места за демонстрации са по границата с Франция, близо до автономната област Арагон (с която граничи Каталуня), в пристанището на Тарагона, летището на Реус и по главни пътища в Жирона и Манреза. \"Не е среща между две правителства\" \"Това правителствено заседание не е провокация\", отвърна вчера вицепремиерът Кармен Калво, която обърна внимание на \"отговорността и нормалността\", след като през октомври вече се състоя изнесено заседание на кабинета в Севиля, в южната област Андалусия. След няколко дни преговори за формата и дневния ред испанското правителство и каталунските власти в крайна сметка се договориха за среща днес с по четирима представители от всяка страна, ръководена от Санчес и Тора, които ще се срещнат и отделно. Обаче \"това не е среща между две правителства, защото Каталуня се управлява от правителството на Испания\", подчерта Кармен Калво. Сепаратистите пък настояват да се говори за \"правителствена минисреща на върха\", сякаш става дума за правителствата на две отделни държави. Санчес дойде на власт през юни с обещанието да възобнови диалога със сепаратистите и бе избран и с техните гласове. В началото на ноември обаче те оттеглиха подкрепата си за него след поисканите от прокуратурата тежки присъди, в някои случаи до 25 години затвор, за сепаратистките лидери, които ще бъдат съдени в началото на 2019 г. \"Първите месеци от идването на власт на правителството на Педро Санчес бяха глътка свеж въздух. Свежият въздух обаче не е достатъчен, трябват някакви конкретни неща. Колкото повече държавното правителство се бави да признае, че тук има политически проблем, който изисква смело решение, толкова по-трудно ще е да се намери някакво решение\", каза каталунският вицепремиер Пере Арагонес. Макар че през последните месеци е имало редовни контакти между националната и регионалната изпълнителна власт по управлението на текущи дела, позициите им остават диаметрално противоположни по въпроса за самоопределението. Санчес, който неотдавна обвини сепаратистите, че \"вече разполагат само с лъжи в подкрепа на позициите си\", се отказа от помирителния си тон, стреснат от възхода на антисепаратистките сили като крайнодясната \"Вокс\", която след последните регионални избори за пръв път влезе в местен парламент, този на Андалусия. Председателят на дясната Народна партия Пабло Касадо вчера обвини Санчес, че \"се моли за двустранна среща с един господин (Ким Тора), който иска кървава баня, гражданска война\" в Каталуня. /БТА", "date": "2018.12.21", "title": "Сепаратисти, вдъхновени от \"жълтите жилетки\", посрещат испанския кабинет в Барселона"}
{"url": "https://www.dnevnik.bg/tehnologii/2018/12/21/3365717_shest_meseca_gdpr_kakvo_stana_sled_purvonachalnata/", "text": "Общият регламент за защита на личните данни (GDPR) въведе реформи, чакани двадесет години и все по-наложителни в светлината на разкритията как  информационните гиганти  се разпореждат с данните на потребителите си. В същото време обаче  неяснотите около прилагането  му хвърлиха институции и частни фирми в паника и объркаха потребителите, от които се искаше да подписват съгласия за обработване на данни от банките и лекарите си. Проектозаконът за изменения в българския Закон за защита на личните данни не бе приет навреме и срещна мощен отпор от браншови организации. Проблемите \"Сериозен проблем е липсата на подготвени и обучени специалисти по въпросите на защитата на личните данни в България. Липсата на познания и разбиране на основни понятия даде възможност на много самопровъзгласили се \"експерти\" да се опитат да се възползват от появилата се пазарна ниша. Достатъчно е само да си припомним истерията с искането на съгласие в ситуации, когато същото бе не само ненужно, но и недопустимо\", коментира Пламен Ангелов, директор по международната дейност в Комисията за защита на личните данни (кой няма нужда да иска такова съгласие  четете тук ). Според експерти от адвокатска кантора \"Попов, Арнаудов и парнтьори\" в последните шест месеца нелогичните практики като това личният лекар да връчва формуляр за съгласие намаляват. \"От друга страна, подобно \"презастраховане\" определено е за предпочитане пред неглижиране на разпоредбите\", казват те. \"Трудностите са разнородни – както организационни и правни, така и технически.  Регламентът  не казва директно: \"направете А, B, C и D и ще постигнете законосъобразност\". Не е и възможно да го направи, тъй като бизнесът и институциите имат всевъзможен и коренно различен предмет на дейност. Новата регулация въвежда правила и изисквания на по-принципно ниво, без особена детайлизация. Именно това може да се отчете като най-голямото затруднение за ръководствата на организациите – да приведат регламента към тяхната специфична дейност\", смятат от кантората. На въпрос има ли примери за злоупотреба от потребител – например заплаха от клиент за дълги, публични и скъпоструващи съдебни дела, пред която компанията да реши, че по-удачно за нея е да се придържа към споразумения, от \"Попов, Арнаудов и партньори\" сочат, че \"Регламентът предоставя на администраторите на лични данни правото да наложат разумна такса, когато даден човек явно неоснователно и прекомерно често иска да \"упражни\" свое право. Това е удачен вариант за туширане на този род действия.\" От началото на 2018 г. Комисията за защита на личните данни е получила над 690 жалби от физически лица на фона на 480 през цялата 2017 г. Наложила е 9 административни наказания за нарушения на GDPR, като общият размер на санкциите е 225 хил. лева. Длъжностни лица по защита на данните – що е то Въпреки че в началото на годината КЗЛД прогнозираше, че  45 хил. длъжностни лица  за защита на данните не достигат на българския бизнес, това число се оказа прекалено голямо. Причината е вече отпаднало условие в проектозакона, на базата на който е направена и прогнозата. След 25 май 3400 администратори на лични данни са определили такова лице, обясниха от комисията, а броят на необходимите служители трябва да бъде преизчислен. \"Една от основните причини за сравнително бавния процес на определяне на длъжностни лица по защита на данните е липсата на достатъчно обучени експерти, които могат ефективно да изпълняват тези задачи\", казва Пламен Ангелов. При избора на организация, която предлага обучения по  GDPR,  е важно да се установи доколко авторитетна е тя – има ли международно признание и история на предлагани обучения, коментира  Пол Джордан,  изпълнителен директор за Европа на Международната асоциация на професионалистите в областта на неприкосновеността (IAPP). \"Важно е тя да предлага продължаващо образование, завършващо със сертифициране.\" Въпросните лица трябва да информират контролиращите институции и субектите на данни за правата и задълженията им, да действат и като лице за контакт и посредник, когато е необходимо, обобщава задълженията си Даниел Дрюър, който изпълнява тази функция в Европол. \"Длъжностното лице служи като \"канарче в мината\" на администраторите на данни и в случаи на външен надзор и евентуално нарушаване на правата на субектите на данни\", обяснява той. Човекът на тази длъжност може да алармира отрано и дори да предотврати нарушаване на регламента. Но е важно длъжностното лице да действа независимо и от институциите, и от мениджмънта на компанията, сочи Дрюър. \"Концепцията за независимостта не е изрично дефинирана в нито един от правните инструменти по защитата на данните. Но на практика става въпрос за функционална независимост при даването на мнение или съвет и за процедурна независимост по отношение на мениджмънта и организационната структура.\" Законът за личните данни Проектозаконът за личните данни срещна  отпор от редица организации , сред които Програма \"Достъп до информация\" (ПДИ), Висшия адвокатски съвет, Камарата на частните съдебни изпълнители, Съюза на юристите, КРИБ и Нотариалната камара. Особено критикувани бяха предложенията за минимален праг на глобите (нещо, което отсъства в GDPR) и ограниченията за работата на медиите, както и падането на професионалната тайна. В крайна сметка спорните части от него  отпаднаха  и той бе приет на първо четене в парламента. Балансът между защитата на личните данни и свободата на изразяване е задължение на държавите членки, сочи Ангелов. Според него финалният вариант предлага \"справедливо и практически приложимо решение, при което медиите не са освободени от задължението да зачитат правата и интересите на субектите на данни, но в същото време могат да се ползват от конкретни облекчения и улеснения, като например безусловна защита на тайната на журналистическите източници, което им позволява да извършват обективно своята журналистическа дейност\". \"Попов, Арнаудов и партньори\" също са имали \"сериозни резерви\" по отношение на първоначалния проект. \"Може само да ни радва, че мненията, включително становището на Висшия адвокатски съвет, бяха взети под внимание и доведоха до промени в текстовете. Това обаче не следва и напълно да ни успокоява, тъй като предстои да видим как всъщност ще се тълкуват разпоредбите на новия закон, т.е. как КЗЛД ще ги имплементира в дейността си като надзорен орган.\" Бъдещето \"Мисля, че тепърва трябва да станем свидетели на широка културна промяна в мисленето на потребителите, макар че защитата на данните и въпросите на GDPR навлязоха в медиите както никога преди\", коментира Пол Джорджан. \"Това повдига повече въпроси за неприкосновеността на потребителя, а индивидуалните права все повече стават нормата за консуматора и гражданина. Това вероятно ще е най-видимо при различните поколения – по-младите граждани вероятно ще са по-загрижени за неприкосновеността си.\" Имаме сериозни основания да се съмняваме дали големите играчи като  \"Фейсбук\" и \"Гугъл\"  ще спазват регламента, коментират от \"Попов, Арнаудов и партньори\", припомняйки, че и в момента ирландският регулатор разследва \"Фейсбук\", а няколко държави проверяват дали \"Гугъл\" проследява неправомерно локацията на потребителите. Но според тях дела като тези на австрийския правист  Максимилиан Шремс  (повече за него четете  тук ) показват, че \"всеки може да се изправи срещу огромните мултинационални корпорации, ако правата му като субект на лични данни са засегнати. Не е нужно да си обществена личност, нито да инвестираш финансов ресурс, за да си упражниш правата, включително на жалба и/или дело по съдебен ред. Регламентът действително дава тази възможност на всеки – жалба срещу \"Фейсбук\" например може да се подаде и до българската Комисия за защита на личните данни, въпреки, че тя не е водещият надзорен орган за \"Фейсбук.\"", "date": "2018.12.21", "title": "Шест месеца GDPR: какво стана след първоначалната истерия"}
{"url": "https://www.dnevnik.bg/sviat/2018/12/21/3365828_letishte_gatuik_otnovo_raboti/", "text": "След близо три дни хаос за десетки хиляди пътници лондонското летище \"Гетуик\" поднови работа и пистата е отворена, съобщиха авиокомпаниите \"Изиджет\" (easyJet) и \"Бритиш еъруейс\". Причината за кризата точно преди коледните пътувания бе появата на дронове в зона, забранена за подобни устройства. Сред първите обявени полети е и такъв на \"Изиджет\" до София в 6:25 местно време. \"Гетуик\" потвърди, че пистата вече е отворена. Очакваме броят на излитанията и кацанията в началото да бъде ограничен, което означава, че вероятно ще има още прекъсвания в полетната ни програма. Призоваваме пътниците ни да продължат да проверяват статута на полета си, преди да потеглят за летището\", се казва в съобщението на \"Изиджет\". \"Бритиш еъруейс\" също уведоми пътниците си, че имат потвърждение от летището и че \"повечето полети ще бъдат изпълнени според разписанието\". Първият излитащ самолет е на Norwegian Airlines за полет D82968 до финландския град Рованиеми, а първият кацнал вероятно ще се окаже самолет на \"Томас Кук\".", "date": "2018.12.21", "title": "Летище \"Гетуик\" отново работи"}
{"url": "https://www.dnevnik.bg/sport/2018/12/21/3365836_stoika_petrova_prekrati_karierata_si/", "text": "Световната вицешампионка по бокс в категория до 54 килограма Стойка Петрова прекрати състезателната си кариера. 33-годишната боксьорка обяви решението си след  наградите \"Спортист на годината\" , където зае пета позиция. Петрова изпрати много силна 2018 г., в която спечели златен медал от европейското първенство и сребърен от световното. Българката завоюва втора европейска титла след 2014 г. и второ сребро от шампионат на планетата след 2016 г. \"Със смесени чувствам изпращам 2018 г., тъй като съм леко разочарована за това сребро на световното. То ми е второ, а всеки спортист се бори да стъпи на върха\", каза Петрова пред БНТ HD след церемонията в зала \"Арена Армеец\". \"Най-трудната ми битка беше преди 2018 г., защото лекувах травма, за да мога да се завърна на ринга. Много е тежко за един състезател, когато е отсъствал дълго време, но смятам, че го направих по най-добрия начин\", допълни тя. Попитана дали планира да смени категорията си, Петрова заяви: \"Да, имам планове за драстична смяна. Тя ще бъде в личен план, тъй като ще отделя повече време на семейството си, ще прекратя състезателна дейност и ще се отдам на треньорството.\" Двукратната европейска шампионка обясни, че отдавна обмисля това решение, но го е взела категорично след световното първенство. \"Знам, че олимпийските игри в Токио са близо, но има и други състезателки. Виждате, че тази година беше много добра за бокса\", каза тя. \"При жените имаме шест медала от европейското първенство, един медал от световното, европейска титла до 22 години. Време е да дадем път на по-младите, а аз ще бъда до тях и ще им помагам\", допълни Петрова. Боксьорката заяви още, че най-ценният й момент през 2018 г. е предложението за брак от нейната половинка.", "date": "2018.12.21", "title": "Стойка Петрова прекрати кариерата си"}
{"url": "https://www.dnevnik.bg/sviat/2018/12/21/3365844_trump_planira_iztegliane_na_polovinata_voenni_ot/", "text": "Президентът на САЩ Доналд Тръмп планира да изтегли от Афганистан почти половината американски военни там ден след като обяви, че прибира и войските от Сирия. Това съобщиха агенция \"Ройтерс\" и няколко западни издания. Броят, който цитират различни източници, се движи между 5000 и 7000 души, което е значителна част от общо 14 000 служители на Пентагона там. Не е ясно как САЩ биха продължили да постигат целите си с по-малко от 9000 души на терен - от обучение на афганистанската армия, през инструктиране в бойни операции до въздушни удари. Тръмп очевидно губи търпение за най-продължителната военна операция в историята на САЩ, както и отново говори, че не вижда смисъл в изразходването на милиарди долари за задгранични мисии. Новината съвпадна със съобщението за оставката на министъра на отбраната Джеймс Матис, който обяви, че има възгледи, много по-различни от президента. Официален източник на \"Ройтерс\" казва, че решението за Афганистан е взето и са дадени устни нареждания да започне планиране за изтегляне. Обсъждани са били и срокове за изпълнението, които се движат между няколко седмици и няколко месеца. Матис призоваваше да се поддържа засилено военно присъствие, включително в помощ на дипломатическите усилия за умиротворяване на страната. Повечето коментари след новината за изтеглянето са, че то ще позволи на талибаните да засилят атаките си из Афганистан, а евентуално и срещу Америка. Ислямисткото движение увеличава дейността си през последните три години и днес контролира значителни части от територията. Правителството в Кабул има власт над едва 56%, докато преди три години контролираше 72% по оценки на САЩ.", "date": "2018.12.21", "title": "Тръмп планира изтегляне на половината военни от Афганистан"}
{"url": "https://www.dnevnik.bg/analizi/2018/12/21/3365459_v_stranata_na_samodovolnite_chichkovci/", "text": "Миналата седмица се проведе  Софийският международен литературен фестивал . Съвършено организиран (от изцяло женски екип впрочем, споменавам го тук не защото бих го споменала иначе, а защото има отношение към същината на този текст) и с впечатляващи чуждестранни гости, голяма част от които се намират на гребена на вълната на съвременната европейска литература. Както и в предните редици на обществения разговор в страните си, нещо нечувано по нашите ширини. Защото автори като Роберт Менасе, Лукас Берфус и Йонас Люшер активно, а понякога дори агресивно пишат и публично говорят за политика, критикуват и агитират към критично мислене, правят това, което всъщност се очаква от писателя като мислещ, независим и ангажиран човек. Ние тук не обичаме много да правим това. Така че тук пишещите хора, общо взето, си траем (пък и рядко ни питат), в най-добрия случай говорим за миналото, няма кой да изпищи: \"Ама нас ни управляват престъпници! Сега! Ама държавата се разпада и всичко отива на кино и обществото ни е с феодална структура и средновековни разбирания, не виждате ли?!\" Ако някой реши да понамекне нещо в тази посока, той или тя (обикновено е той, и за това ще стане дума) се оказва мерзко протеже на Сорос и толкова, край на обсъждането. Така че тук пишещите предпочитаме да се караме помежду си, хем за изпускане на парата, хем току-виж скандалът вдигнал малко продажбите.  За съжаление тази година една от потенциалните теми за караницa отпадна, тъй като журито на  наградата \"Хеликон \" кокетно оповести, че не е успяло да си свърши работата и наградена книга тази година просто няма. Паричната част от наградата отива при някаква фондация, а номинираните писатели, които повече от час стояха прави в един от коридорите на \"Хеликон Витоша\", гледайки към седналото на по-високо ниво жури, за да дочакат ето този резултат, останаха да си мислят защо така е станало. Защо така стана, наистина? Не знам и не ме вълнува особено. За целите на този текст ще спомена само, че в 17-годишната история на наградата \"Хеликон\" тя е получавана от писатели от женски пол само два пъти – през 2006 година от Елена Алексиева за сборника с разкази \"Читателска група 31\" и през 2010 година от Росица Ташева за романа \"Колкото до шотландеца\". А номинирани произведения на писателки през годините не липсват. Тази година от 12 номинирани книги седем са на автори от женски пол. Знам ли, може би всичко това е случайност. Може би само на мен 14 наградени мъже към две наградени жени през годините се струва необичайно и по-скоро тенденциозно разпределение. Може би, най-сетне, гроздето просто е кисело. Но въпреки че бях и съм много горда да съм сред номинираните, вече не изпитвам никакво желание да получа награда \"Хеликон\" сега или в бъдеще. Наградите са жест на уважение и поощрение, те не би трябвало да допускат съмнения за тенденциозност или необективност, нито пък да включват недостойни игрички на \"иди ми – дойди ми\". Но всичко това е просто скоба, отклонение от въпроса, който ми се стори особено важен в контекста на дискусиите по време на фестивала. А именно: И за какво трябва да го използва? Всички чуждестранни автори, които чух да говорят по този въпрос, имаха един и същ отговор: Да, гласът на пишещия човек се чува и той трябва да бъде използван, за да подтиква към критично мислене, към търсене на истината и разкриване на несправедливостите. И не, никога не е късно за това, колкото и късно да изглежда. Хубаво, нали? Хубаво е. И доста трудно в нашия контекст. Защото в края на подиумната дискусия за краткия разказ, в която с огромно удоволствие участвах, имаше въпрос от публиката, който ме изуми, зашемети и болезнено върна на земята, в страната на самодоволните чичковци. Небезизвестен български литератор, поет, член на журита и прочее, който любезно беше забелязал, че на сцената се намират само лица от женски пол, три писателки и един литературовед, счете за необходимо да зададе въпроса дали се радваме, дали сме благодарни и щастливи от факта, че – за разлика от своите баби и прабаби - имаме възможността да рефлектираме своето ежедневие. Тоест че като жени имаме възможността да пишем, вместо само да работим и домакинстваме. Ето това ни попита с всеизвестния не само от литературните, но и от политическите, образователни, административни и други среди тон, тона на шкембестия, проспал всички възможни революции на последните десетилетия български сексизъм и \"традиционализъм\". Лицето на този самодоволен, нетърпящ възражения, легнал на някакви отминали, неясни и най-често само номинални заслуги тон е г-н Валери Симеонов (Бойко Борисов, Красимир Каракачанов, Вежди Рашидов, ...), а името му е Легион. Чуваме го ежедневно. И така, как човек да говори за политика, за морал и обществени ценности, като се оказва, че у нас не са изяснени основни позиции? Ами ако кожата ми беше по-тъмна, а косата – примерно червена, тогава какво? В коя година се намираме изобщо? Но конкретно на въпроса: не, аз не се радвам, че ми е \"позволено\" да пиша, господа. Считам го за свое право, за което, ако се наложи, бих се борила. И не \"рефлектирам ежедневието си\", а пиша по теми, които ми се струват интересни както за мен самата, така и за другите хора, затова и си позволявам да предлагам своите книги на вниманието им. О, и \"градската\" ми прабаба е следвала математика във Виена, това само за пълнота. А сега дали може да преминем към въпроси от настоящия век? Справедливост, капитализъм, демокрация, екология, anyone?", "date": "2018.12.21", "title": "В страната на самодоволните чичковци"}
{"url": "https://www.dnevnik.bg/skorost/2018/12/21/3365843_remontite_po_magistrala_hemus_shte_produljat_i_po/", "text": "В деня, в който се очаква около 300 хил. автомобила да напуснат София, от Пътна полиция предупредиха на извънреден брифинг, че ремонтите по магистрала \"Хемус\" ще продължат по време на празниците. Инспектор Петър Соколов обясни, че те трябва да приключат през почивните дни, но не уточни кога. Той добави, че днес приключват всички ремонтни дейности по магистрала \"Тракия\". По думите му на сайта на Агенция \"Пътна инфраструктура\" ще е изнесена информация за състоянието на всички пътища в страната и призова шофьорите да я проверяват къде има затруднения в движението, преди да тръгнат да пътуват. По празниците ще се следи за висока скорост и шофиране под въздействието на алкохол или наркотици. За целта, ако времето позволява, Пътна полиция ще извади цялата си налична техника, с която ще осъществява контрола по пътищата. Соколов каза още, че днес след 14 ч. в София ще бъде организирана операция за подпомагане на извозване на трафика от града. По цялата републиканска мрежа ще бъдат разположени автопатрули. Камионите пък ще бъдат спирани на определени места в страната. Пътна полиция отчита сериозно движение още от сутринта, като следобед обстановката ще стане още по-натоварена.", "date": "2018.12.21", "title": "Ремонтите по магистрала \"Хемус\" ще продължат и по време на празниците"}
{"url": "https://www.dnevnik.bg/zelen/2018/12/21/3365841_v_sofiia_ima_zamursiavane_na_vuzduha_v_3_stolichna/", "text": "Тази сутрин в София са отчетени завишени стойности на фини прахови частици. Най-мръсен е въздухът в \"Павлово\", \"Хиподрума\", \"Надежда\" и \"Младост\". Това показват данните от  European Air Quality Index . В \"Хиподрума\" състоянието на атмосферния въздух е най-лошо, като се отчита увеличение 3 пъти над нормата от 50 микрограма на кубичен метър. Като \"лошо\" се отчита състоянието на въздуха и в други градове в страната, сред които Перник, Враца, Благоевград, Пловдив, Русе, Горна Оряховица, както и в някои квартали на Варна. По данни на  Изпълнителната агенция по околна среда  не е отчетено замърсяване на въздуха в София. В  сайта на Столичната община  се вижда, че не се допуска пределно допустимата концентрация за фини прахови частици, което се отнася към средноденонощната концентрация, осреднена за 24 часа (от 0 до 24 часа). Пътната обстановка тази сутрин е усложнена заради ниска видимост. Синоптиците обещават, че с напредването на деня мъглите ще се разсеят. В тази връзка образователният министър Красимир Вълчев издаде заповед директорите на училища и детски градини да предприемат действия за намаляване на риска от вредните последици за здравето на децата и учениците, като тези с дихателни проблеми могат да не посещават учебните занятия. През юли след свой одит Сметната палата  отправи десет препоръки  към Министерството на околната среда заради мръсния въздух. В началото на ноември  Брюксел даде два месеца срок на България  да отговори защо не спазва изискванията за съдържание на фини прахови частици във въздуха. В подготвените промени в Закона за чистотата на атмосферния въздух пък  са предвидени глоби  за кметове, които не взимат мерки за него.", "date": "2018.12.21", "title": "Мръсният въздух в София тази сутрин е три пъти над нормата"}
{"url": "https://www.dnevnik.bg/bulgaria/2018/12/21/3353194_kakvo_iskash_da_ti_donese_diado_koleda_ili_dali_da/", "text": "Детска прахосмукачка, кученце, което изпълнява команди, детска съдебномедицинска лаборатория за отпечатъци, десетки различни видове лего и писти. В магазините за играчки има, меко казано, голямо разнообразие, с което почти всички родители се сблъскват с наближаването на Коледа. И сред това изобилие от скуишита (ако не ви се е наложило да разберете какво е - няма нужда) до миникъщи и автомобили - за много родители и роднини започват въпросите - да подарим ли още играчки, какви играчки да подарим, такива, каквито детето иска, или каквито ние смятаме за по-интересни, как да изберем най-забавната, най-образователната, най-развиващата играчка, как след известно време тя да не се окаже поредната захвърлена и забравена в коша... Ако и тези дни сте почти в паника за избора на подаръци, този текст може би ще ви помогне. Колко е важна играта Яна Алексиева, психолог, работещ със семейства и деца и изпълнителен директор на асоциация \"Родители\", припомня, че играта е ключова за развитието на децата и в зависимост от възрастта си те играят на различни игри, по различни начини и използват различни предмети. \"От много голямо значение е да отваряме пространство за игра на децата, да уважаваме това време (независимо на каква възраст), да не ги прекъсваме, докато играят, и особено ако са съсредоточени и вглъбени\", коментира тя пред \"Дневник\", като подчертава, че \"играта учи, терапевтира, утвърждава модели на поведение\". По думите й \"играта има нужда от пространство, от движение, понякога от свобода, понякога от структуриране и, разбира се, в някои случаи и от играчки\". За самите играчки тя отбелязва, че най-важното е да се пита детето какво иска, да се следят интересите му, да се уважава решението му или пък да се обсъди спокойно, ако родителят не одобрява нещо. Тя подчертава, че  . \"През много от играчките детето може да разиграва различни ситуации (например детска кухня с всички съдове и различни хранителни продукти). Има и много случаи, когато децата предпочитат да играят с нещата около себе си, с неща от природата или от домакинството около нас. И тук е важно да им позволим това и да имат достъп до подобни преживявания. Това допринася и за тяхното въображение, когато една пръчка или камъче се преобразяват в различни образи\", допълва Алексиева. Според нея  . \"Това ги уморява. Ако и не са достатъчно видими, се забравят. Честото купуване също спира в детето усещането от получаването на подарък или нещо желано... Важно е и да се изговори с детето кога се купуват - при определен повод или пък да се събират пари за определено нещо\". През желанието си за нова играчка детето спокойно може да започне да започне да спестява и да се научи на това умение да планира и изчаква, смята Алексиева. Как да се открият полезните играчки Според нея, ако едно дете играе с конкретна играчка, запленено е и намира начин да се забавлява, значи тя е подходяща за точното дете в точния момент: \"Всяка играчка може да се окаже възможност за развитие на определени умения. Със сигурност има много игри, които допринасят за формиране и надграждане на креативността, въображението и други способности - това са всички така наречени образователни игри\". По думите й \"за децата е хубаво да конструират, да моделират, да експериментират, но да не омаловажаваме искането им за определена количка или нещо друго, което на нас ни се вижда крайно неразвиващо детето. Понякога, без да го осъзнаваме, залитаме само в играчки, които според нас носят смисъл и знание\". Децата развиват голяма част от уменията си през ежедневно заобикалящия ги свят и много интересни играчки за тях са различни домакински съдове, прахосмукачката, пресаждането на цветя, готвенето и други подобни. По данни на веригата детски магазини \"Комсед\" в последните години се наблюдава увеличен интерес към образователните играчки. \"Все по-често върху играчките се вижда знакът STEM – съкращението означава \"Наука, Техника, Инженерство, Математика\". Това е световен тренд при този вид продукти и предизвиква голямо търсене\", коментираха от \"Комсед\" пред \"Дневник\". Интерактивните играчки също са предпочитани, а от веригата отбелязват и вечния интерес към конструкторите. Обратен ефект На въпрос дали прекаленото фокусиране на родителите върху развиващи играчки и методи (например станалия популярен \"метод на Мария Монтесори\") може да има обратен ефект тя коментира, че \"всичко, което е прекалено и в крайност, може да повиши тревожността ни като родители. А когато сме тревожни като родители, без да искаме, може да се стигне до обратен ефект\". Според нея \"често следването на някаква теория до всеки детайл води до прекалена отговорност, а това пък кара родителите да се чувстват виновни, ако не изпълнят някое правило, или пък напрегнати, ако детето не следва определена структура и не се вълнува - пример, ако сме почитатели на Монтесори, то детето има вкъщи само такива материали и никакви други\". \"Важно е да осъзнаваме, че много методи са прекрасни, но те са много по-дълбока теория от играчките и предметите, които ги опосредстват\", допълва Алексиева. Как играят децата Милена Манова, психотерапевт и управител на Института по позитивна психотерапия, отбелязва, че за психолозите играчките са думите, а играта е езикът на детето. \"Чрез играта то опознава първо себе си, изпитва удоволствие, открива отношения, влиза в роли\", каза тя пред \"Дневник\". В различните етапи от развитието децата играят различни игри. Началото се бележи от т.нар. сензомоторни игри, в които детето се учи да хваща, да хвърля, да изпитва сетивна радост от допира на играчките и различните текстури, обяснява Манова. То ги нагажда към себе си и средата, удивлява се на звуците и действията, развива интелекта си чрез повторните манипулации. Следват символичните игри, в които детето създава отношения и играе на уж. Всяка играчка може да е всичко, защото тя е символ. Детето емоционално отреагира чрез играта своите преживявания. Това е времето на приказките и героите, на първите страхове и любопитство към света. След това са игрите – фантазии и конструктивните игри, в които се развива изследователският интелект. В тях вече има и структура, и роли, а децата играят едно с друго, а не както досега – едно до друго. По думите на Манова изборът на играчки е много важен, но трябва да отговаря на възрастта на детето.  , защото детето може да проектира фантазията си в тях. Важни са и така наречените играчки – преходни обекти, които помагат на детето да заспи, да се успокои, да тушира емоциите от деня. С тях се прави преходът към порастването и отделянето от майката. Това са бебешките одеялца, плюшените играчки за сън, дори собственото пръстче за смукане. Мечтите на родителите И Манова е на мнение, че прекалено голямото количество обезсмисля играчките. Доколко може да се избегне претрупването и къде е мярката между дефицит и достатъчност решава родителят. Тя отбелязва, че \"Голямото количество играчки води до желание за още стимулация и до бърза загуба на интерес. С всяка нова се играе за малко, за да се премине към следващия обект. Вниманието трудно се задържа устойчиво за дълго време, но лесно се разпределя към все по-предизвикателни и ярки с вида си стимули\", казва още тя. Според нея не е необходимо да се избягват определени играчки, защото така се засилва копнежът на детето по тях. Игрите, чрез които детето създава съдържание, са най-любими за него, а това са водата, пясъкът, глината, пластелинът, хартията. Манова не препоръчва ранното въвличане на детето в дигиталния свят, защото реалният губи стойността си на интересен. \"Грешка е още с прохождането да се дават електронни игри и филми, за да възпитаме послушание. Това е етапът, в който се насърчава любопитството към света и другите, към четенето на приказки, към музика и образи, към проговарянето и общуването. Чрез фиксацията в телефон или телевизор знанието е едноизмерно. Детето има нужда да се движи и активно да взаимодейства\".", "date": "2018.12.21", "title": "Какво искаш да ти донесе Дядо Коледа, или дали да подаряваме играчки"}
{"url": "https://www.dnevnik.bg/sport/2018/12/21/3365848_andre_agasi_shte_putuva_s_grigor_dimitrov_za/", "text": "Бившият №1 в тениса Андре Агаси ще бъде с Григор Димитров за първите турнири от 2019 г., съобщава Tennis World. Американският тенисист, който спечели осем турнира от Големия шлем, влезе в щаба на българина през ноември. Агаси ще бъде в ъгъла на Димитров за турнира в Бризбейн и след това за Откритото първенство на Австралия (Australian Open). През ноември беше съобщено, че  Агаси ще бъде консултант  в екипа на Димитров и ще пътува за някои турнири с него и треньора му Даниел Валверду. \"С Агаси имаме много специална връзка, познаваме се още откакто бях на 14 години. В тениса може да помогне много откъм психическа нагласа. Харесвам хора, с които мога да споделям. Инициативата бе изцяло моя да се свържа с Агаси. Прекарах много време с него. Има идеи, които съвпадат с играта ми\", каза  Димитров по повод влизането на Агаси в щаба му . \"Андре може да говори на всяка тема с мен. С една дума, с едно изречение може да обърне цялата ти психологическа настройка\". Българският тенисист се подготви за новия сезон в САЩ, като беше и при Агаси в дома му в Лас Вегас, Невада. Димитров ще открие 2019-а с традиционно участие на турнира в Бризбейн. За седма поредна година българинът ще участва в подгряващата надпревара преди Australian Open. Димитров е шампион в Бризбейн от 2017 г., а през 2013-а игра финал, който загуби. Участие в надпреварата са потвърдили още Рафаел Надал, Анди Мъри, Кей Нишикори, Кайл Едмънд, Данийл Медведев и Милош Раонич. Българинът ще стартира 2019 г. от 19-о място в световната ранглиста, след като преди година беше трети. Димитров вече обяви, че е сменил много неща в подготовката си,  включително и ракетата .", "date": "2018.12.21", "title": "Андре Агаси ще пътува с Григор Димитров за Australian Open"}
{"url": "https://www.dnevnik.bg/analizi/2018/12/21/3363171_2018_-ta_-_godinata_na_pobediliia_boikovizum/", "text": "- Ако 1958-а беше в НРБ годината на \"победилия социализъм\", то 2018-а ще се запомни в Република България като годината на победилия бойковизъм. Още от времето на кабинета \"Бойко-1\" Борисов (и ГЕРБ като цяло, но и сдружението Пеевски-Цацаров-Златев) се опитва да реши следния проблем: как да превърне заявената идеология на своята власт в реална властова конструкция? Заявено още тогава чрез депутата Емо Ротманса беше: \"Властта е наша, гората е наша - правим, каквото си искаме\". За да се случи това обаче, е належащо да се отстранят пречките пред събирането на властта на едно място, както и пред нейната употреба за лични и групови цели. Дълго време Борисов вярваше, че може да постигне това зад кадър, като преодолее разделението на властите чрез лични отношения с кръг \"велможи\", комуто да раздаде достатъчно парчета власт и финансови (и други) ресурси, та да го подкрепят. Този феодализъм обаче даде засечка, защото се натъкна на съпротивата на гражданското общество. Всяко по-фрапантно раздаване на порции започна да произвежда подобна съпротива. Още в края на \"Бойко-2\" беше ясно, че пред Борисов стои следният избор: първо, да направи обратен завой, като зареже феодализма и се задоволи с някакво лично благополучие в рамките на поне фасадна демокрация; или, второ, да установи някакъв официален (т.е. записан в закони) авторитарен ред, който да превърне гражданите в неграждани - в несъпротивляващи се същества, незнаещи правата си и подчиняващи се на силата; в крепостни. Ако подобен избор не е направен, властта по олигархичен тертип в съвременните условия не е достатъчно устойчива. В началото на \"Бойко-3\" Валери Симеонов изговори новата посока: който си знае правата, е нагъл; гражданите са твари, които трябва да престанат \"да ни се мотаят из краката\"; който протестира, е соросоид. Изводът беше ясен: взето е решението да се установи официално някаква диктатура. През 2017 нейните основи бяха положени с появата на чрезвичайно законодателство и чрезвичайни репресивни органи, действащи встрани и отделно на обичайното правосъдие. През 2018-а тези органи се задействаха, удряйки точно по онова, което различава гражданите от крепостните: правата, подкрепени от независим и справедлив съд. Към днешна дата на мястото на правото имаме произвол на властта - т.е. реален, околичествяем израз на диктатура. От щението на властта – и единствено от нейното щение без всякакви ограничения – зависи според чрезвичайните закони и съпътстващите ги практики дали ще ти бъде национализиран имотът, дори да си доказан като невинен в съда; ще бъдеш арестуван и в продължение на 48 часа никой няма да знае, най-малкото – някой адвокат; ще се окажеш политически затворник, т.е. затворен за респектиране на други граждани, застанали срещу властта. Властта е събрана на едно място. Подкрепена е от извънредни органи за репресия, независещи от правото и неограничавани от концепцията за граждански и човешки права. Всички са виновни за нещо; но само властта може да реши кога тази виновност да бъде превърната в преследване. Диктатурата е налице. Като всяка диктатура, ако тя не бъде счупена, оттук насетне тя ще разширява своя обхват и ще задълбочава репресията върху обществото. - Включването в \"активен\" режим на извънредното законодателство и на извънредните репресивни органи. Последиците ще са свързани с разширяване на произвола – защото всяка диктатура е жизнеспособна само дотогава, докато може да замества закона с произвол. Все повече граждани ще бъдат репресирани и все повече репресии ще бъдат следствие на произвол. Пример вече имаме. Начинът на арестуването на Десислава Иванчева, доскоро ни съобщаваха, бил закодиран в законодателството. Към края на годината обаче властта ни съобщи истината: начинът на арест зависи от произволното решение на съответния прокурор. Произволната репресия, провеждана по произволен (т.е. независещ от закона) начин, неизбежно ще се превръща в правило, ако диктатурата иска да се стабилизира. Ако разширим малко разбирането за \"събитие\", можем да откроим две такива. Първото: отнемането на свободите и правата на обществото. Второто: доброволният отказ на хиляди индивиди, замесени в това отнемане, от собственото си достойнство (професионално, гражданско и човешко) и така от правото на признание. Защото: какво признание искаш от останалите, ако бидейки съдия, публично лъжеш? Може би основният факт от годината е, че властта изведе всекидневната лъжа като основен принцип на своето поведение. С което, разбира се, се лиши от всякакви права спрямо гражданите си. - Парламентът се разкри като бюро \"Услуги\". Отиваш на шубера, даваш закона, който искаш да бъде приет; след време се връщаш и от шубера ти връчват закона, който си си поръчал. Парламентът също така се разкри отново като сборище от отделни индивиди, почти до един подчинени на Сотир Цацаров, Делян Пеевски и Валентин Златев. Тази компания разполага с конституционно мнозинство в Народното събрание на Републиката. Искането на някой протестиращи \"да няма партии\" вече е изпълнено. Поне в парламента партии няма. И там цялата власт е събрана на едно място и това място не е самият парламент. - Успех има тогава, когато си постигнал целите, които си си поставил в началото. Съмнявам се точно \"правителството\" да си е поставяло целта да установи диктатура, така че нейното установяване едва ли е негов успех. По-скоро и в правителството виждаме процес на преоформяне на установения феодализъм в нещо по-централизирано – на превръщането на министрите от феодали с определена автономия спрямо центъра в персонал, обслужващ някаква власт, която не съвпада с него. Че правителството е крехко – личи дори от това, че една трета от него подаде оставка (макар две министерски оставки да не бяха приети). Тази крехкост обаче не означава слабост на властта, защото властта вече не е в правителството. - След като събитията го тласнаха да установява диктатура (очевидно не това беше неговата цел преди десетилетие – тогава целта беше по-скромна: \"усвояване\"), той очевидно се успокои и започва да пробва как му пасва мундирът на диктатор. В това отношение издайнически беше неговият въпрос към водещия \"Панорама\" Бойко Василев: \"Вие каква роля изпълнявате, да ми задавате тези въпроси?\". В превод: \"Момче, внимавай, защото ако те разследваме, ще вземе да излезе, че работиш за врагове на държавата\". С което Борисов се включи в бързо нарастващия хор от дребни диктаторчета, които вече нахлузиха мундирчетата си, като например представляващия Висшия съдебен съвет, който настоя за проверка на работата на съдия Панов от Върховния касационен съд с репликата: \"Все нещо има...\" - Че ще става \"народен трибун\", макар все още да не си е изяснил как и кога. - Късно е за уроци поне за 90 на сто от парламентарно представените. Те избраха да са на страната на злото. Те всеки ден лъжат за нещо. А лъжат, за да прикрият факта, че обслужват не обществения интерес, а частните интереси на дузина дебели мъже, в чиито ръце е реалната власт. И така участващите политици се самолишиха не само от възможността да търсят или получават уроци, но и от това да имат достъп до елементарно уважение и признание.", "date": "2018.12.21", "title": "2018-а - годината на победилия бойковизъм"}
{"url": "https://www.dnevnik.bg/evropa/2018/12/21/3365849_germaniia_slaga_krai_na_vugledobiva_v_rurskata_oblast/", "text": "В присъствието на германския президент Франк-Валтер Щаймайер днес ще спре работа \"Проспер-Ханиел\" - последната въгледобивна мина в Рурската област, което слага край на над 150-годишна история на въгледобива в този район, информират германски медии. През последните 150 години това бе основният енергиен източник и най-важната суровина. Може да се каже, че ще се натъкнете на въглищата, към който и сектор да погледнете. Това са химическият сектор, промишлеността, всекидневието, отоплението на домовете на хората, двете световни войни, мирните преговори след войните, посочва Франц-Йозеф Брюгемайер, професор от университета във Фрайбург, цитиран от електронното издание на \"Дойчландфунк\". Златната ера на въглищата, за която напоследък с носталгия си спомнят в Рурската област, бе през 50-те години на 20-и век, когато районът осигуряваше енергията и стоманата за германското икономическо чудо. Тогава в над 150-те мини в региона са работели над половин милион души, припомня списание \"Щерн\". Упадъкът обаче започва точно преди 60 години - през ноември 1958 г. спира работа мината \"Минден\" в Западна Вестфалия, тъй като добивът вече не е рентабилен. Това постепенно започва да важи и за всички други мини. Петролът измества въглищата при отоплението на домовете, а по-късно идват и значително по-евтините вносни въглища. В момента на световния пазар 1 тон енергийни въглища струва 60-90 евро. Германските въглища обаче са почти два пъти по-скъпи заради методите на добив. В Австралия например въглищни пластове с дебелина до 30 метра се разработват чрез открити мини. В Рурската област залежите с дебелина два метра и половина са на дълбочина над 1200 метра. Тази година миньорите от \"Проспер-Ханиел\" са добили 1.8 милиона тона въглища. През 50-те години добивът на Рурската област е бил 100 пъти по-голям. /БТА", "date": "2018.12.21", "title": "Германия слага днес край на въгледобива в Рурската област"}
{"url": "https://www.dnevnik.bg/na_put/2018/12/21/3364886_kyoln_shestte_pazara_na_nai-vkusnata_koleda/", "text": "Четирите седмици преди Коледа са онова време през годината, в което Германия потъва в глъчката, вкусовете, ароматите и светлините на безброй коледни пазари. Най-привлекателните от тях в западната част на страната без никакво съмнение са шестте, които общината на Кьолн организира в различните части на града. Традицията повелява те да се откриват всяка година на 26 ноември и да остават отворени само до 23 декември. Нито ден повече. Кьолн се появява сравнително късно на картата на т.нар. адвентни пазари (пазари на очакването) в Германия. Първият от тях - \" в стария град води началото си от 1820 г., а на него се продавали дървени и сламени играчки за елха, захаросани ядки традиционни сладкиши с топъл аромат на канела. Но само няколко години по-късно щандовете станали толкова много, а бъркотията край тях толкова неудържима, че градските власти решили да го забранят. Разбира се, не за дълго! Сега \"Николаймаркт\" е мястото, където служители от многобройните офиси наоколо се събират в края на работния ден, за чаша или две греяно вино с подправки. В сърцето на града привлича посетителите си с огромна елха, издигнато пред грандиозния \"декор\" на две от най-известните готически кули в света. От дървените къщички с неизменно червени покриви могат да се купят най-популярните празнични лакомства в Германия – печена свинска шунка, гарнирана с горчица, хрупкави наденички с пържени картофи, резен леберкес или огромен брецел с масло и див чесън. Един от безспорно е този на щтруделът със зеле и бекон – хрупкав отвън, но със сочен и изкусително ароматен пълнеж. Ще ви го сервират горещ с разтопено масло, настъргано жълто сирене и пресен див лук. Ако решите да си поръчате бира обаче ще останете разочаровани. Навсякъде в Германия коледните пазари предлагат изобилие от различни видове греяно вино, но никога бира. Тя е запазена за ресторантите край пазара. Това разделение, разбира се, има желязна пазарна логика и за това се спазва без компромиси. \"Ако пазарите, започнат да предлагат бира точно преди коледните празници ресторантите ще останат без посетители, обяснява един от продавачите на греяно вино. Същото ще се случи и с нас, ако ресторантите започнат да продават греяно вино. За това в тези четири седмици сме си поделили пазара и така всички са доволни\". В самото сърце на най-шумната търговска част на Кьолн се намира Той е разположен на площад \"Ноймкарт\" под блестящо \"небе\" от десетки коледни звезди и недалеч от друга празнична атракция - \"Селцето на Дядо Коледа\". Там от красивия щанд точно срещу двуетажната детска въртележка можете да опитате прочутия фламкухен. Казват, че това е немският вариант на италианската пица, но всъщност приликата е само на пръв поглед. Оригиналът на фламкухена е родом от Елзас в Северна Франция и за това в него няма нито домати, нито традиционните средиземноморски подправки. Тестото е много тънко и хрупкаво, а в класическия си вариант е покрито с добре изпечена смес от сметана, стар лук, жълто сирене и бекон. Ако традиционните коледни пазари на Кьолн ви се сторят банални – алтернативи има. При това \"за всички от сърце\". Разположен на площадите \"Алтер маркт\" и \"Хоймаркт\", пазарът с немско-английското име привлича със забележителна ледена пързалка. Като бонус, той се намира и в непосредствена близост до прочутия кьолнски Музей на шоколада. \"Коледният пазар на пристанището\" е на самият бряг на р. Рейн, но има истински морски дух. Още на входа му можете да се сгреете с няколко шота ром в бар \"Пиратския кораб\" преди да опитате прочутите ролца със скариди. Но онова, заради което всички идват тук е филето от сьомга на букова жар. Огромните парчета риба се пекат върху дървени дъски край открития огън. Така те остават сочни, но и елегантно попиват лекия аромат на бук и пушено. В самия край на популярния Белгийски квартал, хората се срещат на уютния \"Коледният пазар в Щадгартен\" - най-стария парк в Кьолн. За първи път тази година близо до \"Рудолфплац\" е организиран и Неговата изненадваща и нетрадиционна концепция заслужава да бъде видяна, а вероятно точно по тази причина по-голямат част от посеттелите му нямат нищо общо с ГЛТС общността в Кьолн. За всички, които биха искали да посетят повече от един от красивите празнични пазари на града край Рейн, всяка година общината организира \"Коледен експрес\". Атракционното влакче се движи по улиците на стария град и обикаля на всеки 15 минути четирите най-големи коледни пазара! Двупосочен билет за възрастен струва 10 евро, но има и няколко варианта с различни намаления. \"Hop on – Hop off\" билета обаче е единствената възможност да бъдете навсякъде и да опитате от всичко в един и същи ден. А си струва защото Коледа е само веднъж в годината.", "date": "2018.12.21", "title": "Кьолн – шестте пазара на най-вкусната Коледа"}
{"url": "https://www.dnevnik.bg/zelen/2018/12/21/3364119_zeleni_balkani_-_istoriia_za_ptici_jivotni_i_dobrovolci/", "text": "Всичко започва през 1988 година, когато шестстотин самолета на селскостопанската авиация изсипват тонове забранени в Европа отрови върху житните поля на България, за да избият огромната популация от полски мишки. Резултатът e, че заедно с полските мишки са избити и близо един милион птици и диви животни. Студенти и преподаватели от Пловдивския университет правят подписка срещу това масово отравяне, събират над 300 подписа и излизат на пловдивските улици, за да покажат на пловдивчани мъртви птици – резултат от държавната политика. Това е един от първите граждански протести в страната. Историята припомня Христо Николов, който е сред основателите на една от най-старите от активните днес природозащитни организации - \"Зелени Балкани\". Тази година федерацията от сдружения с адрес в Пловдив отбелязвва 30 години работа за българската природа. \"Дневник\" припомня за дейностите й през годините. На пресконференция на \"Зелени Балкани\", едно от събитията, с които те отбелязаха годишнината, Христо Николов разказва още за началото: \"Тогава всичко беше в младежкия ентусиазъм и стремеж към свободa...След Чернобил, след въздуха в Русе и след смъртта на птиците, обществото в България вече бе готово да застане на граждански позиции, независимо от репресиите. Впрочем със специална заповед на Тодор Живков беше забранено да се дава публична информация чрез медиите за трагедията в българската природа . Доброволци и опазване на терен На пресконференцията Ивелин Иванов – консервационен директор, който отговаря за природозащитните дейности, – припомни, че от създаването си организацията има за стратегическа цел да издири и съхрани редките животински и растителни видове в България. Въпреки че възстановяването на редки видове се счита за най-трудната дейност в света, за своите 30 години \"Зелени Балкани\" успява с различни почти изчезнали видове, най-често работейки с птици: - През лятото на 1989 г. експедиция на Зелени Балкани регистрира   в с.Щит, планината Сакар. Преди това липсват категорични данни за неговото гнездене в страната. Със серия инициативи започва волиерното размножаване на вида в Спасителния център на Зелени Балкани и първите освобождавания. В резултат през 2014 г. е регистрирано първото загнездване на белошипи ветрушки след десетилетия, в които видът се счита за изчезнал като гнездящ от страната ни. Открита е и нова, неизвестна до момента тяхна колония до Бургас. Към 2018 г. В село Левка, Свиленградско вече има възстановена жизнена колония наброяваща до 40 размножаващи се двойки. Така в резултат на усилията на терен на експерти и доброволци от Зелени Балкани\" този изчезнал за страната вид е възстановен. - До 2010 г., в България   гнезди само в Източни Родопи по долината на река Арда. Програмата за завръщането на вида в Стара планина и Кресненския пролом (Пирин) на \"Зелени Балкани\" започва през 2003 г. в партньорство с Фонда за дивата флора и фауна, Дружеството за защита на хищните птици и други български и международни организации. Резултатът е възстановяване популацията на вида в Стара планина (Врачански и Котелски Балкан) и Кресна (Пирин). Днес числеността е вече над 100 двойки, а територията му на обитание се е увеличила с около 200 %. -   г. След повече от 10 години, през които видът не е регистриран като гнездящ, през 2008 г. \"Зелени Балкани\" започва работа по дългогодишна програма за възстановяване популацията на ловния сокол, чрез размножаване ex-situ (внасянето на птици в чужда за тях среда). До 2018 г. общо освободените птици са 68, а от тях 52 са излюпени в Спасителния център за диви животни на \"Зелени Балкани\". В резултат на близо 10 години работа по програмата и партньорството с други организации като БДЗП, през 2018 г. е регистрирано и първото доказано активно гнездо на ловни соколи в България, като и двете птици от двойката са отгледани и освободени от \"Зелени Балкани\"  – след осъществените от \"Зелени Балкани\" консервационни дейности и изградените дървено-насипни острови на Поморийско езеро популацията на вида нараства от 6 гнездящи двойки през 1996-97 г. до 2400 през 2013 и 2015 г. Регистрирани са и гнездящи двойки от редица видове, които не са наблюдавани в лагуната през последните 30 г.: малка черноглава чайка, тънкоклюна чайка, дебелоклюна рибарка.  – \"Зелени Балкани\" е единствената организация в България със статут на официален партньор на ACCOBAMS (Споразумение за опазване на китоподобните в Средиземно, Чернопа море и прилежащата част от Атлантически океан). Те прилагат пилотно за страната метода фото-идентификация на делфини; пилотни проучвания на численост и разпространение на китоподобни в защитени зони от НАТУРА 2000 в Черно море (2013) и продължават да развиват мониторинг и изследвания на китоподобните в България. \"Зелени Балкани\" са може би най-известни като инициатори на  Спасителния център за диви животни в Стара Загора , който от 1992-93г. обучава доброволци природозащитници и лекува и освобождава в подходяща среда спасени животни и птици. В събитието за годишнината си във Фейсбук те на шега разказват за първите стъпки на Спасителния център от банята в дома на Симеон Марин (един от най-активните членове на организацията) до един от най-развитите центрове на Балканите. Създаване на правна среда Причината за изчезването на определени видове птици най-често е именно човешката дейност – като неразумното използване на различни препарати в земеделието, бракониерството, използването на отрови срещу наземните хищници. Ето защо освен работата на терен за живата природа, \"Зелени Балкани\" са активни и в създаването на правилата, които са необходими, за да бъдат опазени редките птици и животни и техните местообитания. При подготовката за членството на България в Европейския съюз започва и работата по изграждане на българските защитени зони от европейската природозащитна мрежа \"Натура 2000\". В този период \"Зелени Балкани\" е една от водещите организации, работещи по темата. Организацията е координатор на общността от природозащитници и учени, които извършват необходимите изследвания и подготвят документацията, за да бъдат предложени за защита именно зоните, в които се наблюдава ценното за Европа биологично разнообразие. \"Зелени Балкани\" обобщава работата на експертите и я представя на Министерството на околната среда, което именно на тази основа представя националните предложения за \"Натура 2000\" пред Европейската комисия. Организацията, като ключов член на природозащитната общност, мобилизира и необходимата обществена подкрепа, която извоюва от институциите обявяването на зоните. В резултат днес в България има 225 защитени зони, обхващащи около 1/3 от територията на страната. \"Зелени Балкани\" изготвят и документация за  , сред които вече съществуващия Природен парк \"Персина\" и неприетия от държавата досега Природен парк \"Западни Родопи\". Участват и при създаването на съвременното природозащитно законодателство -  , съставени и предложени от тях през 1990-те години, влизат в Закона за защитените територии, Закона за биологичното разнообразие и Закона за горите. Разработват и   у нас - този на зона \"Пожарево-Гарван\", защитаваща 35 ценни вида водолюбиви птици около силистренския дунавски остров Пожарево. Те са пионери и при документите на национални защитени територии – разработват първия план за управление на защитена територия и защитена зона \"Поморийско езеро\" и първия план за управление на пещера – Деветашката пещера. Мониторинг и активизъм Освен предоставяне на експертиза за управляващите, \"Зелени Балкани\" продължават в традицията на създаването си да наблюдават изпълнението на политиките и при нужда – да се противопоставят. Една от важните теми, по които те са сред първите организации, подели кампания за защита на обществените интереси, е тази за така наречените \"заменки\" на земеделски и горски земи, при които част от ценни дюни по черноморското крайбрежие са оценени за стотинки и са получени срещу идентични единствено по площ терени в отдалечени планински райони. Според Христо Николов, \"Зелени Балкани\" имат голям принос с популяризирането на проблема със \"заменките\". \"По размер на щетите, заменките се доближават до последиците за България от Ньойския договор. Разликата в пазарната стойност на новопридобитите парцели и нискокачествените земи е около 6,2 милиарда лева\", коментира той.      Като активен член на природозащитната общност, а впоследствие и на официално обединяващата я коалиция \" За да остане природа в България \" , организацията инициира и участва и в много други теми за мониторинг на държавните природозащитни политики и в граждански действия по тези теми – опазване на националните и природни паркове, информация и сигнали за противодействието на незаконни сечи и много други. Например, в периода 2001 - 2009 г. организацията е изключително активна по темата срещу бракониерството в горите. Тогава \"Зелени Балкани\" изграждат първата в страната   и осъществяват над 120 акции срещу бракониери и участия в гасене на горски пожари. Заведени са десетки съдебни дела и са наложени административни наказания на държавни служители в резултат на подадените от \"Зелени Балкани\" сигнали за нарушения и бракониерства. Как се финансира природозащитата? \"Зелени Балкани\" намират финансови средства за проектите предимно чрез участие в природозащитни програми от различни национални и международни източници. Дългогодишния опит от работата на стотици доброволци и натрупаната експертиза, днес помага на организацията да привлича финансова подкрепа и да бъде независима в работата си. Освен това, всеки един спечелен проект предполага и собствено финансово участие на организацията (съфинансиране), така че получените средствата покриват именно целеви дейности за природата и не генерират печалба – какъвто е и принципът на работа на неправителствените организации, регламентиран от Закона за юридическите лица с нестопанска цел. Ивелин Иванов разказва: \"Около 99 на сто от средствата, които получаваме са след конкуренция със сродни на нас организации от Европа и света. По този начин, благодарение на експертизата на \"Зелени Балкани\", в страната ни са  , а не в тази на други страни. Те също така се разходват в обществена полза, по един от най-значимите проблеми на страната – опазването на природата и природните ресурси. Българската държава досега не е подпомогнала нито с лев намирането на задължителното съфинансиране по проектите ни, финансирани от ЕК, макар че това е практика на повечето европейски правителства\" - коментира консервационният директор на \"Зелени Балкани\". Около 1 на сто от приходите си неправителствената организация събира от членски внос (2 лева месечно), както и от лични и корпоративни дарения. Въпреки това, през годините Зелени Балкани остават напълно независими в своята позиция от всякакви съмнителни източници на финансиране, политически партии или управленчески структури. \"Зелени Балкани\"   на природата. А след 30 години накъде? Елена Тилова, координатор на проекта на \"Зелени Балкани\" \"Натура 2000 – нови хоризонти\", разказва: \"Дългогодишната мечта на екипа ни е завръщането на брадатия лешояд – символ на българската природозащита\" Тя добавя: \"За нас най-важни са не толкова природозащитните ни резултати, а именно  , за което сме допринесли в 30-годишната си история\". Ключовите дейности остават в изпълнение на основната им цел за възстановяване на редки видове. И до днес организацията работи и за повишаване на информираността и привличането на гражданите за опазването на природата. Продължава и   и превръщането й от защитени \"на хартия\" зони в територии, които на практика съвместяват защитата на рядкото биоразнообразие и развитието на местните общности. Основни видове, които \"Зелени Балкани\" са определили за целеви за следващите години в рамките на проекта \" Натура 2000 – нови хоризонти \" са червеногушата гъската, брадатият лешояд, прилепите, китоподобните, белошипата ветрушка, ловният сокол, белоглавият лешояд, царският орел, малкият корморан и гривестата рибарка.", "date": "2018.12.21", "title": "\"Зелени Балкани\" - история за птици, животни и доброволци"}
{"url": "https://www.dnevnik.bg/evropa/2018/12/21/3365852_ungarskiiat_prezident_podpisa_sporniia_zakon/", "text": "Унгарският президент Янош Адер заяви, че е подписал спорните поправки в трудовото законодателство, които силно увеличават часовете извънреден труд, които работодателите могат да изискват от работниците, предаде \"Асошиейтед прес\". В изявление вчера Адер каза, че е проучил приетия миналата седмица от парламента закон и е установил, че той отговаря на унгарската конституция и на европейските стандарти. Законът не поставя под заплаха правата на работниците, добави президентът. Протестите срещу тази и други мерки на правителството на премиера Виктор Орбан  продължават повече от седмица . Възникнаха спорадични сблъсъци между протестиращи и полицията. Адер заяви, че никакви опасения за промяната на кодекса на труда \"не могат да станат пречка за благословената Коледа на работниците, за мирните дни между двата празника и за спокойното посрещане на Новата година\". Съгласно одобрените от парламента на 12 декември изменения в трудовия кодекс работодателите имат право да искат от работниците да полагат доброволно до 400 часа извънреден труд годишно, което на практика възстановява шестдневната работна седмица. В същото време изплащането на сумите за извънредния труд може да се отлага до три години. /БТА", "date": "2018.12.21", "title": "Унгарският президент подписа спорния закон, предизвикал масови протести"}
{"url": "https://www.dnevnik.bg/sport/2018/12/21/3365838_arsenal_i_totnum_sa_globeni_po_45_i_50_hil_paunda_za/", "text": "Футболната асоциация на Англия (ФА) наложи глоби на \"Арсенал\" и \"Тотнъм\" за инциденти с играчите им по време на дербито между двата тима от началото на декември. На 2 декември на \"Емиратс\"  \"Арсенал\" се наложи с 4:2  над регионалния си съперник, но двубоят беше съпътстван от напрежение между футболистите на терена. Това се случи след изравнителния гол за 1:1 на Ерик Дайър, при който халфът на \"шпорите\" отиде да празнува пред феновете на \"Арсенал\". Заради това се стигна до сблъсъци между всички футболисти и се наложи мениджърът на \"Тотнъм\" Маурисио Почетино да потушава напрежението. ФА наложи глоба от 45 хиляди паунда на \"Арсенал\" и 50 хиляди на \"Тотнъм\". В доклада на асоциацията се казва, че \"поведението на Дайър е провокативно и може да доведе до инциденти с публиката в мач с такъв залог\". Също така се взима под внимание фактът, че резервният играч на \"Арсенал\" Щефан Лихтщайнер влиза на терена и докосва Дайър, когато започва радостта му. Независимият орган е наложил първоначално глоби от 60 и 70 хиляди паунда, но те са намалени заради това, че двата клуба са признали вината си и не обжалват. Напрежението между играчите беше само един от инцидентите по време на дербито. Тогава по голмайстора на \"артилеристите\" Пиер-Емерик Обамеянг беше хвърлена бананова кора. Впоследствие  фен на \"Тотнъм\" получи забрана да посещава мачове . В последния двубой между двата тима от Северен Лондон, когато \"Тотнъм\" победи за Купата на Лигата,  фен на \"Арсенал\" удари Деле Али с пластмасова бутилка . \"Артилеристите\" обявиха, че вече са идентифицирали фена по камерите на стадиона и работят съвместно с полицията.", "date": "2018.12.21", "title": "\"Арсенал\" и \"Тотнъм\" са глобени по 45 и 50 хил. паунда за инциденти с играчите им"}
{"url": "https://www.dnevnik.bg/photos/2018/12/21/3364923_fotogaleriia_kolednite_pazari_na_kyoln/", "text": "Четирите седмици преди Коледа са онова време през годината, в което Германия потъва в глъчката, вкусовете, ароматите и светлините на безброй коледни пазари. Най-привлекателните от тях в западната част на страната без никакво съмнение са шестте, които общината на Кьолн организира в различните части на града.", "date": "2018.12.21", "title": "Фотогалерия: Коледните пазари на Кьолн"}
{"url": "https://www.dnevnik.bg/evropa/2018/12/21/3365858_frenskoto_nacionalno_subranie_odobri_merkite_za/", "text": "Долната камара на френския парламент одобри тази нощ законопроекта с предложения на президента Еманюел Макрон с цел успокояване на протестното движение на т.нар. жълти жилетки, предаде БТА. След 13-часови дебати Националното събрание подкрепи текста със 153 гласа \"за\" при 9 \"против\". 58 депутати се въздържаха. Днес законопроектът ще бъде внесен за обсъждане в Сената. На 10 декември  френският президент представи мерки  в отговор на протестите на \"жълтите жилетки\". Макрон обеща от догодина да увеличи минималната заплата със 100 евро месечно и да отмени планираното повишаване на данъчното облагане на пенсионерите с месечен доход под 2000 евро. Протестното движение на \"жълтите жилетки\" във Франция започна в средата на миналия месец. Първоначално то бе срещу планираното повишаване на данъците върху горивата, от което правителството  вече се отказа , но постепенно издигна по-широк набор от искания, отбелязва ДПА. ТАСС припомня, че протестите станаха причина за смъртта на девет души, повечето от които загинаха при автомобилни злополуки заради блокирани от демонстрантите пътища. По данни на френското министерство на вътрешните работи са били ранени близо 2891 човека, сред които 1098 полицаи.", "date": "2018.12.21", "title": "Френското Национално събрание одобри мерките за успокояване на \"жълтите жилетки\""}
{"url": "https://www.dnevnik.bg/bulgaria/2018/12/21/3365861_biliana_petrova_e_bila_zaplashvana_da_kaje_che/", "text": "Задържаният зам.-кмет на столичния район \"Младост\" Биляна Петрова е била заплашвана в ареста да каже, че прекият ѝ ръководител Десислава Иванчева е взела подкуп. Това заяви адвокатът ѝ Емануил Йорданов в ефира на Би Ти Ви. По думите му тя е била заплашвана, че \"в затвора, ще ѝ се случат лоши неща\". \"В последните години се създаде практика, при която задържането се използва за принуждаване на обвиняемите да правят самопризнания и да сключват споразумения с прокуратурата\", каза адвокатът. Според него е  възможно двете да останат в ареста , което беше поискано от спецпрокуратурата, въпреки че  спецсъдът ги пусна под домашен арест . Окончателното решение ще стане известно до събота. \"Законът изисква най-тежката мярка да се взима при опасност да се укрият или извършат нови престъпления. Какво е престъплението, което двете ще извършат, ако не са в ареста\", попита той и добави, че прокуратурата \"ни изправя пред опасността държавата все повече да плаща обезщетения\". Той смята, че състоянието на двете е много лошо и здравето им се влошава. \" Случаят с бившия кмет на Галиче  Ценко Чоков и снимката му в ресторант, докато е под домашен арест, се хиперболизира\", смята още Емануил Йорданов. \"Той е отишъл някъде, на връщане влиза е ресторанта, пие една студена вода в прекия и преносния смисъл на думата и се прибира. Той не се е отклонил, не е извършил друго престъпление. Мисля, че дори и да има нарушение, то е съвсем формално\", коментира Йорданов.", "date": "2018.12.21", "title": "Биляна Петрова е била заплашвана да каже, че Иванчева е взела подкуп, заяви адвокатът ѝ"}
{"url": "https://www.dnevnik.bg/sport/2018/12/21/3365864_berbatov_iska_da_bude_menidjur_na_manchestur_junaited/", "text": "Димитър Бербатов все още не е обявил края на състезателната си кариера, но вече мисли какво иска да прави занапред. Българският нападател не крие, че иска да стане мениджър и да работи в Англия, където игра за \"Тотнъм\", \"Манчестър юнайтед\" и \"Фулъм\". Бербатов направи анализ пред Betfair на ситуацията в \"Юнайтед\", свързана с  уволнението на Жозе Моуриньо  и назначаването на бившия играч  Оле Гунар Солскяр . Българинът също си пожела да води голям клуб. \"Много малко са избраните, които започват директно от голям клуб – Пеп Гуардиола и Зинедин Зидан го показаха в \"Барселона\" и \"Реал\". Кой знае, може някой ден и аз да съм начело на \"Юнайтед\", каза Бербатов. Той добави, че работи върху получаването на треньорски лиценз и е амбициран да се впусне в тази сфера. \"Бил съм в най-големия клуб в света и знам колко са амбициозни хората в него. Виждам и себе си един ден в тази роля на \"Олд Трафорд\" да водя тима от скамейката\". Бербатов вижда себе си в ролята на мениджър и заради това предпочита да работи в Англия. \"Моето сърце остана във Висшата лига. Основната ми цел е да работя в Премиършип, но не се ограничавам\", добави българският нападател. Той описа новия мениджър на \"Юнайтед\" Солскяр като човек с финес и му пожела успех. Според Бербатов норвежецът се нуждае от точно такъв трамплин в кариерата си. \"Познавам го, работихме заедно в \"Юнайтед\", когато той беше треньор в моя първи сезон. Помогна ми в тренировките, когато работихме върху моя завършващ удар\". Бербатов завърши с надежда, че \"червените дяволи\" ще успеят да се преборят за място в Топ 4 в крайното класиране.", "date": "2018.12.21", "title": "Бербатов иска да бъде мениджър на \"Манчестър юнайтед\""}
{"url": "https://www.dnevnik.bg/evropa/2018/12/21/3365865_london_dogovori_s_tri_strani_izvun_es_reciprochni/", "text": "Исландия, Лихтенщайн и Норвегия постигнаха споразумение с Великобритания, гарантиращо правата на техните граждани след Брекзит, предаде ДПА. В съвместно изявление, разпространено вчера, четирите държави заявяват, че споразумението \"ще защитава правата на нашите граждани, след като Обединеното кралство напусне ЕС, и ще осигури сигурност на бизнеса\". Исландия, Лихтенщайн и Норвегия не са членове на ЕС, но са част от Европейското икономическо пространство - свободна търговска зона. \"С това споразумение норвежките и британските студенти и служители, които живеят във Великобритания и Норвегия, ще могат да продължат както досега\", каза норвежкият външен министър Ине Ериксен Сьорейде. \"Целта ни е Брекзит да включва колкото се може по-малко промени за норвежците във Великобритания и за британците в Норвегия\", добави Сьорейде в изявление, разпространено от външното ведомство в Осло. Сделката с държави извън ЕС до голяма степен повтаря споразумението, договорено наскоро от Великобритания и общността. Сделката с Исландия, Лихтенщайн и Норвегия няма да влезе в сила, докато британският парламент и Европейският парламент не одобрят сделката за напускането. Около 20 хил. норвежци живеят във Великобритания, а в Норвегия британците са са 15 хил., обяви външното министерство. /БТА", "date": "2018.12.21", "title": "Лондон договори с три страни извън ЕС реципрочни граждански права след Брекзит"}
{"url": "https://www.dnevnik.bg/zelen/2018/12/21/3365884_stranite_ot_es_dogovoriha_namalenie_s_30_do_2030_g_na/", "text": "Министрите на околната среда на страните, членки на ЕС, се споразумяха вчера да намалят емисиите въглероден диоксид от камионите и автобусите с 30 процента до 2030 година, съобщи австрийското председателство на ЕС, цитирано от \"Ройтерс\" и БТА. Министрите одобриха също така междинна цел от 15 процента намаление до 2025 година спрямо нивата за 2019 година. Страните трябва да намерят компромисно решение в преговорите с Европейския парламент, който предвижда по-труднопостижимата цел от 35 процента до 2030 година. По-рано тази седмица  ЕС успя да договори компромис  за намаляване на емисиите на въглероден диоксид от новите коли с 37.5% и от ванове с 31% до 2030 г.", "date": "2018.12.21", "title": "Страните от ЕС договориха намаление с 30% до 2030 г. на въглеродните емисии от камиони"}
{"url": "https://www.dnevnik.bg/evropa/2018/12/21/3365895_vzriv_izbuhna_v_mina_v_chehiia_ima_zaginali/", "text": "Броят на загиналите при експлозия във въгледобивна мина в Североизточна Чехия достигна 13, предаде \"Ройтерс\", като се позова на националната информационна агенция ЧТК. Предишните данни бяха за най-малко петима загинали миньори и осем в неизвестност, 10 техни колеги са ранени. Говорител на компанията оператор ОКД (OKD) съобщи пред \"Франс прес\", че са загинали 11 поляци и двама чехи. По-рано той каза, че жертвите почти сигурно са поляци, командировани от полската компания \"Алпекс\" (Alpex). Чешкият премиер Андрей Бабиш и полският му колега Матеуш Моравецки ще посетят днес мястото на трагедията, близо до границата между двете страни. Полша е изпратила и спасителен екип. Експлозията на метан (газ гризу) е станала в късния следобед вчера на дълбочина от 880 метра в мина ЧСМ (CSM) близо до чешкия град Карвина, на около 300 км източно от столицата Прага. Предизвиканият от взрива пожар все още не е угасен, съобщиха чешки медии. Това е най-смъртоносната злополука в чешка мина от 1990 г. Тогава 30 миньори загинаха при пожар в мина близо до Карвина, припомня агенция ЧТК, цитирана от \"Ройтерс\". /БТА", "date": "2018.12.21", "title": "Взрив избухна в мина в Чехия, има загинали"}
{"url": "https://www.dnevnik.bg/sviat/2018/12/21/3364885_ruskiiat_regulator_proveriava_dali_bi_bi_si_spazva/", "text": "Руският медиен регулатор \"Роскомнадзор\"  съобщи , че е започнал проверка на британския обществен радио- и телевизионен оператор Би Би Си и на онлайн изданието му. Проверката е за съответствие на разпространяваните от него материали с руското законодателство. В съобщението се уточнява, че проверката е \"свързана с решенията на британския регулатор \"Офком\" за нарушения на правилата на излъчване\" от страна на канала RT (допреди няколко години познат под името Russia Today). Резултатите ще бъдат съобщени допълнително. Вчера британският регулатор Ofcom  съобщи , че седем програми на RT, излъчвани през март и април, не е спазен принципът на обективност. Два от случаите са свързани с отравянето на бившия разузнавач Сергей Скрипал, има и един за позицията на украинското правителство за нацизма и отношението към ромите. Другите четири са за Сирия. Според Ofcom в тях отсъстват достатъчно гледни точки. Случаят бе коментиран и от министър Джеръми Райт, който отговаря за медиите. Маската на RT като безпристрастен източник на новини пада, обяви той. Главният редактор на телевизията Маргарита Симонян отговори в \"Туитър\", като написа: \"Прекрасен нов свят. Допускам, че (руският регулатор) ще провери сега дали Би Би Си изразява алтернативни гледни точки. Под лупа.\" \"Правата на телевизията и зрителите ѝ\" С това съобщение Ofcom не сакционира RT по никакъв начин, нито забранява излъчването му на територията на страната. Тази мярка обаче е единият от възможните варианти освен налагане на глоба. RT действа в страната от 2011 г. и оттогава са намерени общо 15 случая на нарушения. \"Съобщихме на RT, че сме решили да обмислим налагането на санкция\", пише Ofcom. Във вчерашното съобщение се казва, че макар мисията на RT е да дава алтернативна гледна точка за световни събития, особено свързани с Русия, телевизията е признала, че това не означава руската гледна точка да се представя като единствената гледна точка. В резултат руската телевизия, свързвана с Кремъл, каза, че е \"изключително разочарована\" от заключенията на регулатора и \"скоро ще вземе решение как да отвърне. RT настоява, че има независима редакционна политика, финансирането е с държавни средства. Програмата предоставя руска гледна точка за британски и глобални въпроси, като с годините намаляха материалите, посветени на живота в самата Русия, но се увеличиха тези, свързани с напрежението между нея и Запада. Политици и експерти в Европа и САЩ го свързват с пропагандната война, в която обвиняват Кремъл и която според тях цели да подрива устоите на Запада. Руската медия отрича обвиненията и обяснява, че се ръководи тъкмо от правилата, посочени от регулатора, и \"винаги полага усилия\" да ги спазва. Същевременно британската агенция, изглежда, не уважава \"правата на един оператор и зрителите му му\", смята телевизията.", "date": "2018.12.21", "title": "Руският регулатор проверява дали Би Би Си \"спазва законите\""}
{"url": "https://www.dnevnik.bg/evropa/2018/12/21/3365900_ispaniia_uvelichava_minimalnata_zaplata_s_22_veche/", "text": "Премиерът на Испания Педро Санчес обяви, че днес ще одобри с постановление увеличение на минималните заплати и на заплатите на чиновниците, предаде \"Франс прес\". Правителството вече оповести, че днес ще одобри с декрет увеличение от 22.3 процента на минималната заплата за всички професии до 1050 евро. Това може да е най-значимото увеличение от 1977 година. Днешното заседание на испанското правителство се очаква с голям интерес, тъй като е организирано в Каталуня, която е в сериозна политическа криза след опита за отделяне на областта от Испания през 2017 година. Педро Санчес иска да покаже, че е премиер на всички испанци. Той вече проведе заседание на правителството в Севиля, столицата на областта Андалусия. Каталунските сепаратисти възприемат идването на премиера в каталунската столица като \"провокация\" и се очакват големи демонстрации. Също с постановление ще бъдат повишени с 2.25 процента и заплатите на чиновниците от 2019 година. Това повишение бе обещано от предишното правителство и ще стане факт на извънредното заседание на министерския съвет днес в Барселона. Според синдикатите това увеличение ще се отнася за всички служители от държавната администрация (централна, регионална и местна), общо около 2.5 милиона души. От това увеличение ще се възползват и силите на реда. Към фиксираните 2.5 процента \"би могло да се добави друго променливо увеличение от 0.25 процента, свързано с движението на брутния вътрешен продукт (БВП), както и още едни 0.25 процента, идващи от допълнителни фондове\", добави испанският премиер, без да даде повече подробности. Мадрид очаква увеличение от 2.3 процента на БВП през 2019 година, докато испанската централна банка и Международният валутен фонд (МВФ) залагат на 2.2 процента. Приемайки този декрет, Педро Санчес се съобразява с постигнатото споразумение между синдикалните организации и предишното консервативно правителство на Мариано Рахой. То предвиждаше това увеличение от 2.25 процента за 2019 година. /БТА", "date": "2018.12.21", "title": "Испания увеличава минималната заплата с 22%, вече ще е 1050 евро"}
{"url": "https://www.dnevnik.bg/sviat/2018/12/21/3365590_forbs_na_bulgariia_korupciia_slab_sud_neprozrachni/", "text": "\"Въпреки благоприятния инвестиционен режим, включващ нисък плосък корпоративен данък, пред страната остават значителни предизвикателства. Инвестиционният климат и икономическите перспективи страдат от корупция в администрацията, слабо правораздаване, ниска производителност, липса на прозрачност в обществените поръчки и присъствие на организираната престъпност.\" Така  описва  американското списание \"Форбс\" България в публикуваната тази седмица годишна класация за това кои са най-добрите страни за бизнес. От 161 държави в нея на България е отделено 46-о място. По-зле от страните в ЕС е само Хърватия (52), а от българските съседи по-напред са Румъния (41) и Гърция (42), а изостават Сърбия (56), Турция (57) и Македония (68). В десет от показателите, определящи подреждането в класацията, България има най-слаб резултат в регулациите за бизнес - 86-а държава в света. Приблизително в същата категория е и оценката за данъчната тежест на държавата върху предприемачите и служителите им - 81-о място. Най-добрият показател (21-о място) е по свобода за търговия, което в значителна степен произтича от членството в единния пазар от 500 млн. души на Европейския съюз и ползата от споразуменията за свободна търговия, които съюзът договори с редица държави напоследък. Сравнително добра е оценката и за технологично състояние (30) и защита на инвеститорите (32). Прилични - но е и в контекста на Европа - са и показателите за монетарна свобода (44), иновации (48) и лични свободи (41). Но едва ли е привлекателен за бизнеса резултатът по други два - защита правото на собственост (68) и корупция (64). В краткото представяне на бизнес климата в България от \"Форбс\" посочват още, че икономиката ѝ демонстрира силен растеж, но пак си остава с най-ниския БВП на глава от населението в ЕС - 8000 долара. Макар да се казват добри думи за разумното управление на обществените финанси, списанието допълва, че \"енергийната ѝ зависимост и разчитането продукцията ѝ да се търси в чужбина правят растежа чувствителен към външни за страната пазарни условия\". Значителна част от текста е посветена на проблемите с енергетиката, като изрично се изтъква, че е потенциална слабост зависимостта от Русия. Припомня се, че преди две години държавата е дала почти 700 млн. долара на НЕК да плати на \"Атомстройекспорт\" оборудване за АЕЦ \"Белене\", спряна от правителството четири години по-рано и сега възродена като идея от кабинета на Бойко Борисов. Почти пълна е зависимостта от Русия и на българския газов пазар, а проекти за връзки с Гърция и Сърбия, които биха могли да я намалят, са замразени или едва кретат, пише още изданието. Класацията е изработена на базата на популярните доклади на \"Фрийдъм хаус\", Фондация \"Херитидж\", ООН, Световната банка, Световния икономически форум, \"Прозрачност без граници\", Алианса за имуществени права и базираната в САЩ група за услуги за бизнеса \"Марш и Маклийнън\". В  общото подреждане  за втора година - и въпреки опасенията за ефекта от Брекзит - начело е Великобритания. Страната не заема позиция извън водещите 30 по нито един от разширения списък от 15 показателя, сред които е и качеството на живот. Следват Швеция, Хонконг, Холандия, Нова Зеландия, Канада, Дания, Сингапур, Австралия и Швейцария. САЩ слизат от 12-о на 17-о място, Русия е на 55-о. Най-трудно е за бизнеса в Централноафриканската република, Конго, Гвинея Бисау, Екваториална Гвинея и Чад.", "date": "2018.12.21", "title": "\"Форбс\" за България: Корупция, слаб съд, непрозрачни поръчки и зависимост от Русия"}
{"url": "https://www.dnevnik.bg/sviat/2018/12/21/3365923_trump_spodeli_klip_v_koito_pee_oblechen_kato_fermer/", "text": "Минути преди да подпише мащабен закон за селското стопанство, президентът на САЩ Доналд Тръмп публикува в \"Туитър\" видео, в което е облечен като фермер и пее с цяло гърло заедно с актрисата Меган Мълали, предадоха \"Франс прес\" и \"Асошиейтед прес\". Видеото е от церемонията за връчване на наградите \"Еми\" през 2006 г., а песента е от телевизионния сериал \"Зелени пространства\" (\"Green Acres\"). В клипа Тръмп, тогава още нюйоркски магнат, е облечен с тениска, син гащеризон и сламена шапка и държи вила за сено. Целта му е да рекламира селскостопанската реформа за 867 млрд. долара, приета от американския Конгрес. В сериала, излъчван между 1965 и 1971 година, се разказва за нюйоркски адвокат и съпругата му, които отиват да живеят във ферма, защото животът в града им е омръзнал. Това не е първата подобна изява на Тръмп в \"Туитър\". През ноември той публикува своя снимка и под нея емблематичната фраза от филма \"Игра на тронове\", леко променена: \"Санкциите идват\" (Sanctions are coming на английски), имайки предвид възстановяването на санкциите срещу Техеран. Снощното му аграрно послание беше засенчено до известна степен от новината за оставката на министъра на отбраната на Джим Матис - поредния от президентския екип, който напуска кораба на Тръмп, отбелязва АФП. /БТА", "date": "2018.12.21", "title": "Тръмп сподели клип, в който пее, облечен като фермер (видео)"}
{"url": "https://www.dnevnik.bg/evropa/2018/12/21/3365924_sudebno_reshenie_moje_da_spre_prodajbata_na_niakoi/", "text": "Съд в Мюнхен постанови вчера условна забрана за продажбата в Германия на моделите \"Айфон\" от 7 до десет (Х), като така даде право на американския производител на чипове \"Куалком\" (Qualcomm) в продължителната му съдебна битка срещу \"Епъл\" (Apple) за нарушение на патента, предаде \"Франс прес\". \"С това решение пускането в продажба и лансирането на пазара на моделите, които не разполагат с патент, е забранено във Федерална република Германия\", обяви съдът, като цитира моделите 7, 7+, 8 , 8+ и Х. В комюникето се уточнява, че за да бъде приложено това все още временно решение, \"Куалком\" трябва да преведе гаранция от от 668.4 милиона евро. \"Ищецът трябва да реши дали ще представи гаранция за временно изпълнение\", отбелязва съдът. Освен това решението \"няма силата на окончателно постановление\", тъй като е възможно обжалване, се посочва в комюникето. В жалбата си \"Куалком\" обвини американския технологичен гигант \"Епъл\", че е нарушил един от патентите му за чип, който е инсталиран във въпросните модели \"Айфон\". \"Епъл\" вече претърпя подобен провал в началото на месеца, когато китайски съд забрани продажбата и вноса в Китай на по-голяма част от моделите \"Айфон\" по искане на \"Куалком\". /БТА", "date": "2018.12.21", "title": "Съдебно решение може да спре продажбата на някои модели \"Айфон\" в Германия"}
{"url": "https://www.dnevnik.bg/razvlechenie/2018/12/21/3365918_hard_rok_grupata_skid_rou_idva_za_purvi_put_v/", "text": "Повече от 30 години след основаването си американската хардрок и глем метъл група \"Скид Роу\" (Skid Row) ще се срещне за първи път с българските си почитатели на 7 юни 2019 г. в зала \"Универсиада\", съобщиха организаторите на събитието EventEase. Основани през 1986 г. в Ню Джърси, музикантите стават известни в Щатите още в края на 80-те и през 90-те с първите си албуми. От дебютния Skid Row се раждат и някои от най-популярните им композиции като 18 and Life, Youth Gone Wild, I Remember You - дело на басиста на групата Рейчъл Болан и китариста Девйд Сабо. За концерта в София те пристигат заедно с още един оригинален член от състава на бандата от 80-те - китариста Скоти Хил, присъединилия се в последните години барабанист Роб Хамърсмит и бившия фронтмен на DragonForce - вокала Зипи Терт. Последният записа с групата третия диск от трилогията им United World Rebellion, който ще носи заглавието United World Rebellion: Chapter Three и се очакава на пазара през 2019 г.. Макар да не са получавали \"Грами\", Skid Row могат да се похвалят с редица други признания като няколко сингъла в Топ 10, златни и мултиплатинени продажби на албуми и първо място за албум в класацията на \"Билборд\". Билети за концерта на \"Скид Роу\" се предлагат на цена 45 и 50 лв. до края на декември, след това онлайн продажбата е на цена 55 и 60 лв..", "date": "2018.12.21", "title": "Хардрок групата \"Скид Роу\" идва за първи път в България през 2019"}
{"url": "https://www.dnevnik.bg/analizi/2018/12/21/3365920_razbira_se_che_dogan_e_protiv_predsrochni_izbori/", "text": "Заключителните думи от новогодишното  слово на почетния председател на ДПС Ахмед Доган  категорично доказват тезата, че движението е част от управляващата конструкция. Не страната, както твърди г-н Доган, а движението и другите, видимите политически формации в кабинета \"Борисов 3\" нямат нужда от предсрочен парламентарен вот. Те са тези, които се притесняват от имплозия. Така че изразеното в началото на речта безпокойство от възхода (\"избуяването\") на политическия популизъм, национализмите, вечната битка между Доброто и Злото, бедността и пр. повърхностен философски кич е протоколно. Защото ДПС нерядко работи под масата не само с ГЕРБ, а и с \"Патриотите\". Движението е също така в ролята на градинар, грижещ се за \"избуяването\" на национализмите. Не е тайна, че етническата партия и нейните заветни врагове взаимно се подхранват и легитимират.  Това е първият акцент, \"превод\" на традиционно витиеватата, дълбокомислена реч на г-н Доган пред елита на ДПС. Вторият е, че ДПС вече не се задоволява с това имплицитно, под сурдинка да участва в разпределението на порциите в държавата. Апетитът идва с яденето. Движението иска да влезе в изпълнителната власт през парадния вход. Чрез \"програмен кабинет\", в който да се включат \"всички партии, които са влезли в Народното събрание с ясно дефинирани цели за десетина и повече години и с отчитане на нововъзникващи ситуации и проблеми\". Явно г-н Доган и ДПС се готвят да пребивават още (поне) няколко петилетки в коридорите на властта. Липсваше само крилатата фраза, патент на котарака Леополд, от известното съветско детско филмче: \"Ребята, давайте жить дружно\". Коледни сладкиши за наивници.  Очевидно г-н Доган аргументира нуждата от програмен кабинет с незадоволителните резултати от управлението на ГЕРБ. Малко колегиална критика никога не е излишна, а и така изглеждаме по-обективни. Поради тази причина г-н Доган изтъкна: \"Драстичният спад на чуждестранните инвестиции през последните 10 г.\" – с 85%; недостатъчният растеж на БВП – \"ние трябва да имаме три пъти по-бърз растеж спрямо средноевропейското нарастване на брутния продукт на глава от населението. Паднем ли под 6%, е индикация, че нещата не са подредени както трябва. И най-неприятното е, че с още едно поколение се обричаме да бъдем най-бедната страна в ЕС\". И т.н.  Накратко: конструкцията се клати, но нас тя, виждате ли, ни устройва – така че е добре да се ремонтира. Хем ще стане по-здрава, хем ще се придвижим на по-челно място на трапезата. Доколко можем да приемем тезата за нуждата от програмен кабинет?  Мисля, че в най-новата история на България, а и не само нейната, има достатъчно примери за това как политическата отговорност не просто се размива в \"програмни правителства\", а те практически действат като зле маскирани пиратски кораби.  В заключение бих посъветвал речта на г-н Доган да не се разглежда като изповед. Лидерът на ДПС няма навика да си разкрива картите. Заявките са едно, а какво ще прави ДПС на практика може да се окаже съвсем различно. При всяко положение движението обмисля внимателно всички опции и оферти. Нивото на водата в кораба \"Борисов 3\" се покачва. Навлиза през пробойните. В момента, в който се окаже, че конструкцията е неспасяема или има по-изгодна и апетитна порция на масата, от ДПС първи ще се евакуират, ускорявайки потъването на кораба.", "date": "2018.12.21", "title": "Разбира се, че Доган е против предсрочни избори"}
{"url": "https://www.dnevnik.bg/photos/2018/12/21/3365886_fotogaleriia_remontut_na_ul_graf_ignatiev/", "text": "Започналият на 7 май ремонт на ул. \"Граф Игнатиев\" в София продължава и до днес, като няма точен срок кога ще приключи. Първоначалният срок, който даде кметът на София Йорданка Фандъкова, бе до октомври. По последни обещания се очаква да завърши все пак през март. От вчера трамваите по линиите 10,12 и 18 отново се движат по \"Граф Игнатиев\".", "date": "2018.12.21", "title": "Фотогалерия: Как тече ремонтът на ул. \"Граф Игнатиев\""}
{"url": "https://www.dnevnik.bg/sviat/2018/12/21/3365929_iaponskata_policiia_arestuva_karlos_gon_po_novi/", "text": "Отстраненият директор на \"Нисан\" и \"Мицубиши мотърс\" Карлос Гон е арестуван повторно по нови обвинения, съобщи Би Би Си, като се позова на японски медии. Мярката идва, след като Гон прекара близо месец в затвора. Според прокуратурата човекът зад алианса \"Рено-Нисан-Мицубиши\" е отговорен за злоупотреби със средства и укриване на доходи в размер 80 млн. долара. Съд в Токио отхвърли искането Гон, който междувременно изгуби ръководния пост в \"Нисан\" и Мицубиши мотърс\", да остане още в ареста и това означаваше, че може да поиска да бъде пуснат под гаранция. В какво е обвинен Гон Новото обвинение е за злоупотреба с доверие. Според японския обществен оператор NHK прокуратурата смята, че Гон е прехвърлил загуба от частни инвестиции на \"Нисан\" след кризата през 2008 г. Тя твърди, че Гон е прехвърлил върху компанията отговорността за покриване на негови частни инвестиционни загуби от около 1.85 млрд. йени (16 млн. долара), възникнали около октомври 2008 г., информира \"Киодо\". Това е нанесло щети на автомобилостроителя, който е депозирал общо 14.7 млн. долара. четири пъти между юни 2009 г. и март 2012 г. по банкови сметки, свързани със случая. Според източници Гон, по това време главен изпълнителен директор и председател на борда на компанията, е понесъл загубите от търговия с деривати заради световната финансова криза, причинена от краха на американската инвестиционна банка \"Леман брадърс\" (Lehman Brothers). Макар давността за злоупотреба с доверие да е седем години, според прокуратурата тя все още не е изтекла, тъй като времето, което Гон е прекарал извън Япония, не се отчита. Престъпление \"тежка злоупотреба с доверие\" според японския корпоративен закон има, когато лице, изпълняващо важна роля в ръководството на дадена компания действа противно на задълженията си и нанася щети на компанията, уточнява Киодо. Извършителят на подобни действия може да бъде осъден на глоба до 10 милиона йени или затвор до 10 години. Напрежение Вчера токийски съд отхвърли обжалването на прокуратурата, която искаше отмяна на съдебното решение да не бъде удължен арестът на Гон и бившия член на съвета на директорите Грег Кели, които са задържани от 19 ноември. Кели може да бъде освободен още днес, информира \"Ройтерс\", позовавайки се на японската обществена телевизия Ен Ейч Кей, цитирана от БТА. Според телевизията с новото обвинение прокуратурата се опитва да попречи Гон да бъде пуснат под гаранция. Той все още не е отговорил на обвинението, но отрича всички досегашни. Задържането му постави под въпрос бъдещето на алианса и извади на показ напрежението между \"Рено\" и \"Нисан\", отбелязва Би Би Си. Преди седмица френската компания реши да го остави начело на съвета на директорите.", "date": "2018.12.21", "title": "Японската полиция арестува Карлос Гон по нови обвинения"}
{"url": "https://www.dnevnik.bg/politika/2018/12/21/3365928_predlojeniiat_ot_volia_plamen_ivanov_oglavi_bjuroto_za/", "text": "Парламентът избра нов състав на Националното бюро за контрол на СРС с председател Пламен Иванов, който бе предложен от партия \"Воля\". Кандидатурата му подкрепиха 126 народни представители, \"против\" бяха 59, \"въздържали се\" - 5. За заместник-председател бе избран Илко Желязков, предложен от ДПС. Парламентът утвърди и настоящите членове на бюрото Огнян Атанасов (ГЕРБ), Илия Ганев (БСП) и Огнян Янакиев (\"Обединени патриоти\"). В състава на бюрото бяха предложени общо шестима души и от гласуването очаквано отпадна досегашният председател на бюрото Бойко Рашков, който бе предложен от \"БСП за България\". Самият той през последните години на няколко пъти изнесе публично данни, от които се видя, че бюрото не работи точно според правилата, определени му в закона, един от членовете не ходил на работа в продължение на 2 г. и е имало решение, което прикрива нарушение, но е взето от надделяло по политическа логика мнозинство при гласуването. Политиците нямат желание да се контролира употребата на СРС, каза преди дни в последното си интервю като председател на бюрото Бойко Рашков. След като бяха избрани членовете на бюрото и ръководството те положиха клетва пред Народното събрание. Съгласно Закона за специалните разузнавателни средства националното бюро е колегиален орган и се състои от 5 членове, включително председател и заместник-председател. Те се избират от Народното събрание за срок от 5 години. Членове на бюрото могат да бъдат само дееспособни български граждани, които имат не по-малко от 8 години юридически стаж или професионален стаж в службите за сигурност или в службите за обществен ред и са получили разрешение за достъп до класифицирана информация с ниво на класификация \"Строго секретно\". Както се и очакваше, в новия състав на бюрото има само един юрист - Огнян Янакиев, при положение че в структурата се решават основно юридически казуси. ", "date": "2018.12.21", "title": "Предложеният от \"Воля\" Пламен Иванов оглави бюрото за контрол на СРС"}
{"url": "https://www.dnevnik.bg/biznes/2018/12/21/3365951_rabotodatelite_plashtat_za_1_otraboten_chas_s_89/", "text": "През третото тримесечие на 2018 г. общите разходи на работодателите за един час, отработен час от наетите от тях хора, нарастват с 8.9% спрямо третото тримесечие на 2017 г., сочат предварителните данни на Националния статистически институт. Увеличението в индустрията е с 9.6%, в услугите - с 6.8%, и в строителството - с 10.0%. Най-висок ръст на общите разходи за труд е отчетен в икономическите сектори \"Култура, спорт и развлечения\" - с 15.6%, \"Образование\" - с 14.8%, и \"Хотелиерство и ресторантьорство\" - с 13.7%. Най-малко нарастват разходите за заплащането на труда в операциите с недвижими имоти - с 1.2%, търговията и ремонта на автомобили - с 2.5%, и във финансите и застраховането - с 4.4%. За година разходите за заплати се увеличават с 8.6%, а другите разходи (болнични, социални и здравни осигуровки) - с 10.3%. По икономически сектори изменението на разходите за възнаграждения спрямо същия период на предходната година варира от 15.0% за \"Култура, спорт и развлечения\" до 1.8% за \"Операции с недвижими имоти\".", "date": "2018.12.21", "title": "Работодателите плащат за 1 отработен час с 8.9% повече от миналата година"}
{"url": "https://www.dnevnik.bg/sport/2018/12/21/3365885_klop_manchestur_siti_e_otbor_bez_nikakvi_slabosti/", "text": "Юрген Клоп отказва да определи своя отбор \"Ливърпул\" като основен претендент за титлата във Висшата лига въпреки отличната форма на отбора от началото на сезона. Червените са единственият непобеден отбор в шампионата и водят с точка шампиона \"Манчестър сити\". \"Ливърпул\" открива празничния период в английския футбол  с гостуване на \"Уулвърхемптън\", а според Клоп класирането дотук не е гаранция за нищо. Ако спечелят на \"Молиню\", червените ще бъдат на първо място по Коледа и ще поставят \"Сити\" под напрежение преди двубоя на \"гражданите\" с \"Кристъл палас\". \"Изобщо не ме интересува какво се е случило дотук. Неутрален съм по отношение на нашите шансове, на класирането и на това на колко точки можем да се откъснем. Да, определено \"Сити\" е отборът, който е фаворит\", каза Клоп на пресконференция преди гостуването в Западен Мидландс. Германецът смята, че \"Сити\" е същият отбор, който през миналата година постави редица рекорди в английския футбол и спечели по много убедителен начин шампионската титла. \"Не мога да кажа, че сега имат или нямат късмет. Те играят отлично и са много много добър отбор\". \"Сити\" е отбор, който няма никакви слабости. Специалното е, че този отбор играе с огромно желание и хъс, независимо че постигна нещо невероятно през миналата година\". Той добави в списъка с отбори със способности за титлата \"Тотнъм\", \"Челси\" и \"Арсенал\". \"Има много претенденти за титлата, не става въпрос за \"Ливърпул\" или за \"Сити\". Не бива да подценяваме \"Тотнъм\", които имаха голям проблем с контузени от началото на сезона. \"Челси\" също са в битката. Не можем да пропуснем и \"Арсенал\", които са в много добра форма\", добави германският мениджър.", "date": "2018.12.21", "title": "Клоп: \"Манчестър сити\" e отбор без никакви слабости"}
{"url": "https://www.dnevnik.bg/sviat/2018/12/21/3365978_iaponiia_odobri_rekordni_razhodi_za_otbrana/", "text": "Японското правителство одобри днес рекорден бюджет за отбрана, който бележи увеличение от почти 12 процента за седем години, част от усилията на Токио да противодейства на нарастващата военна мощ на Китай в Източнокитайско море и да се защити от заплахата, която представляват севернокорейските балистични ракети, предаде \"Ройтерс\". Бюджетът за финансовата година, започваща на 1 април 2019 г., ще бъде увеличен с 1.4 процента на 5.26 трилиона йени (48 милиарда долара). Исканият бюджет изисква одобрението на парламента, където управляващата партия има мнозинство. Най-големият разход е първоначално плащане от 176 млрд. йени за две американски наземни системи за противоракетна отбрана \"Иджис ъшор\", способни да проследят и прехванат балистични ракети в Космоса. Япония ще похарчи също 68 млрд. йени за шест изтребителя Ф-35. В средносрочния си план за осигуряване на отбранителна техника миналата седмица Токио обяви, че през следващите седем години ще поръча по-модерни изтребители \"стелт\", включително версии с късо излитане и вертикално приземяване, за да подсили отбранителните си способности на своите острови на границата на Източнокитайско море. /БТА", "date": "2018.12.21", "title": "Япония одобри рекордни разходи за отбрана"}
{"url": "https://www.dnevnik.bg/bulgaria/2018/12/21/3365996_reakciite_na_rechta_na_dogan_ot_pravilna_diagnoza_na/", "text": "Преведено на достъпен език, словото на Доган означава правителството да подаде оставка, тъй като явно вече има алтернатива. Така лидерът на БСП Корнелия Нинова  коментира снощното изказване  на почетния председател на ДПС пред актива на партията, предаде Агенция \"Фокус\". Тя припомни, че миналата година Ахмед Доган е казал, че ГЕРБ нямат алтернатива и трябва да подкрепя стабилността и сигурността в държавата в лицето на правителството на Борисов, докато сега говори за програмно правителство. Нинова е на мнение, че Доган поставя правилна диагноза на болежките на обществото, но предлага грешно лечение, защото не е възможно да има правителство с участие на всички представени в парламента партии. \"За нас този парламент е изчерпан. Изходът е предсрочни избори. Нов кредит на доверие от обществото след такива избори и действия напред\", обобщи Нинова. На въпрос как ще коментира изявлението на Доган, че управляващите са застрашени от вътрешна имплозия, лидерът на БСП отговори: \"Това си е проблем на управляващите\". Лидерът на БСП посочи, че втората причина за невъзможност за програмен кабинет е, че изглежда абсолютно невъзможно да седнат на една маса патриоти и ДПС, както и БСП и ГЕРБ. \"Ахмед Доган казва, че страната ни не се нуждае от предсрочни избори, а що се касае до идеята му за програмен кабинет – имаме парламентарно мнозинство\", каза пък председателят на парламентарната група на ГЕРБ Цветан Цветанов, цитиран също от \"Фокус\", в коментар на идеята за програмно правителство. Във връзка с намека на почетния председател на ДПС за разногласия в управляващата партия той пояснява, че евроизборите могат да бъдат един атестат за тези думи. На въпрос дали партиите са готови да преминат теста и да надмогнат партийното си его Цветанов заяви, че по гласувания в парламента по много от темите се е постигал национален консенсус. \"Откъде накъде ще развиваме такива фантастични хипотези - дръндарска кокошка просо сънува\", това беше коментара на идеята на Доган за програмно правителство лидерът на НФСБ и депутат от \"Обединени патриоти\" Валери Симеонов Според него речта на почетния председател на ДПС препраща към книгата на Джером Джером\" \"Празни мисли на един празен човек\".  \"Нужно ли е да сме запознати с цялата клиширана пиянска логорея на Доган (все едно си нямаме наша, собствена, след няколко бирички)\", това пък попита зам.-председателят на ДСБ Радан Кънев в своя \"Фейсбук\" профил. Според него цялата реч може да се обобщи така: \"Пичове, другари и другарки от Де(пе)Се-то. Положението си е ‘бало века. Ние обаче трябва да подкрепяме др. Живков, пардон, Борисов, на всяка цена, ‘щото си е наш\".", "date": "2018.12.21", "title": "Реакциите на речта на Доган: От правилна диагноза на болежките до пиянска логорея"}
{"url": "https://www.dnevnik.bg/sviat/2018/12/21/3365995_vlak_i_avtobus_se_sbluskaha_krai_nish_ima_zaginali_i/", "text": "Най-малко петима души са загинали, а поне 30 са ранени, след като влак и автобус се сблъскаха край Ниш, съобщиха сръбски медии. Според държавната телевизия РТС и балканската мрежа N1 в автобуса е имало много ученици. Инцидентът е станал с влак, придвижвал се от гарата в Ниш към град Прокупле, на 25 км от крайната точка. Сблъсъкът станал при излизане от гара Меджурово около 8:30 ч. българско време. \"Като бойно поле е\", казва за мястото на инцидента директорът на спешния център в Ниш, цитиран от сръбския \"Блиц\". Приели сме 30 пострадали, най-малко 10 от тях се борят за живота си, между тях и деца. Една от трите жертви също е дете.", "date": "2018.12.21", "title": "Влак и автобус се сблъскаха край Ниш, има загинали и ранени"}
{"url": "https://www.dnevnik.bg/evropa/2018/12/21/3366001_stachka_narushava_jp_transporta_v_ispaniia/", "text": "Испанският жп оператор \"Ренфе\" (Renfe) бе принуден да отмени над 570 влака заради планираната за днес стачка на служителите от отрасъла, съобщи агенция \"Европа прес\". Организатор на стачката е Общата конфедерация на труда (CGT). Испанските власти задължават железниците да поддържат минимално ниво на обслужване въпреки планираните стачни действия. Стачката ще се отрази на движението на високоскоростните влакове, влаковете на дълги разстояния и регионалните връзки. \"Ренфе\" предлага на пътниците, чиито планове са нарушени заради стачката, да си сменят билетите безплатно или да си получат обратно парите. Общата конфедерация на труда не отмени стачката, въпреки че \"Ренфе\" постигна споразумение за новия колективен договор с другите синдикати. Стачката на сътрудниците на железопътната компания се провежда в началото на коледните празници в Испания. През тези дни много жители на Пиринейския полуостров си взимат отпуска, за да отидат на почивка или да посетят роднините си, които живеят в други населени места в страната. /БТА", "date": "2018.12.21", "title": "Стачка нарушава жп транспорта в Испания"}
{"url": "https://www.dnevnik.bg/bulgaria/2018/12/21/3366012_helzinskiiat_komitet_se_obiavi_protiv_vuvejdaneto_na/", "text": "Българският хелзинкски комитет (БХК) се обяви против  въвеждането на \"таен арест\" , приет при гласуване на промените в Наказателния кодекс. Чрез тях се предвижда прокуратурата да  има право да забавя  с 48 часа уведомяването на близките на задържан. Според организацията промените са безсмислени и \"представляват крачка назад в законодателната уредба\", става известно от съобщение до медиите. По казуса е изпратена и официална позиция до народните представители, освен това  президентът наложи вето  на приетите промени.  \"Абсурдността на тази уредба се състои във възможността за дерогация на уведомяването след постановяването на мярка за неотклонение \"задържане под стража\". Най-често тази мярка се постановява от съда, след като лицето първо е било задържано за 24 часа по Закона за МВР, и след това с прокурорско постановление за нови 72 часа\", пише БХК. В позицията се подчертава, че Законът за МВР, чиито разпоредби регулират полицейското задържане, е категоричен: \"За задържането [за 24 часа] съответният орган е длъжен незабавно да уведоми лице, посочено от задържания. Това задължително изискване да бъде уведомен близък (трето лице) незабавно след задържането не е обект на гласуваните промени, съответно не подлежи на отлагане при никакви обстоятелства\". Според БХК това е връщане назад от досегашната уредба, която изисква незабавно уведомяване на семейството при желание на задържания по Закона за МВР, както и когато е определена мярка за неотклонение \"задържане под стража\". \"Подобно връщане назад, при това в ситуация, в която нито една от директивите на пътната карта не е напълно транспонирана в българското законодателство, изисква много сериозно обосноваване. Такова обаче не виждаме в мотивите към законопроекта\", аргументира се правозащитната организация. БХК напомня, че разпоредбата на чл. 14 от Директива 2013/48/ЕС гласи, че \"нищо в настоящата директива не се тълкува като ограничение или дерогация от което и да е от правата и процесуалните гаранции, предоставени съгласно Хартата, ЕКПЧ и други разпоредби на международното право в тази област или правото на държава членка, която осигурява по-високо ниво на защита\" - тоест транспонирането на директивата следва да запази постигнатото по-високо ниво на защита като стандарт на национално ниво.", "date": "2018.12.21", "title": "Хелзинкският комитет се обяви против въвеждането на \"таен арест\""}
{"url": "https://www.dnevnik.bg/bulgaria/2018/12/21/3366046_direktorut_policiiata_v_stara_zagora_shte_oglavi/", "text": "Досегашният директор на полицията в Стара Загора Георги Хаджиев застава начело на Столичната дирекция на вътрешните работи (СДВР). Това съобщи зам.-министърът на вътрешните работи Стефан Балабанов, цитиран от агенция \"Фокус\". \"Имам отлични впечатления от Георги Хаджиев, защото многократно съм посещавал ОДМВР – Стара Загора. Това е дирекцията, която най-добре се бори с битовата престъпност и то само по селата. Разкритите престъпления там надвишават 50%, което в последните години не се е случвало\", каза още Балабанов. Заместник-министърът обобщи, че Хаджиев има добър оперативен опит и е \"прекрасен ръководител\". Георги Хаджиев замества на поста старши комисар Ивайло Иванов,  който беше назначен за главен секретар на МВР. Георги Хаджиев е роден през 1974 г. в Петрич, но преди да оглави дирекцията на полицията в Стара Загора цялата му кариера на полицай преминава в СДВР. Постъпва в системата на МВР през 2001 г. като разузнавач във Второ РУ- СДВР. Преминава на различни длъжности в отдел \"Икономическа полиция\" – СДВР. Преди да оглави дирекцията в Стара Загора е бил началник на Първо РУ-СДВР. Завършил е висшето си образование в УНСС през 2000 г. Междувременно от МВР съобщиха, че досегашният началник на отдел \" Икономическа полиция\" в СДВР старши комисар Стоян Стоянов е назначен за директор на ОДМВР - Стара Загора. В обръщение към колегите Стоянов увери, че ще разчита на приемственост и подкрепа за постигане на още по-добри резултати на дирекцията в полза на обществото.", "date": "2018.12.21", "title": "Директорът на полицията в Стара Загора ще оглави столичната"}
{"url": "https://www.dnevnik.bg/detski_dnevnik/2018/12/21/3365619_s_decata_v_pochivnite_dni_22_i_23_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . 22 декември, събота Всички златни и сребърни съкровища, изящни древни предмети и културни ценности, открити от археолози на Националния исторически музей (НИМ) през 2018 г., са представени в изложба в Националния исторически музей. - В Sofia Ring Mall ще има коледен концерт с класическа музика и коледни песни. За децата са подготвени подаръци и изненади. - Детски парти център \"ФулМастер\" организира коледно парти от 10.30 часа. Подробности  тук . - Магазин ИКЕА кани деца и родители на Семейна снимка с Дядо Коледа от 11 до 17 часа. - Научно коледно парти организира \"Щура лаборатория\" в София от 13 ч. и от 15 ч. Необходимо е предварително записване на тел.: 0885869029. Подробности -  тук .  и обратно -  Коледно пътешествие  организира гражданско сдружение \"За теснолинейката\". Празничното приключение ще започне от гара Септември в 08:45 ч. и ще продължи през целия ден на борда на влак \"Родопи\" – до крайната гара Добринище и обратно. Пътуващите ще се срещнат с Дядо Коледа, Снежанка и малките работливи джуджета. За децата има подаръци и изненади. Малчуганите до 7-годишна възраст пътуват безплатно.  23 декември, неделя - Магазин ИКЕА кани деца и родители на Семейна снимка с Дядо Коледа от 11 до 17 часа.  - Ателие \"Коледни природни загадки\" организира \"Биоигри\" от 11 часа в \"Техномеджикленд\". Поканени са деца между 7 и 13 г. Подробности -  тук .  - \"Фортисимо Фамилия\" представя най-разпознаваемата и обичана празнична музика на Чайковски на сцената на  зала \"България\" от 11:30 часа .  - Научно коледно парти за деца от 5 до 12 години чака децата от 12 и от 14 ч. на ул. \"Иван Вазов\" 7. Необходимо е предварително записване на тел.: 0885869029. Подробности -  тук . 24 декември, понеделник - Магазин ИКЕА кани деца и родители на семейна снимка с Дядо Коледа от 11 до 17 часа.", "date": "2018.12.21", "title": "С децата по празниците"}
{"url": "https://www.dnevnik.bg/politika/2018/12/21/3365942_da_bulgariia_zapochva_podgotovkata_si_za_evroizborite/", "text": "Днес, 21 декември в 11 часа \"Да, България\" избра чрез жребий на живо номерата на кандидатите в листата за вътрешните избори на движението. Кандидатите на \"Да, България\" за евродепутати ще участват в единната листа на \"Демократична България\" (Да, България, ДСБ и \"Зелените\") са за изборите за Европейски парламент през май 2019 г. Вижте имената и биографиите на номинираните  тук.  За пръв път в България политическа формация организира електронно и дистанционно гласуване, за да определи кандидатите си за евродепутати, се казва в прессъобщението на политическата формация. Номинирани са 17 души като трима от тях не са членове на \"Да, България\". Средната възраст на кандидатите е 38 години или 5 години и шест месеца под средната за страната, която към края на миналата година по данни на НСИ е 43.6 години, отчита политическата формация. Дванадесет от номирираните са мъже, а жените са 5. Освен висше образование, трима от тях имат по-висока образователна степен. Най-много са юристите – петима от кандидатите, следвани от специалистите в различни области на компютърните технологии – четирима, експертите в областта на международните отношения – трима. Дистанционните електронни избори ще определят кандидатите на \"Да, България!\" в общата листа. Във вътрешните избори може да гласува всеки – както членове и симпатизанти на движението, така и граждани, които припознават сред кандидатите достойни личности, които да ги представляват в Европейския парламент. Кампанията на номинираните кандидати ще започне на 3 януари 2019 г. с поредица от публични дебати и срещи в страната. Гласуването ще се състои между 4 и 10 февруари чрез мобилното приложение на \"Да, България!\", което може да бъде свалено от следните линкове: Android: https://play.google.com/store/apps/details?id=com.prosmartsystem.dapp&fbclid=IwAR0jGZwm8IrZDuVAsDBQxGGQafBKkyGqra-byTPnveteG7RMaPyq09RnKF8 iOS: https://itunes.apple.com/app/id1363771656?fbclid=IwAR2KcrNIn4XdJLWgQxh1REHme1xVlMOL9UvQnUc-iQP2Z6W5JM0Y2GhOFmM", "date": "2018.12.21", "title": "\"Да, България\" започна кампанията за евроизборите на живо в интернет (обновена в 13.22)"}
{"url": "https://www.dnevnik.bg/sport/2018/12/21/3365999_bjudjetut_za_tokio_2020_ostava_126_mlrd_dolara_s_misul/", "text": "Бюджетът на летните олимпийски игри в Токио през 2020 г. остава 12.6 милиарда долара. Организаторите съобщиха, че се придържат към  плана от миналата година , но им предстои много работа, за да ограничат разходите. \"Със съдействието на МОК Токио 2020 ще продължи да полага големи усилия, за да увеличи максимално приходите и да контролира разходите\", каза шефът на организационния комитет Тоширо Муто. Първоначално разходите за олимпийските игри в Япония бяха оценени на около 734 милиарда йени (7,2 млрд. долара). През септември 2016 г. обаче специална комисия посочи в свой доклад, че бюджетът за Токио 2020 има опасност да надхвърли четири пъти прогнозната сума до 29.5 млрд. долара. Това мобилизира организаторите да работят към ограничаване на разходите. В края на 2016 г. обявеният бюджет беше 14 млрд. долара, като  постепенно беше намален до 12.6 млрд долара преди година . Властите в Токио ще осигурят 5.6 млрд. долара, а правителството на Япония още 1.4 млрд. долара за игрите.", "date": "2018.12.21", "title": "Бюджетът за Токио 2020 остава 12.6 млрд. долара с мисъл за съкращаване"}
{"url": "https://www.dnevnik.bg/zdrave/2018/12/21/3366053_ot_nad_80_neonatologii_pod_polovinata_mogat_da_se/", "text": "В болница \"Хигия\" в Хасково над 96 на сто от всички раждания за миналата година са били с цезарово сечение. В клиника \"Торакс, д-р Сава Бояджиев\", Пловдив, и \"Парк хоспитал\", Пловдив, около и над 89 на сто от раждания са били секцио, в \"Св. Марина\", Плевен, близо 80 на сто, а в болниците \"Лозенец\" в София, \"Maйчин дом\" във Варна и \"Бургасмед\" – над 70 на сто. Това показва индексът на болниците – съвместна инициатива на здравния сайт clinica.bg и \"Галъп интернешънъл\", в който се обобщават и анализират данни, предоставени от Националната здравноосигурителна каса. Информацията потвърждава данните, които  съобщи преди време \"Дневник\" - че над 45 на сто от всички родени бебета  в България се раждат след цезарово сечение. Това далеч надхвърля препоръките на Световната здравна организация и средните нива за Европейския съюз, поради което страната ни от години е критикувана от международни здравни организации. Данните показват, че има и болници, в които, макар да имат много раждания през миналата година, броят на оперативните раждания е бил доста малък. Такъв е случаят на болницата в Чирпан с около 11 на сто секцио, в Луковит с едва 12 на сто и болница \"Д-р Киро Попов\" – с около 7 на сто. Като цяло процентът на ражданията със секцио е по-висок в частните болници. Освен цезарово сечение в страната са се извършили и 428 раждания с форцепс. Броят им е по-голям в публичните лечебни заведения, отбелязват анализаторите. Общо 58 237 са били ражданията в страната ни през изминалата година, като в общо 108 болници са се родили бебета. 11 са болниците в страната, в които са се извършвали раждания под определения минимум, записан в медицинския стандарт - 80 за година. Най-малко са били ражданията в Ардино – 3, Кубрат – 19, и Каварна – 26. Най-много бебета се раждат в три специализирани болници в столицата \"Майчин дом\" – 3730, \"Св. София\" (\"Тина Киркова\") - 2491, \"Шейново\" – 2296, показват данните. Общо 17 са лечебните заведения в цялата страна, в които има над 1000 раждания за година. Те са разположени в големите областни градове – София, Пловдив, Бургас, Русе, Варна, Плевен, Ст. Загора, Сливен. Сред тези болници има както държавни, така и частни и общински. Общо 7486 са били недоносените бебета, които са се родили през 2017 г. Въпреки че броят на болниците с отделения по неонатология у нас е над 80, грижи за най-малките бебета – под 1499 гр., могат да се полагат в 38 от тях, сочат данните.", "date": "2018.12.21", "title": "От над 80 неонатологии под половината могат да се грижат за най-недоносените бебета"}
{"url": "https://www.dnevnik.bg/politika/2018/12/21/3366144_durjavata_shte_plashta_izdrujka_na_religiite/", "text": "Държавата ще предоставя на Българската православна църква и регистрираните вероизповедания държавна субсидия. Това реши парламентът, след като прие след скандали в пленарната зала изменения на закона за вероизповеданията на второ четене. Парите за вероизповеданията ще се определят на база религиозно самоопределилите се при последното преброяване на населението. Субсидията ще бъде по 10 лв. за всеки изповядващ съответната религия, ако са над 1% от населението. За вероизповедание, на което е определена субсидия в по-малък размер от размера, който се полага съгласно определения критерий (не по-малко от 10 лв. на глас), държавната субсидия не може да бъде по-малка от 15 млн. лв. От ГЕРБ и ДПС обясниха, че сумата от 15 млн. е заложена като минимум в случай, че няма достатъчно пари в държавния бюджет. Този член беше една от причините депутатите от \"Обединени патриоти\" да реагират бурно и дори да напуснат пленарната зала. Юлиан Ангелов (ВМРО) на висок глас се възмути, че по този начин мюфтийството ще вземе 6 млн. (заради 600 хил. мюсюлмани), а православната църква едва 15 млн. при 4 млн. миряни. \"Днес вие правите така, че църквата да бъде ощетена с подмолен и антибългарски закон\", изкрещя Ангелов от трибуната. В крайна сметка голяма част от идеите, които бяха заложени в проекта за закон, отпаднаха. Отпадна забраната чужди проповедници да могат да водят служби, както и забраната за финансиране на религиите от чужди страни. \"Подчинихме се на инерцията - даваме милиони на вероизповеданията, а същевременно ще могат да вземат пари от Турция\", коментира депутатът и заместник-председател на ВМРО Искрен Веселинов. \"Не можем да раздаваме държавни милиони и да не искаме насреща никакво отговорно поведение и да не искаме забрана за финансиране отвън. Ние затова решихме да дадем тези милиони. Искахме да ги дадем, за да не вземат пари от Турция. Сега даваме милиони, а същевременно вземат и от Турция. На кого ще бъдат лоялни тези хора?\", каза още Веселинов. Като положителни промени той отчете, че чуждите духовници ще трябва да съгласуват присъствието си в България с дирекцията по вероизповеданията. Другото е, че всички вероизповедания трябва да обявят храмовете си до края на всеки месец януари и така щели да се преустановели богослуженията по гаражи и т.н. Парламентът реши още, че вероизповеданията няма да могат да използват технически средства или звукови устройства, служещи за увеличаване на силата на звука, освен при провеждане на обществени прояви, празници и чествания. Сред отхвърлените предложения на патриотите бяха 300 души да бъде минималният праг за регистрация на религиозна общност, както и задължението всяко вероизповедание да има българския флаг. Законът беше приет предимно от депутатите от ГЕРБ и ДПС.", "date": "2018.12.21", "title": "Държавата ще плаща издръжка на религиите, финансирането от други страни остава"}
{"url": "https://www.dnevnik.bg/sport/2018/12/21/3366118_mikaela_shifrin_vze_shesta_pobeda_ot_nachaloto_na/", "text": "Носителката на Големия кристален глобус в алпийските ски Микаела Шифрин спечели шести старт от началото на сезона, след като триумфира в гигантския слалом във френския курорт Куршевел. 23-годишната американка печели за трети път на пистата \"Стад Емил-Але\". Шифрин изпревари само с 14 стотни дългогодишната си съперничка в дисциплината Виктория Ребенсбург. Това е седма победа за нея в гигантския слалом и общо 49-а в Световната купа. Американката вече има 13 победи през 2018 г., като може да ги увеличи до 16 в още три старта до края на годината. В Куршевел Шифрин беше втора след първия манш, изоставайки с осем стотни от Ребенсбург. Второто спускане се проведе в по-тежки условия, като заваля много силен сняг, имаше мъгла, а това доведе и до сваляне на старта на по-ниска надморска височина. Атмосферните условия не се отразиха на Шифрин и с четвърти резултат във втория манш тя успя да се качи на най-високото стъпало. Зад Ребенсбург завърши Теса Уорли, която спечели първия старт за сезона. В топ 10 влязоха още Федерика Бриньоне, Рагнхилд Мовинкел, Щефани Брюнер, Ана Файт, Петра Влъхова, Фрида Хансдотер и Аделин Муние. В класирането за малкия глобус в дисциплината начело остава Федерика Бриньоне, която е с 230 точки. Шифрин се изкачи на второ място с 210, а трета е Уорли с 205 точки. Американката е водач в генералното класиране със 789 точки. Тя има аванс от 422 точки пред Мовинкел. Трета е Никол Шмидхофер с 359 точки.", "date": "2018.12.21", "title": "Микаела Шифрин взе шеста победа от началото на сезона"}
{"url": "https://www.dnevnik.bg/bulgaria/2018/12/21/3366146_ivancheva_i_petrova_utre_izlizat_ot_aresta/", "text": "Утре по обед отстраненият кмет на столичния район \"Младост\" Десислава Иванчева и заместничката ѝ Биляна Петрова трябва да излязат от арестантската килия и да преминат към домашен арест. Същото се отнася и за третия подсъдим по делото за подкуп в особено големи размери Петко Длюгеров, който е обвинен като посредник. Дотук се стигна, след като в сряда на 19 декември съдията от първоинстанционния специализиран съд Иво Хинов замени най-тежката мярка в домашен арест, но посочи в 40-страничното си определение, че смекчената мярка влиза в сила в събота от 13.30 ч. Прокуратурата внесе протест срещу промяна на мярката на тримата подсъдими пред апелативния спецсъд и направи искане за спиране на изпълнението на определението на Хинов, което влиза в сила утре. Този път казусът нямаше да стигне до куриоза от предишното спиране, когато по недоподписан протокол горният съд бързаше да спре изпълнението, тъй като сега съдията Хинов остави три дни до влизане в сила, през които книжата щяха да отидат изрядни при горния съд. Изненадващо обаче прокуратурата оттегли искането си за спиране на изпълнението - така утре подсъдимите отиват под домашен арест. След това започват да текат нови срокове за произнасяне на втората инстанция по същество. Според Наказателно-процесуалния кодекс (НПК) от момента на уведомлението на защитниците, че прокурорът е протестирал промяната на мярката, те имат 7 дни за отговор и възражения. След това започва да тече друг 7-дневен срок, в който трябва да се произнесе апелативният спецсъд по същество, тоест да потвърди домашния арест или да го отмени и да ги върне в ареста. Произнасянето се извършва на закрито заседание, защитниците на подсъдимите ще поискат делото да се гледа на открито заседание, но предишния път искането им не беше уважено. Има вариант, при който втората съдебна инстанция ще се произнесе по същество за мерките на тримата подсъдими в някой от работните дни следващата седмица. Определението на Иво Хинов за изменение на мерките на тримата подсъдими бе съпроводено с разпореждане спрямо тях да се приложи електронно наблюдение чрез гривни. Днес пресцентърът на правосъдното министерство информира, че поради техническа невъзможност електронният мониторинг не може да се приложи. \"Системата за електронно наблюдение, която трябва да бъде внедрена по проект \"Модернизиране на пенитенциарната система в България\", финансиран по Оперативна програма \"Добро управление\", все още не е пусната в реална експлоатация с въвеждане на реални правонарушители в нея, тъй като в момента се реализират допълнителни поддейности, пряко свързани с внедряването на Системата за електронно наблюдение\", посочват от правосъдното ведомство.", "date": "2018.12.21", "title": "Иванчева и Петрова излизат от ареста утре, докато чакат окончателното решение"}
{"url": "https://www.dnevnik.bg/sviat/2018/12/21/3366155_rusiia_izgoni_shvedski_diplomat/", "text": "Русия е поискала от шведския аташе по култура да си тръгне от страната, съобщи външният министър в Стокхолм. Новината, първо съобщена от в.  \"Експресен\" , не бе коментирана от руското външно министерство в първите минути. Швеция обаче бе сред страните, които се включиха в синхронното обявяване на руски дипломати за персона нон грата заради отравянето на бившия разузнавач Сергей Скрипал. Според Стокхолм днешното решение е заради отказ да се издадат дипломатически визи на двама руски граждани, предаде \"Ройтерс\". На тази длъжност бе Кале Книивиля - известен журналист, автор на няколко книги за Русия.", "date": "2018.12.21", "title": "Русия изгони шведски дипломат"}
{"url": "https://www.dnevnik.bg/sport/2018/12/21/3366153_nova_kupi_pravata_za_tenis_turnira_v_sofiia/", "text": "Нова броудкастинг груп\" придоби правата за телевизионното излъчване на  тенис турнира в София . Надпреварата от категория \"АТП 250\" ще се проведе от 3 до 11 февруари в зала \"Арена Армеец\", а мачовете ще се предават от платените канали \"Диема спорт 1\" и \"Диема спорт 2\". За втора поредна година турнирът ще бъде излъчван от каналите в пакета \"Диема екстра\". През 2018 г., когато се очакваше Григор Димитров да защитава титлата си,  \"Нова броудкастинг\" беше генерален спонсор , като купи и правата върху името. Сега компанията ще е само медиен партньор. \"С придобиването на правата отново ще дадем възможност на нашите зрители да преживеят емоциите от едно от най-значимите спортни събития, което се провежда в България през 2019 г. Удовлетворени и щастливи сме, че изпълняваме обещанието да обогатяваме и разнообразяваме ексклузивното спортно съдържание на всички платформи\", коментира Николай Андреев, главен финансов директор на \"Нова броудкастинг груп\". Преди това телевизионните права се държаха от БНТ. Държавната телевизия имаше договор с \"Коза уърлд ъф спорт\" - спортното подразделение на предишния организатор на турнира \"Гаранти коза\". Контрактът беше за първите три издания на турнира. През 2017 г. обаче турската строителна компания напусна, след като  не плати таксата за лиценза . \"Радваме се, че \"Диема екстра\" е част от нашия отбор. Поздравявам ги, че дават възможност на зрители си да гледат един от най-силните турнири от сериите \"АТП 250\", може би най-силния за 2019 г.\", заяви турнирният директор  Горан Джокович . Турнирът в София ще се проведе за четвърта поредна година. За 2019 г. участие са заявили носителят на три титли от Големия шлем Стан Вавринка и седем играчи от топ 30. Дебют в \"Арена Армеец\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП. Другите петима от топ 30, които са заявили участие, са руснакът Даниил Медведев (№16), грузинецът Николоз Басилашвили (№21), испанците Роберто Баутиста Агут (№24) и Фернандо Вердаско (№28) и французинът Гаел Монфис (№29). За трети път  турнирът ще премине без участието  на най-добрия български тенисист Григор Димитров. Той игра само през 2017 г., когато спечели титлата. В индивидуалната надпревара все пак ще има най-малко четирима българи.  Димитър Кузманов и Адриан Андреев получиха \"уайлд кард\"  за основната схема, а финалистите от държавното първенство в зала  ще се включат в квалификациите. Последната покана за основната схема ще се пази до последния в момент, в случай че някой от водещите тенисисти прояви интерес. Ако не се появи такъв, най-вероятно и тя ще отиде при български състезател. ", "date": "2018.12.21", "title": "\"Нова\" купи тв правата за тенис турнира в София"}
{"url": "https://www.dnevnik.bg/biznes/2018/12/21/3366179_kaufland_spira_prodajbata_na_produkti_na_junilivur/", "text": "Германският търговец на дребно на храни \"Кауфланд\" обяви, че изтегля всички продукти на \"Юниливър\" (Unilever) от магазините си в знак на протест срещу повишението на цените, съобщава \"Ройтерс\". \"Ди Велт\" уточнява, цитирайки компанията, че мярката влиза в сила от началото на 2019 г. Германският търговец, който в родината си има 660 магазина, обяснява, че от май има опити за постигане на споразумение, но неуспешно. Компанията посочва, че това й решение да прекрати партньорството си с \"Юниливър\" ще засегне търговските обекти в България, Чехия, Словакия, Хърватия, Полша, Румъния. Уточнява се, че в повечето страни ще има изключения за някои от продуктите, но не се посочва за кои ще се отнася това. Сред добре утвърдените на пазара марки на \"Юниливър\" са Knorr, Mondamin, Pfanni, Bertolli, Unox, Lipton, Ben & Jerry's, Langnese, Magnum, Coral, Viss, Domestos, Dove, Rexona, Duschdas, Signal, Cif и Ax. От тази година \"Юниливър\" е собственик и на сладоледите \"Дени\". \"Юниливър\" от гледна точка на \"Кауфланд\" се стреми да използва блестящата си пазарна позиция, да влияе на търговците на дребно и да оптимизира техните собствени приходи\", коментира \"Кауфланд\". Според анонимни източници на германски медии \"Юниливър\" е приела решението на \"Кауфланд\", защото в Германия търговецът вече няма ръстовете от предишните години, а все още изисква подобряване на условията за продаваните от него стоки с всяка изминала година. Това го е направило скъп клиент на доставчиците. \"Кауфланд\" е част от германската Schwarz Gruppe, която е собственик също и на \"Лидл\".", "date": "2018.12.21", "title": "\"Кауфланд\" спира продажбата на продукти на \"Юниливър\""}
{"url": "https://www.dnevnik.bg/evropa/2018/12/21/3365620_bulgariia_e_posledna_v_es_po_procent_na_horata_koito/", "text": "България е последна в ЕС по процент на хората, които казват, че се чувстват граждани на съюза - 51%, показа  проучване на Евробарометър . На обратното мнение са 47 на сто от анкетираните в страната. Преди България е Гърция, където 52% се чувстват граждани на блока срещу 48 на сто на противоположното мнение. Най-голям процент хора казват, че се чувстват граждани на ЕС, в Люксембург (89 на сто), следван от Германия (86%) и Италия (85%). Доверието в ЕС преобладава в 17 държави членки (спрямо 15 през пролетта на 2018 г.), като най-голямо е то в Литва (65%), Дания (60%) и Швеция (59%). Повече от половината респонденти казват, че са склонни да вярват на ЕС, в Холандия (57%), Малта (56%), Португалия (55%), Естония и България (и двете по 53%), Люксембург, Финландия и Белгия (по 52%) и Германия (51%). На другия край на скалата с най-ниско доверие в ЕС са Гърция (26%), Великобритания (31% и Чехия (32%). От пролетта на 2018 г. делът на респондентите с позитивна представа за ЕС се е увеличил в 17 държави членки, най-вече в Швеция (до 53%, което е с 11% повече), Испания (43%; +10) и Великобритания (43%; +9). Този дял е намалял в шест държави, особено в Малта (43%; -7), и е останал непроменен в Словакия, Финландия, Италия, Ирландия и България. Най-голям процент хора с негативна представа за ЕС има в Гърция (35%), Чехия (32%) и Великобритания, Италия и Франция (всички по 27%). В 14 страни повечето анкетирани имат положителна представа за ЕС (спрямо 15 през пролетта на 2018 г.), водени от Ирландия (64%), България и Люксембург (и двете по 56%) и Полша (54%). Почти половината граждани на ЕС са съгласни с твърдението, че техният глас се чува в ЕС (49%, или +4 на сто спрямо пролетта на 2018 г.), а 47% не споделят това твърдение (-2% от пролетта на 2018 г. и -20 от пролетта на 2013 г.). За пръв път от 2004 г. повечето европейци са на мнение, че техният глас се чува в ЕС. В България 42% отговарят по този начин, 43% са на противоположното мнение, а 15% казват, че не знаят. Основните тревоги За трета поредна година имиграцията остава основното притеснение на ниво ЕС, на второ място е тероризмът, на трето – състоянието на публичните финанси на държавите членки. И в България основно безпокойство предизвиква имиграцията (за 51% от хората), следвана от тероризма (за 33%) и покачващите се цени, инфлацията и разходите за живот (14%). В ЕС безработицата остава най-важният национален въпрос (за 23% от европейците), следвана от увеличаващите се цени, инфлацията и разходите за живот (21%) и имиграцията (също 21%). За пръв път от есента на 2008 г. опасенията за разходите за живот са сред двете основни национални тревоги. Четиридесет и осем процента от българите смятат, че увеличаващите се цени, инфлацията и разходите за живот са най-важните въпроси пред страната, на второ място (за 32% от българите ) са здравната и социална сигурност, а на трето (26%) е икономическата ситуация. В България едва 18% от хората оценяват икономическата ситуация на страната като изцяло добра (49% в ЕС), а 72% я смятат за изцяло лоша (48% в ЕС). Най-добре оценяват икономиката на страната си в Малта – 95% смятат ситуацията за изцяло добра, а най-зле в Гърция (6%). Състоянието на икономиката на ЕС като добро определят 54% от българите, като лошо – 18%, а че не знаят, отговарят 28 на сто от българите (най-високият процент в ЕС). За европейски икономически и валутен съюз с единна валута евро се обявяват 35% от българите, а против са 52 на сто. Най-силна е подкрепата за еврото в Словения (86%), а най-слаба – в Чехия (21%).", "date": "2018.12.21", "title": "България е последна в ЕС по процент на хората, които се чувстват граждани на съюза"}
{"url": "https://www.dnevnik.bg/sport/2018/12/21/3366230_levski_e_izhvurlen_ot_evropeiskite_turniri/", "text": "Левски\" е изключен от европейските клубни турнири заради нарушаване на финансовия феърплей, обяви УЕФА в петък. Сините могат да избегнат наказанието, ако до 28 февруари 2019 г. платят сумите, които са идентифицирани като просрочени задължения към 30 септември 2018 г. Ако тези дългове не бъдат платени в срок, \"Левски\" ще пропусне следващия европейски турнир, за който се класира в следващите два сезона - 2019-20 и 2020-21. На клуба е наложена и глоба от 100 хиляди евро. Комисията по финансов контрол на УЕФА наложи наказания на още два клуба - \"Вардар\" (Скопие) и \"Спортинг\" (Лисабон). Санкцията на македонския клуб е същата като тази на \"Левски\", като единствено срокът за плащане е по-кратък - 31 януари. \"Спортинг\" е глобен с 50 хиляди евро, тъй като е направил плащанията си след крайния срок, предвиден в правилника. Грандът от Лисабон все пак се разминава без изключване от евротурнирите. По-рано тази седмица изпълнителният директор на \"Левски\"  Красимир Иванов гарантира, че клубът няма да фалира . \"Нямаме такова намерение, нито се водят разговори \"Левски\" да последва съдбата на ЦСКА. Проблемите ни са известни и работим, за да ги решим\", каза той.  Във вторник беше изнесена информация, че \"Левски\" трябва да направи плащане в размер на 2 милиона лева към Националната агенция по приходите (НАП). Иванов добави, че това не е новина за хората в клуба. \"Финансовото състояние не е някаква новина, ние сме запознати какво е състоянието ни. За мен това, че дължим пари на НАП, не е новост, знам какви са отношенията ни и какви задачи гоним. Точни суми обаче никога не коментирам\", каза още той. \"Процесът за лицензиране на клубовете започва през март месец следващата година. Знаем какви критерии трябва да изпълним и работим, за да постигнем там, където смятаме, че не отговаряме на изискванията\", увери изпълнителният директор. ", "date": "2018.12.21", "title": "\"Левски\" е изключен от европейските турнири"}
{"url": "https://www.dnevnik.bg/bulgaria/2018/12/21/3366236_armiiata_izbra_f-16/", "text": "Работната група, която трябваше да оцени офертите за избор на изтребители на армията, се е спряла на предложението за нови F-16 от САЩ. Това се разбира от проекторешение, внесено от военнополитическата работна група в Министерския съвет (МС) днес. От проекта става известно още, че ще трябва да бъдат променени условията в проекта за инвестиционнен разход, одобрен от Народното събрание (НС). Цената на самолетите в проекта е 1.8 млрд. лв., а първите два от 8 самолета трябва да бъдат доставени до 2 години. Както \"Дневник\" писа, производителят  Lockheed Martin няма да може да достави самолетите в този срок . Според информация на \"Дневник\" офертата на САЩ е по-висока от заложените от правителството, както и начинът на плащане. Това може да се преодолее при директни преговори между правителствата. Подобряването на цената е реално и възможно, смятат от Министерството на отбраната, Проектодоговорът първо трябва да бъде одобрен от МС, да бъдат завършени междуправителствените преговори със САЩ и е необходима ратификация от НС. Останалите две оферти до последния етап на избор бяха употребявани \"Еврофайтър Тайфун\" от Италия и нови \"Грипен\" C/D от Швеция. От доклада се разбира, че за \"Еврофайтър\" \"българската страна трябва да придобие оборудване и лицензи в рамките на договори с трети страни, които да им бъдат предоставени. Стойността на посоченото оборудване и лицензии не е калкулирано в цената им\". \"Швеция – поставя се акцент върху самолет, оборудван за операция Air Policing. За останалото въоръжение и оборудване за довеждане на самолета до \"многофункционален\", българската страна трябва да придобие по отделен/и договор/и с трета/и страна/и съответните количества и лицензии, стойността на които не е включена в общото ценово предложение\". Без да се посочва в доклада въоръжението и оборудването от \"трета страна\" се има предвид САЩ. Изборът на самолет не го прави министърът на отбраната, той е посредник, каза министърът на отбраната Красимир Каракачанов. \"Оттук нататък МС, ако вземе под внимание това предложение в доклада, следва решение на НС и следват преговори със САЩ\", обясни той. \"При постигане на резултатите, които нас ни интересуват като авиация и МО, следва предложение за подписване на договор, който трябва да бъде изготвен от четирима министри\", уточни Красимир Каракачанов. \"Ако то бъде одобрено от МС, следва ратификация на този договор от НС\", обясни процедурата Каракачанов", "date": "2018.12.21", "title": "Армията избра F-16 (допълнена)"}
{"url": "https://www.dnevnik.bg/kultura/2018/12/20/3350837_otkus_ot_tunkoto_izkustvo_da_ne_ti_puka_na_mark_mensun/", "text": "\"Тънкото изкуство да не ти пука\" на Марк Менсън - най-продаваната книга в България през 2018 г.! За по-малко от година световният бестселър има седем издания в нашата страна, а книжарите на \"Хеликон\" го избраха за книга на годината. След този успех \"Хермес\" отправя покана към Марк Менсън да гостува в България. В момента авторът работи и по нова книга. Преди дни със знака на \"Хермес\" излезе седмото издание на \"Тънкото изкуство да не ти пука\". От издаването й в България през януари тази година книгата не слиза от бестселъровите класации на големите книжарски вериги. След хиляди продадени екземпляри, много препоръки и положителни отзиви от читатели, тя беше избрана и за Книга на 2018 г. от книжарите на \"Хеликон\". Това е поредното признание за \"Тънкото изкуство да не ти пука\" и доказателство, че Марк Менсън е най-харесваният автор не само от клиентите на книжарниците, но и от работещите в тях. Много читатели споделят, че книгата е променила начина, по който се отнасят към негативните събития и безпокойството. Помогнала им е да преодолеят страха от неизвестното и да се фокусират върху настоящия момент. Това умение е изключително полезно в забързаното ни и затрупано с планове ежедневие. Друга негативна модерна тенденция в последните години е склонността ни да се сравняваме с останалите и стремежът да бъдем перфектни. Менсън се противопоставя на тази мода, като напомня, че всъщност имаме нужда от обикновеното, защото благодарение на него необикновеното може да изпъкне. Същото важи и за болката и трудностите. Авторът ни подтиква да се научим да ги приемаме като част от живота, да спрем да ги игнорираме и да бягаме. Болката е необходима, защото след нея можем наистина да оценим моментите на щастие, обич и удовлетворение. Болезнено откровен и предизвикващ смях през сълзи, Марк Менсън предлага практически начини да променим житейските си нагласи и да развием потенциала си. Благодарение на съветите, които е събрал в книгата, на шеговития тон и практичността, \"Тънкото изкуство да не ти пука\" се превръща не само в световен бестселър, но и в основата на нов тренд в литературата за личностно развитие и самопомощ. А положителните отзиви от читателите са доказателство, че насоките в книгата наистина работят. Марк Менсън: Щастието не е в липсата на проблеми, а в решаването им! Глава 3 Не сте специални Едно време познавах един човек, да го наречем Джими. Джими непрекъснато се занимаваше с някакви бизнес начинания. Когато и да го попитате какво прави, той неизменно ви изстрелваше името на някаква фирма, с която се консултирал, или пък започваше да ви описва някакво медицинско приложение за телефони, което изглеждало обещаващо, или ви заговаряше за някакво благотворително събитие, на което трябвало да бъде основен говорител, или как имал идея за по-ефективна бензинова помпа, която щяла да му донесе милиарди. Този човек винаги вършеше нещо, вечно бързащ занякъде, и ако му дадяхте думата дори и за малко, той щеше да ви засипе с информация за това колко важна за спасението на света е работата му, колко блестящи са последните му идеи и изобщо щеше да излее такъв поток, сякаш говорите с някой репортер на жълт вестник. През цялото време Джими беше самата добронамереност. Винаги даваше всичко от себе си, манипулираше нещата – въобще възползваше се от всяка възможност, каквото и да значи това, да му се не види. Уловката се състоеше в това, че освен всичко изброено, Джими бе най-обикновен въздух под налягане. През повечето време беше надрусан и харчеше толкова пари в добри ресторанти, колкото и за \"бизнес идеите си\", той бе професионален безделник, живееше от спечелените с пот на челото пари на семейството си, пилееше ги по фалшиви идеи, които трябваше да му осигурят бъдеща слава. Вярно, понякога правеше нещо подобно на усилие или вдигаше телефона на някоя голяма клечка и със студен глас започваше да му изрежда имена, докато запасът му от тях не свърши, но всъщност никога нищо не се случваше. Нито едно от неговите \"начинания\" не успя да разцъфне в каквото и да било. Въпреки това човекът продължаваше в същия дух години наред, живеейки на гърба на приятелки и на все по-далечни и далечни роднини, докато не наближи трийсетте. Но най-сбърканото беше, че Джими се чувстваше добре така. Имаше измамно чувство на самоувереност. Хората, които му се смееха или му затваряха телефона, според него \"изпускаха възможността на живота си\". Хората, които разобличаваха фалшивите му бизнес идеи, бяха, по думите му, \"много невежи и неопитни\", за да разберат гения му. Онези, които го упрекваха за лентяйския му начин на живот, бяха \"завистници\" и \"злобари\", които само си мечтаят за успеха му. Джими действително изкарваше по някой и друг долар, макар че това обикновено ставаше по най-нехайния начин, като например да продаде нечия идея като своя или пък да измъкне пари от някого назаем, или още по-лошо – да убеди някой да му даде своя дял от новаторския си бизнес. Даже понякога убеждаваше хората да му плащат, за да изнесе публична реч. (На каква тема, не мога да си представя.) Но най-лошото бе, че Джими вярваше в глупостите си. Неговата заблуда бе толкова непробиваема, че, честно казано, на човек му бе трудно да му се сърди и това бе наистина удивително. Някъде през шейсетте години на миналия век развиването на \"високо самочувствие\" – да мислиш положително и да се чувстваш добре със себе си – стана новата мода в психологията. Изследванията показват, че човек, който има високо мнение за себе си, като цяло работи по-добре и създава по-малко проблеми. Много изследователи и политици от онова време вярват, че повишаването на самочувствието на населението ще доведе до осезаемо социално благополучие – по-ниска престъпност, по-голям напредък в науката, по-ниска безработица, по-нисък бюджетен дефицит. В резултат на това в началото на следващото десетилетие, седемдесетте години, приложението на тази тенденция започва да се преподава на родители, да се внушава от терапевти, политици и учители и да се въвежда в образователната политика. Започва да се наблюдава например изкуствено завишаване на оценките в училище с цел по-слабите ученици да не се чувстват по-зле от добрите. Измислят награди и купи за участие в най-обикновени и ежедневни дейности. На децата дават за домашно такива нелепици като например да напишат съчинение защо мислят, че са специални, или пък да изредят пет неща, които най-много харесват в себе си. Свещениците убеждават паството си, че в очите на Бог всеки отделен индивид е уникален, призван е за велики дела и да не се примирява с посредствеността. Организират се бизнес семинари и мотивационни събеседвания и на тях се скандира същата парадоксална мантра – всеки един от нас може да е изключителен и невероятно успешен. Мина обаче едно поколение и данните си казаха думата – изобщо не сме изключителни. Оказа се, че просто да се чувствате добре не означава абсолютно нищо, освен ако нямате добра причина за това. Оказа се, че несполуките и провалите са полезни и дори необходими за правилното развитие на целеустремени и преуспяващи личности. Оказа се, че да проповядвате на хората да вярват, че са изключителни и че трябва винаги безусловно да са доволни от себе си, не води до население, пълно с хора като Бил Гейтс и Мартин Лутър Кинг. Води до население, пълно с хора като Джими. Джими фантазьорът, основател на въображаеми новаторски фирми. Джими, който всеки ден пуши трева и няма никакви други пазарни умения, освен да се хвали и да си вярва. Джими, който крещи на бизнес партньора си, че е \"незрял\", след което превишава лимита на служебната кредитна карта в някой скъп ресторант, опитвайки се да впечатли някоя руска манекенка. Джими, чийто запас от лели и чичовци, от които да взема назаем, бързо се изчерпа. Да, същият този самоуверен Джими с високо самочувствие. Същият Джими, който изгуби толкова време да убеждава останалите колко е добър, че знаете ли, всъщност забрави да свърши каквото и да било. Проблемът с проповедите за самочувствие се състои в това, че мери самочувствието спрямо това колко позитивно се чувстват хората. Обаче истинската и точна мярка за нечия самооценка е какво смята този човек за негативните си страни. Ако някой като Джими се чувства велик през 99.9 процента от времето, макар че животът му се разпада около него, как може това да бъде валиден критерий за успешен и щастлив живот?", "date": "2018.12.21", "title": "Откъс от \"Тънкото изкуство да не ти пука\" на Марк Менсън"}
{"url": "https://www.dnevnik.bg/photos/2018/12/21/3365661_fotogaleriia_samjuel_djaksun_na_70/", "text": "Американският актьор и продуцент Самюъл Лирой Джаксън е роден на 21 декември 1948 година във Вашингтон и днес отбелязва 70-годишен юбилей. Снимал се е в над 100 филмови заглавия, много от които изключително успешни и донесли му редица награди, както и номинация за \"Оскар\".", "date": "2018.12.21", "title": "Фотогалерия: Самюъл Джаксън на 70"}
{"url": "https://www.dnevnik.bg/photos/2018/12/21/3366109_fotogaleriia_slusuci_na_separatistki_mitingi_v/", "text": "Представители на организацията Комитети за защита на републиката, които искат отделяне от Испания, се сблъскаха с каталунската полиция \"Мосос\" на протест днес, предаде в. \"Ла Вангуардия\".", "date": "2018.12.21", "title": "Фотогалерия: Сблъсъци на сепаратистки протести в Барселона"}
{"url": "https://www.dnevnik.bg/sport/2018/12/21/3366273_levski_obiavi_che_ima_plan_i_niama_da_bude_izhvurlen/", "text": "Левски\" няма да бъде изхвърлен от европейските турнири. Това обяви клубът чрез отворено писмо към феновете си и обществеността. По-рано днес на сайта на  Европейската футболна асоциация (УЕФА) излезе информация , че клубът е санкциониран за нарушаване на финансовия феърплей. Сините са глобени със 100 хиляди евро и ако не платят задълженията си до 28 февруари 2019 г., ще бъдат изхвърлени от следващия европейски турнир, за който се класират в рамките на следващите два сезона. \"Имаме план как да решим поставените задачи в срок до 31 януари 2019 година\", гласи съобщението на клуба. Чрез декларация на официалния сайт, подписана от изпълнителния директор Красимир Иванов, \"Левски\" коментира новината за санкцията, наложена от европейската централа. \"За да не даваме повод за спекулации, искам веднага да изясня този въпрос. Като част от лицензирането на клуба за участие в европейските турнири ние сме подлагани всяко тримесечие на преглед, свързан с отговаряне на критериите за лицензиране. Като част от този процес сме получили предписания за неща, които клубът трябва да свърши в определени срокове\". \"Както заявихме по-рано тази седмица във вторник, ние сме наясно с условията, на които клубът трябва да отговоря и имаме план как да решим поставените задачи в срок до 31 януари 2019 година. Точно, както направихме с уреждането на взаимоотношенията по делото с Дъстли Мюлдер в сряда тази седмица. Изключване на клуба от участие в евротурнирите на база на административни критерии няма да има.\" Задължения над милион евро \"Левски\" има задължения над милион евро, които трябва да плати до края на февруари, съобщава \"Дарик радио\". Само, ако клубът плати 1 000 040 евро ще избегне изхвърлянето от Европа и ще може да участва в турнирите. Около 700 хиляди евро от задълженията са към Националната агенция по приходите (НАП). 290 хиляди евро към футболисти и 50 хиляди евро към друг клуб.", "date": "2018.12.21", "title": "\"Левски\" обяви, че има план и няма да бъде изхвърлен от Европа"}
{"url": "https://www.dnevnik.bg/sviat/2018/12/21/3366182_guess_e_globena_ot_evrokomisiiata_zashtoto_prodavala/", "text": "Европейската комисия глоби тази седмица американската компания за облекла Guess с 40 милиона евро заради това, че е сключвала споразумения, пречещи на клиентите ѝ от една страна в ЕС да пазаруват в друга държава от единния пазар. Според законите на Европейския съюз подобно геоблокиране на продажбите и рекламите и свободата на търговските ѝ партньори е нарушение на конкуренцията. \"По този начин компанията изкуствено е поддържала високи продажни цени в частност в Централна и Източна Европа\", заяви еврокомисар Маргрете Вестагер. Тя припомни, че от 3 декември влязоха в сила правила, които допълнително забраняват геоблокирането. В  съобщението на Еврокомисията  се казва, че с помощта на отделни споразумения за национални пазари Guess е можела да продава продуктите си 5-10% по-скъпо, отколкото в Западна Европа, в страни като България, Хърватия, Полша, Чехия, Унгария, балтийските републики, Румъния, Словакия и Словения. Глобата е можело да бъде два пъти по-голяма, но е намалена, защото компанията е сътрудничила на проверката \"отвърд правните си задължения\". Това означава, че тя е разкрила нарушения на правилата, които не са били известни на Комисията като: - забрана за използване брандове и търговски марки като GUESS? и MARCIANO за реклами при търсене в интернет - забрана за продажби онлайн без предварително дадено съгласие от компанията - забрана да се продава на клиенти извън определена територия - възпрепятстване на продажби на едро от един търговец на друг - забрана търговците независимо от Guess да определят цените на дребно Проверката премина във формално антимонополно разследване през юни 2017 г. и заключението е, че незаконните практики са продължили от 1 януари 2014 г. до 31 октомври миналата година.", "date": "2018.12.21", "title": "Guess е глобена от Еврокомисията, защото продавала до 10% по-скъпо в България"}
{"url": "https://www.dnevnik.bg/sviat/2018/12/21/3366284_ubitiiat_pri_strelbata_v_centura_na_viena_e/", "text": "Двамата мъже, простреляни в центъра на Виена този следобед, са част от черногорската мафия, предават австрийският в. \"Дер щандард\" и балканската телевизия N1. При инцидента в оживен туристически район, недалеч от известния храм \"Щефансдом\", очевидци разказаха за изстрели, а двама души бяха намерени пред известния ресторант \"Фигълмюлер\". Единият от простреляните издъхна от раните си. Полицията все още издирва извършителя. Час по-късно полицията съобщи, че не става въпрос за \"терористичен акт\", а че убийството вероятно е било поръчково и на прицел на петте изстрела са били именно двамата намерени пред ресторанта. Затова полицията обяви, че няма заплаха за гражданите и гостите на Виена. Т. нар. \"кавачки\" клан е известен на Западните Балкани, а в последните години се прочу с \"войната\" си със сръбския \"скадарлийски\" клан за пазара на наркотици и други дейности. Двата клана се смятат за едни от най-активните на Балканите. Очевидец, интервюиран от телевизия ОЕ24.TV и представил се като литовски журналист, без да съобщава името си, разказа, че чул няколко изстрела и после видял двама души да лежат на земята в пасаж между две улици близо до ресторанта, предаде \"Асошиейтед прес\", цитирана от БТА. Той каза, че е забелязал до тях и трети мъж, който казвал нещо на славянски език на един от лежащите на земята. Интервюираният не уточни какво е станало с третия мъж. Управителят на ресторанта, край който е станала стрелбата - Харалд Прохазка, каза, че двамата простреляни са били заедно с трети мъж в заведението и са обядвали там. Излезли спокойно от ресторанта, а после се чули изстрелите, предаде ДПА. Свидетели, цитирани от местни медии, разказаха, че заподозреният за стрелбата е напуснал местопрестъплението с кола, предаде \"Франс прес\".", "date": "2018.12.21", "title": "Черногорски мафиот е убит при стрелба в центъра на Виена"}
{"url": "https://www.dnevnik.bg/sviat/2018/12/21/3366289_kolko_sa_opasni_dronovete_okolo_letishtata/", "text": "Два дрона блокираха британското летище  \"Гетуик\"  за повече от ден в пика на пътуванията през годината, след като прелетяха близо до въздушното му пространство. Виновниците не са открити, но според летищните власти става въпрос за нарочен опит да се прекъснат полетите. Наложи се армията да се намеси с техника против дронове, която все още не е налична на пазара. Последствията бяха 665 отменени полета в четвъртък и 155 отменени от всичките 837, насрочени за петък. Засегнати бяха 120 хил. души. \"Гетуик\" е осмото най-голямо летище в Европа и второто най-натоварено във Великобритания. Каква е опасността Изследванията какви щети може един дрон да нанесе на самолет са все още малко на брой, но показват най-разнообразни резултати, пише Би Би Си. Опити, извършени в Дейтънския университет в САЩ, показват, че еднокилограмово устройство може да нанесе тежки поражения на пътнически самолет, който се движи с 383 км/ч. Според проучване на Алианса за системна безопасност на безекипажните въздушни превозни средства показва, че дроновете може да са по-опасни от сблъсък с птица и че литиево-йонните батерии, които използват, може да останат в тялото на самолета и да предизвикат пожар. Рави Ваидянатан, лектор по роботика в Импириъл колидж в Лондон, сочи, че машините могат да навлязат в турбините на самолета, а ако са по-тежки от 2 кг. - да пробият кокпита. Как могат летищата да се защитят Великобритания прие закон, който забранява използването на дронове в рамките на 1 км. от летищата, нелегално е и те да се издигат на височина над 120 м. Според експерти обаче тези мерки са неефективни, тъй като приземяващите се самолети се спускат по-ниско. Някои затвори изпробват системи, блокиращи радиосигналите на дроновете, за да предотвратят употребата им за трафик на стоки. Съществуват и системи с радари, детектори за радиочестоти и камери, които да засичат присъствието на дронове и мястото, откъдето са управлявани те.", "date": "2018.12.21", "title": "Колко са опасни дроновете около летищата"}
{"url": "https://www.dnevnik.bg/bulgaria/2018/12/21/3366290_sled_kato_izbegna_ekstardiciia_jeliaz_andreev_dari/", "text": "Днес Желяз Андреев – българският гражданин, който беше заплашен от екстрадиция в САЩ, искането за която  беше оттеглено наскоро , дари 4 485 лв. за проекта за изграждане на Къща на децата на Национална мрежа за децата, съожщиха от неправителствената организация. Парите бяха събрани през първата половина на тази година в онлайн кампания, организирана от семейството на Желяз Андреев с помощта на омбудсмана Мая Манолова. Още в началото на кампанията близките обявиха, че ако не се наложи адвокатска защита на Желяз Андреев в САЩ, събраната сума ще бъде дарена на Национална мрежа за децата. \"Щастлив съм, че в навечерието на Рождество Христово аз, близките ми и всеки едни българин, който допринесе за събирането на сумата в дарителската сметка, имаме възможност да подпомогнем осъществяването на проекта \"Къща на децата\". Удовлетворен съм, че не се наложи тази сума да бъде използвана по първоначалното й предназначение. За мен, а вярвам и за всички българи, които застанаха до мен в най-тежките моменти, е удоволствие да знаем, че тези средства са инвестиция в най-ценния ресурс на България – децата. Инвестицията в децата ни и в тяхното образование, е това, което ни прави по-добри като личности и по-силни като общество\", каза Желяз Андреев. Националната мрежа за децата благодари за подкрепата.", "date": "2018.12.21", "title": "След като избегна екстардиция, Желяз Андреев дари пари за деца"}
{"url": "https://www.dnevnik.bg/evropa/2018/12/21/3365986_izmislicite_na_edin_jurnalist_ot_shpigel/", "text": "Авторитетното германско списание \"Шпигел\" разкри случай на огромна измама. Негов автор в продължение на години писал репортажи с частично или изцяло измислени герои и сюжети. За което многократно получавал и награди.  \"Дойче веле\"  разказва подробности. Последното му отличие е само отпреди няколко седмици. Тогава  Клаас Релоциус  получи наградата \"Репортер на 2018 година\", но сега явно настъпи краят на кариерата му. Както съобщава \"Шпигел онлайн\", много от публикациите на журналиста са били пълна измислица или в най-добрия случай - манипулирани. 33-годишният Релоциус, който от две години насам е бил дори щатно назначен в \"Шпигел\", междувременно си е признал измамите и е напуснал изданието. Също и други медии, за които журналистът е работил на свободна практика, навярно са засегнати от скандала. В печатното издание на \"Шпигел\", както и в електронния му вариант от 2011 година до днес са публикувани около 60 текста от този автор. Релоциус е бил разкрит покрай негова публикация за доброволните граждански патрули по границата на САЩ с Мексико. Отговорник за работата с медиите във въпросната организация е изпратила запитване до \"Шпигел\" как Релоциус е могъл да напише статия за патрулите, без да е разговарял с представители на гражданската инициатива. Автор с множество награди Клаас Релоциус е печелил четири пъти германски награди за репортерска дейност, както и много други престижни отличия като наградата на благотворителната организация за подпомагане на деца Kindernothilfe и Европейската награда за печатни издания. Пред своя работодател журналистът е обяснил извършените от него манипулации с това, че се е намирал под постоянен натиск за нови успехи: \"Колкото по-големи успехи постигах, толкова по-силен ставаше страхът от провал\", е казал той. Фактът, че в продължение на години никой не е забелязал лъжите и фалшификациите, хвърля сянка на съмнение върху вътрешната организация на работата в редакцията на \"Шпигел онлайн\". От там посочват, че всички процеси ще бъдат основно проучени и преразгледани. Специална комисия от вътрешни и външни експерти ще се занимае с въпроса как в бъдеще да се подобри контролът. Резултатите от тези мерки ще бъдат огласени публично. Случаят \"Релоциус\" има и политически измерения, а щетите, които бяха нанесени на журналистиката и доверието в медиите, са огромни, казва Дирк Курбьевайт от Главната редакция на \"Шпигел\". Същото становище изказа също и председателят на Германския журналистически съюз DJV Франк Юберал. И други измами Последният подобен случай на измама в Германия е от 2000 година. Тогава журналистът на свободна практика Том Кумер беше подправил или свободно съчинил откъси от интервютата си с холивудски величия като Брад Пит или Джони Деп. Фалшификациите лъснаха, след като години по-късно се появиха и други свободни съчинения от Кумер. Списание \"Шпигел\" излиза от 1947 година. В миналото то си спечели слава с разкриването на няколко политически афери. И днес то е сред водещите немскоезични издания. \"Шпигел онлайн\" пък е сред най-масово четените електронни медии за новини в Германия. То е част от издателство \"Шпигел\", но редакционната политика и ръководството му са отделени от тези на печатното издание.", "date": "2018.12.21", "title": "Измислиците на един журналист от \"Шпигел\""}
{"url": "https://www.dnevnik.bg/sport/2018/12/21/3366187_nad_35_mlrd_zriteli_sa_gledali_svetovnoto_po_futbol_v/", "text": "Приблизително 3.57 милиарда зрители са наблюдавали световното първенство по футбол в Русия, обяви ФИФА. Организацията отчете рекорден телевизионен рейтинг, като 51.3% от населението на планетата са гледали мондиала. Ръстът на зрителите е 9.5% спрямо световното в Бразилия преди четири години. Според информацията 3.26 млрд. зрители са наблюдавали световното на телевизионен приемник вкъщи, докато броят на гледалите навън и тези през дигитални устройства е 310 милиона. Увеличава се още времето, в което зрителите са ангажирани в гледането на световното. Броят на хората, които са гледали в продължение на поне 30 минути без прекъсване, е 2.49 милиарда, като ръстът спрямо мондиала в Бразилия е 27.7%. \"Тези числа наистина подкрепят твърдението, че Русия 2018 е най-доброто световно първенство, правено някога. Удовлетворени сме да видим увеличение на средното време, за което са обвързани зрителите с мачовете\", заяви търговският директор на ФИФА Филип ле Флок. Очаквано най-голяма е \"домашната глобална аудитория\" на финала между Франция и Хърватия. Общо 516.6 милиона са наблюдавали спора за световната титла. Следват полуфиналите Англия - Хърватия (327.5 млрд.) и Франция - Белгия (314.6).  \"Показателно е, че даваме на феновете това, което искат. Фактът, че половината население на земята са гледали световното, отразява, не само високо качество на излъчването, но и навсякъде феновете са ненаситни за футбол от световна класа\", допълни Ле Флок.", "date": "2018.12.21", "title": "Над 3.5 млрд. зрители са гледали световното по футбол в Русия"}
{"url": "https://www.dnevnik.bg/video/2018/12/21/3366297_video_drugite_novini/", "text": "Другите новини\" е рубрика за уеб новини на БНТ. Акцентите в емисията днес: Зелена светлина за нов участък на АМ \"Хемус\"", "date": "2018.12.21", "title": "Видео: Другите новини"}
{"url": "https://www.dnevnik.bg/photos/2018/12/21/3366143_fotogaleriia_svetovnite_snimki_na_denia_-_21_dekemvri/", "text": "Работниците довършват статуя, наречена \"Джулия\", от испанския художник Жауме Пленса на площад Плаза Колон в Мадрид, Испания.", "date": "2018.12.21", "title": "Фотогалерия: Световните снимки на деня - 21 декември 2018 г."}
{"url": "https://www.dnevnik.bg/bulgaria/2018/12/21/3366324_sotir_cacarov_otricha_da_se_e_zaputil_kum_posta_na/", "text": "Година преди края на мандата си главният прокурор Сотир Цацаров коментира в интервю за БНТ, че очаква неговият приемник на поста да отстоява независимостта на прокуратурата и че очаква кандидатите да бъдат подложени на политически и лични атаки. В интервю за обществената телевизия с Георги Любенов, което ще бъде излъчено утре, Цацаров отрича да се е запътил към поста председател на Върховния касационен съд. \"Преди няколко седмици един сайт, който пък преди няколко години обяви, че ЕК иска моята оставка, написа, че по неофициална информация трябва да сменя този кабинет с кабинета на Лозан Панов. Да ползвам предаването, а и зададения от Вас въпрос да дам официална информация, че нямам каквито и да е намерения за това. Това първо и второ - в една държава, която развива демократична съдебна система, някак си не е много редно главен прокурор да бъде веднага след приключване на мандата си председател на ВКС\", коментира Цацаров.", "date": "2018.12.21", "title": "Цацаров не смята да оглавява Върховния касационен съд"}
{"url": "https://www.dnevnik.bg/sport/2018/12/21/3366310_rusiia_otkaza_dostup_na_wada_moskovskata_laboratoriia/", "text": "Русия не изпълни последното от задължителните условия за възстановяване на правата на антидопинговата й агенция (РУСАДА). Страната е отказала достъп на Световната антидопингова агенция (WADA) до московската лаборатория и нейните данни, съобщи \"Ройтерс\". Преди седмица екип от петима експерти пътува за Москва с  уверението, че ще получи достъп до проби и други сурови данни . Делегацията е получила отказ от руските власти, защото оборудването на инспекторите, с което ще извлекат информацията, не е сертифицирано по законодателството в страната. Предстои екипът, начело с независимия експерт Хосе Антонио Паскуал, да изготви доклад, който ще бъде изпратен до независим комитет. Впоследствие статутът на РУСАДА ще бъде разгледан на среща на WADA на 14-15 януари.  Осигуряването на достъп до лабораторията беше последното условие за възстановяването на пълните права на РУСАДА.  През септември лицензът й беше възстановен , като WADA постави ултиматум на Русия да изпълни условието до 31 декември. Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг. Световната антидопингова агенция няколко пъти отказа да възстанови лиценза на РУСАДА,  включително и през май тази година , като причината беше отказът на Русия да изпълни част от задължителните условия. WADA искаше от Русия да признае всички заключения  в доклада на комисията \"Макларън\", който доведе до наказанията и забраната за участие в летните олимпийски игри в Рио де Жанейро, както и от доклада на комисията \"Шмид\", който разследваше допинг схема по време на Сочи 2014 и доведе до изключването на страната от зимните олимпийски игри в Пьонгчанг.", "date": "2018.12.21", "title": "Русия отказа достъп на WADA до московската лаборатория и лицензът й е пред отнемане"}
{"url": "https://www.dnevnik.bg/sport/2018/12/21/3366311_dortmund_zavurshi_godinata_s_pobeda_v_derbito_s/", "text": "Борусия\" (Дортмунд) ще зимува с комфортна преднина на върха в Бундеслигата. Жълто-черните спечелиха с 2:1 домакинството си на \"Борусия\" (Мьонхенгладбах) в дерби, което противопостави първите два отбора в класирането. В основата на победата на \"Дортмунд\" отново бяха Джейдън Санчо и Марко Ройс, които отбелязаха двата гола, докато Кристоф Крамер вкара за гостите. Силен мач за тима на Люсиен Фавър направи резервата Марио Гьотце, който замени принудително Пако Алкасер през първата част. С успеха си \"Дортмунд\" събра 42 точки, като завърши есенния дял с 13 победи и едва една загуба. \"Мьонхенгладбах\" остава с 33 точки, колкото има и шампиона \"Байерн (Мюнхен). В последния си мач за годината баварците гостуват на \"Айнтрахт\" (Франкфурт) в събота. В началото двата отбора не предприемаха излишни рискове. Първата добра възможност се откри пред \"Дортмунд\", когато бърза комбинация изведе Ройс на стрелкова позиция в наказателното поле. Ударът на германския национал обаче беше спасен от вратаря Ян Зомер. В средата на първата част домакините получиха тежък удар заради травма на основния си голмайстор Алкасер. Испанецът получи мускулно разстежение и беше принудително заменен от Гьотце. Най-интересното се случи в края на полувремето. В 42-ата минута Ройс се възползва от грешка в центъра на терена и използва скоростта си, за да напредне. Впоследствие топката стигна до Санчо, който залъга защитник и отбеляза с прецизен диагонален удар. Преднината на домакините се задържа кратко, като в добавеното време Крамер върна \"Мьонхенгладбах\" в мача. Халфът овладя лошо топката в наказателното поле, но беше най-съобразителен, за да направи добавка отблизо. В ситуацията Крамер игра с ръка, но съдията прецени, че няма нарушение на правилата. За пореден път \"Дортмунд\" използва умело бързината си в атака. В 52-ата контра отдясно премина през Санчо и Гьотце, като последният изведе Ройс с подаване между защитата и вратаря. Капитанът на жълто-черните засече топката и върна преднината на отбора. Десет минути по-късно Ройс отново беше в центъра на най-интересното. Халфът стреля в страничната греда от фаул, като Зомер изгледа топката от място. До края домакините контролираха темпото и не дадоха възможност на съперника да се върне в мача.", "date": "2018.12.21", "title": "\"Дортмунд\" завърши годината с победа в дербито с \"Мьонхенгладбах\""}
