{"url": "https://www.dnevnik.bg/skorost/2019/08/16/3951996_ne_se_predvijda_zabrana_na_remontite_na_koli_na/", "text": "Новият Закон за пътните превозни средства няма да забрани на хората сами да си ремонтират автомобилите, като  регламентира само сервизирането срещу заплащане , каза днес министърът на транспорта Росен Желязков, цитиран от \"Фокус\". Той поясни, че само ремонтите срещу заплащане ще трябва да се извършват в регистрирани сервизи. По отношение на ремонтите той посочи, че трябва да се знае, когато се правят ремонти, каква е оторизацията и какъв е произходът на частите, както и какво е качеството на труда. Коментирайки идеята за изготвяне на паспорт на всеки автомобил при неговата регистрация, Желязков каза, че целта е да има ефективен контрол на техническото състояние, на достоверността на моторното превозно средство, което се внася. Прехвърлянето на част от ангажиментите по регистрацията  на частни фирми пък цели да се облекчат продавачът и купувачът, добави Желязков. Министърът даде извънредна пресконференция  след атаките срещу проекта от днес на БСП . Социалистите обявиха, че законът се опитва да прокара лобистки интереси, а със записаните в него текстове ще увеличат разходите на водачите, както и административния тормоз над тях. В отговор Желязков каза, че няма да приеме увеличаване на административната тежест и критики за лобизъм. Той обобщи, че приема позицията на БСП като едно от мненията, които се изразяват в рамките на общественото обсъждане на проекта на закон. От 2017 година има работни групи, които работят по съответните текстове на разделяне на Закона за пътищата на 3 части\", каза Желязков. Той допълни, че два от законопроектите (Закон за водачите и  Закон за движение по пътищата ) са във фаза на приключили обществени консултации, а по Закона за пътните превозни средства те ще приключат на 19 август. След това работната група ще прегледа всички постъпили предложения и ще изготви проект на законопроект. Росен Желязков каза, че ще поиска изслушване в Комисията по транспорт в парламента по повод Закона за пътните превозни средства.", "date": "2019.08.16", "title": "Не се предвижда забрана на ремонтите на коли на открито, обяви министър Желязков"}
{"url": "https://www.dnevnik.bg/skorost/2019/08/16/3952007_tol_sistemata_e_napulno_izgradena_i_dnes_e_predadena/", "text": "Председателят на Агенция \"Пътна инфраструктура\" Георги Терзийски прие днес символичния ключ на Електронната система за събиране на пътни такси на база изминато разстояние – тол, от изпълнителя на проекта за проектиране, изграждане и въвеждане на системата \"Капш Трафик Солюшънс\", съобщи пресцентърът на агенцията. От днес АПИ чрез Националното тол-управление ще оперира електронната система и в частта за тол-таксуването, а не само за електронните винетки, както беше до момента. За работата си тол-системата ще разчита на 100 новоизградени и 100 преоборудвани стационарни контролни точки. За останалите 95 съществуващи контролни точки, на които са монтирани трафик камерите на АПИ, предстои преоборудване с лазерни скенери и камери. Срокът по договора с изпълнителя е до февруари 2020 г. От 20 август ще започнат работа 4 демонстрационни центъра на Националното тол-управление, в които превозвачи и всички заинтересовани ще могат да тестват издаването на маршрутни карти - т.нар. ръчно тол-деклариране, съобщи членът на управителния съвет на АПИ с ресор въвеждане на тол-системата проф. Олег Асенов. Те ще са в София, Пловдив, Варна и Русе и ще са отворени всеки работен ден от 14 до 18 часа. От днес започват реалните тестове на системата, която обхваща около 6 хил. километра пътища, като ще се използват тестови тарифи. Целта е изпитванията да са заедно с превозвачите. Председателят на Сдружението на автобусните превозвачи Васил Пиронков потвърди готовността на транспортния бранш да участва в тестовете на тол-системата. \"Това е тест, който ще ни даде яснота за три неща – с колко ще се оскъпи транспортната услуга, дали това ще повлияе на цената на превозваните стоки и съответно какви приходи ще постъпят в държавата, за да има финансиране за пътната инфраструктура\", посочи той.", "date": "2019.08.16", "title": "Тол-системата е напълно изградена и днес е предадена на пътната агенция"}
{"url": "https://www.dnevnik.bg/bulgaria/2019/08/16/3952003_kmetut_na_kresna_plashi_s_protest_zaradi_zapovedta_za/", "text": "Мерките на държавата в борбата с африканската чума по свинете най-вероятно ще доведат до организирането на нов протест. След като на различни места в страната вече няколко пъти недоволни граждани поискаха да не им бъдат умъртвявани прасетата, кметът на Кресна Николай Георгиев излезе с официална позиция, в която плаши с протест заради  заразеното с болестта мъртво прасе, което беше открито в река Струма. Новината за заразеното животно беше съобщена вчера по време на свиканата от областния управител на Благоевград извънредна епизоотична комисия. На срещата бяха обсъдени мерките, които ще се предприемат оттук нататък, като сред тях са умъртвяването на около 135 домашни прасета в Кресна. Именно тези действия на властта накараха Георгиев да постави в позицията си конкретни искания от държавата за защита на дребните стопани в общината и правото им да получат адекватни обезщетения. Бездействието на държавата \"Повече от две години африканската чума по свинете е тема, която занимава общественото внимание. За толкова голям период от време българската държава и нейните контролни органи не направиха почти нищо, за да защитят българското свиневъдство. Бяха предприети абсурдни мерки за ограничаване на разпространението на заразата с телена ограда по границата, когато на всеки ветеринарен специалист е известно, че тя се предава и по въздуха. Обратно на нормалната логика не беше предприето абсолютно нищо, за да се разясни на стопаните от така наречения от държавата \"заден двор\" какви мерки да предприемат, за да не допускат заразата. Обратно на нормалната логика, вместо да се позволи масов отстрел на дива свиня, точно както го искаха ловците преди година, държавата не предприе нищо\", пише в позицията на кмета на Кресна, който спечели изборите с коалиция \"Обединени за Кресна\", включваща партиите БСП, АБВ, БДЦ, БЗНС \"Ал. Стамболийски\" и Алтернатива за българско възраждане. Той допълва, че заедно със съгражданите си иска категорични доказателства за наличието на заразата в града. За целта предлага, преди да се стигне до умъртвяването на домашните прасета в Кресна, да се вземат проби от животни в различни точки на общината и да се изследват за заболяването. Освен това Георгиев иска предварително собствениците да получат финансовите обезщетения за прасетата си. Въпроси към правителството Той пише още, че гражданите на Кресна \"имат право да попитат своето правителство\" как държавата ще ги защити от заразата догодина. Освен това пита \"кой ще осигури последващия контрол на приложените мерки, за да се гарантира оцеляването на свиневъдството в община Кресна\". \"Ако някой ще вземе решение за унищожаване на поминъка ни, това ще бъдем само ние и ако трябва да го направим, нашата държава е длъжна да ни предостави убедителни доказателства, за да сме сигурни, че това се налага. Ако не получим поисканите отговори и се сблъскаме с непропорционален и прекомерен силов подход, ще ни остане конституционното право на граждански протест\", завършва декларацията на Георгиев. От местната структура на Българската агенция по безопасност на храните уточниха, че до понеделник всички домашни прасета в града трябва да бъдат умъртвени. Ако това не се случи, най-вероятно ще се стигне до насилственото им колене. Животните ще бъдат загробвани в района на Стара Кресна. Определена е 3-километрова предпазна зона около Кресна и наблюдавана зона от 10 километра. Бабата на Кирил Десподов е била разследвана за мъртвото прасе Зам.-кметът на града Валентин Стоичков заяви за \"Дневник\", че все още се води разследване как мъртвото прасе се е оказало в Струма. Не се знае и дали е на някой от жителите на Кресна. Той потвърди, че полицията е заподозряла жена от града, тъй като имала информация, че едното от трите й прасета липсва от двора. \"В крайна сметка и трите ѝ животни са там. Така че продължава издирването на собственика на прасето\", уточни Стоичков. Разследваната жена се казва Роза Десподова и е баба на футболист номер едно на България за 2018 г. Кирил Десподов.", "date": "2019.08.16", "title": "Кметът на Кресна плаши с протест заради заповедта за умъртвяване на прасетата в града"}
{"url": "https://www.dnevnik.bg/sviat/2019/08/16/3951914_burevestnik_-_opustoshitelnoto_rusko_orujie_chudo/", "text": "                         Владимир Путин за пръв път спомена новото супероръжие в речта си за състоянието на нацията, произнесена от него на 1 март 2018 г. Той показа видео и компютърна графика, на които се вижда крилата ракета, която първо се изплъзва от тихоокеанската военновъздушна отбрана, след това прелита над нос Добра надежда и поразява цел в Хавай. Близкият до правителството телевизионен канал RT (бившата Russia Today - бел. ред.) представи в \"Ютюб\" новото оръжие, наречено \"9М730 Буревестник\", представляващо елемент от цял нов оръжеен арсенал. Въпросът е дали представените от Путин и RТ кадри са по-скоро продукт на научна фантастика в стила на компютърна играь или такива оръжия действително има. На 8 август на полигон в Архангелска област се стигна до силна експлозия. Според \"Росатом\" при експлозията, станала при изпитание на експериментален двигател с течно гориво, са убити петима сътрудници. Други трима сътрудници на \"Росатом\" получили изгаряния. Съобщението на \"Росатом\" поражда някои въпроси,  защото в него се говори за \"изотопи\" . Повечето изтопи обаче са радиоактивни - това не е обичайното гориво за двигатели с течно гориво. Природозащитната организация \"Грийнпийс\" съобщи, позовавайки се на руското Министерство за защита от катастрофи и аварии, че след експлозията нивото на радиация в Северодвинск се е покачило 20 пъти. Това също говори в полза на предположението, че са изтекли радиоактивни вещества. Тъй като задвижваните с течно гориво ракети не отделят радиоактивни вещества, може да се предположи, че изпитателният модел е представлявал комбинация от конвенционален и нуклеарен двигател. Владимир Путин увери наистина, че новият ракетен двигател е бил успешно подложен на изпитание още през 2017 г., но доказателства за това негово твърдение няма. Позовавайки се на сведения на тайните служби, американският телевизионен канал CNBC съобщи в края на март 2019 г., че от февруари 2018 г. насам новият ракетен двигател е изпробван пет пъти и всеки път изпитателната ракета е падала. Първата междуконтинентална крилата ракета? Ако новото руско оръжие действително съществува, то би представлявало първата междуконтинентална крилата ракета (МККР) в света. Стратегически тя би превъзхождала една междуконтинентална балистична ракета (МКБР), чиято траектория след старта не може да се променя, поради което теоретически тя може да бъде поразена от противовъздушната отбрана. На практика обаче още от 1980-те години насам междуконтиненталните балистични ракети не могат да бъдат поразени, защото се движат с изключително висока скорост. Американските и руските ядрени ракети са снабдени освен това с множество ядрени бойни глави, така че огнестрелната им мощ - дори само числено - превъзхожда всяка противовъздушна отбрана. Атомният ракетен двигател не използва енергията, освободена при изгарянето на горивото, а огромната топлина, която се отделя при ядреното деление. Още след края на Втората световна война учени в САЩ и в Съветския съюз се опитваха да разработят ядрени двигатели за самолети и ракетоносители, но без успех. Една от целите на тези опити винаги е била да се намери надеждно решение за защита на самолетния екипаж срещу възможно радиоактивно облъчване. Непредвидими опасности Освобождаването на радиоактивни елементи действително е и една от най-големите опасности при ракети с ядрен двигател. Но има и друго: с оглед на факта, че при една ядрена верижна реакция се освобождава огромна енергия, която е необходима, за да се ускори многократно скоростта на ракетата, означава, че евентуалното ѝ падане би причинило опустошителни щети в съответния район. Възможно е военните и инженерите да смятат, че подобни \"колатерални\" щети са приемливи, но аварията в Архангелска област ясно показа колко опасни са подобни оръжия - дори и в мирно време.", "date": "2019.08.16", "title": "\"Буревестник\" - опустошителното руско \"оръжие чудо\""}
{"url": "https://www.dnevnik.bg/sport/2019/08/16/3952015_trenirovka_v_piasuka_-_kak_mesi_se_vuzstanoviava_ot/", "text": "\"Барселона\" започва защитата на титлата в Ла Лига с тежко гостуване на \"Атлетик\" (Билбао) още в първия кръг от новия сезон, но ще бъде без звездата си Лионел Меси. Капитанът на каталунците не замина със своите съотборници за Страната на баските, след като лекува контузия в прасеца. Аржентинецът играе почти без почивка, като през миналия сезон записа 34 мача в Ла Лига, в които се разписа 36 пъти. Този път травмата му не му позволява да бъде на линия. Меси се контузи след завръщането си в Каталуня след участие в Копа Америка. Въпреки че е контузен, той не пропуска всеки ден да посещава базата на тима си \"Ла Масия\" и да се готви по индивидуален план. Видео показа как Меси работи с един от физиотерапевтите на \"Барселона\" на пясъчна площадка. \"Физическите упражнения в пясък винаги са по-тежки, но в този случай те помагат много на Меси. Този вид тренировка подобрява еластичността на мускулите и ще му помогне за по-бързото възстановяване\", обясниха от \"Барселона\".   През лятото Меси взе участие в Копа Америка, където Аржентина загуби на полуфинал в мач с Бразилия. След това петкратният носител на \"Златната топка\" имаше проблем и в мача за третото място с Чили, в който беше изгонен с червен картон. За обидни думи към реферите и КОНМЕБОЛ обаче Меси  получи тримесечно наказание . Новият сезон в Ла Лига започва тази вечер с гостуване на \"Барселона\" в Билбао. Какво да очаквате от битката в испанския шампионат четете  тук .", "date": "2019.08.16", "title": "Тренировка в пясъка - как Меси се възстановява от контузия (видео)"}
{"url": "https://www.dnevnik.bg/sviat/2019/08/16/3952028_lazernite_fenercheta_na_protestite_-_koshmar_za/", "text": "Протестиращите в Хонконг привлякоха внимание не само с упоритостта на участниците в митингите. Много от акциите им предизвикват въпроси сред потребителите в интернет. Игра ли е \"обстрелът\" на институции, полицейски участъци и известни сгради с разноцветни светлини? Не съвсем. Китай става все по-известен в света със системите си за лицево разпознаване. От онлайн плащания до системи за полицейски контрол на населението, няколкостотин хиляди камери из страната помагат все повече на властите. Международно тези възможности се прочуха както с акциите срещу уйгурите в Синцзян, така и, например, с \"умните\" очила на полицията. Лазерите обаче объркват както полицаите, така и системите за лицево разпознаване. Затова демонстрантите си навличат гнева на полицията, когато ги използват. Властите в Хонконг многократно предупреждаваха, че тази практика трябва да престане. Понякога обаче светлините - червени, зелени, сини или лилави - са стотици. Силите на реда дори събраха журналисти на пресконференция, за да им покажат колко опасни могат да са фенерчетата - едно от тях, насочено към вестникарска страница, едва не прогори дупка в него, след като хартията започна да пуши. Критици на властите обаче изтъкнаха, че апаратът за демонстрация е по-мощен от достъпните (и разрешени със закон) в Хонконг. \"Гардиън\" разказва, че на един от протестите някои демонстранти на шега опитали да изгорят дървета близо до Космическия музей в Хонконг, но нищо не се е случило. Има и други решения, ако полицията успее да заобиколи тези или протестиращите се откажат - като използването на маски или чадъри, каквито имаше и през 2014 г. Тогава обаче чадърите не бяха средство за защита от камерите, а от сълзотворния газ и водните бомби на полицията. Лазерните фенерчета са само парче от пъзела в новата тактика на протестиращите, която \"Ройтерс\" описва в специален репортаж от Хонконг. Спреят и черната боя по емблемите на партията, честите, понякога непредвидими сбирки са само парченца в пъзела на движението без лидерска структура, объркващо комунистическите управници. Мантрата на движението: \"Бъди като водата.\" Взета от Брус Ли, който всъщност е от Хонконг. Самите протестиращи обаче трудно могат да управляват такова движение. Сигнал за това бяха и събитията от вторник, когато демонстрацията на летището излезе от контрол и се стигна както до сблъсъци с полицията, така и до насилие срещу жители на континентален Китай. \"Не сме толкова организирани,\" казва А Лун, един от активистите, в интервю за агенцията. \"Всеки ден се променя, виждаме какво могат да направят полицията и правителството, след това действаме.\" Над сто групи в \"Инстаграм\", \"Телеграм\" и другаде публикуват информация за нови акции или съвети как участниците в тях да се справят със сълзотворен газ. Има дори кодове за достъп до сгради, където протестиращи могат да се скрият.", "date": "2019.08.16", "title": "Лазерните фенерчета на протестите - кошмар за властите в Хонконг"}
{"url": "https://www.dnevnik.bg/evropa/2019/08/16/3951902_burzi_no_ne_tolkova_iarostni_evropa_tursi_reshenie_za/", "text": "Направо ги забранете. Налагайте глоби за превишена скорост. Накарайте ползвателите им да полагат изпит за правоуправление. От Париж до Берлин европейските градове търсят решения за двуколесното явление, което бързо преобразява градския пейзаж в световен мащаб - електрическите скутери (тротинетки). Защитниците им ги наричат скок към бъдещето, освежаващ, основан на електронно приложение начин да профучиш от Лувъра до Айфеловата кула, без да произвеждаш замърсяване, което задавя планетата. Глупости, казват критиците, като посочват растящия брой наранявания и дори смъртни случаи, в които са замесени. Те порицават това ново неудобство за пешеходците, колоездачите и шофьорите, които вече се борят за ограниченото пространство по градските улици. От другата страна на океана американските градове също се борят да контролират компаниите, които дават под наем превозните средства, и да опазят невредими водачите им. Ето какво правят някои европейски държави по въпроса: Франция В понеделник френското правителство, което подготвя нови правила, се срещна с жертви на инциденти със скутери. Само в Париж има повече фирми за скутери под наем, отколкото в целите Съединени американски щати, според юнско изследване и най-малко 20 хил. кръстосват по историческите му улици. Повечето са наети чрез мобилно приложение скутери, които вземаш и оставяш, където пожелаеш, и това е особено привлекателно за туристи и младежи. Но групи на пострадали казват, че тези ползватели не познават френските правила за движение по пътищата и не винаги могат да бъдат държани отговорни за инциденти. Тази година в Париж беше убит водач на скутер, а ранените са десетки. Париж налага 135 евро глоба за каране по тротоара. Кметицата на града иска да ограничи скоростта им до 20 км/ч. в повечето райони и до 8 км/ч. в райони с натоварен пешеходен трафик. Тя планира да ограничи броя на операторите до три и да намали скутерите. Новите правила, очаквани през септември, ще бъдат въведени и в други френски градове и ще включват потенциални глоби за превишена скорост до 1500 евро. Германия Берлин легализира преди два месеца електрическите скутери и бързо осъзна, че се нуждае от по-строги правила. Миналата седмица служители в градския съвет в германската столица обявиха планове за зони за паркиране по улиците за задвижваните с батерии возила, които често са оставяни безразборно по тротоарите. Освен това берлинската полиция ще увеличи патрулите, за да предотврати незаконно поведение като возене на двама души на един скутер. Германската полиция каза, че седем души са били сериозно ранени, а 27 са получили леки травми при инциденти от средата на юни, като посочи, че повечето са се дължали на безотговорно управление. Великобритания В Обединеното кралство е забранено електрическите скутери да се движат по тротоарите и е нарушение да се карат по пътното платно, защото не спазват законите, изискващи застраховка, данъци и изпит за правоуправление. Застъпниците им протестираха с довод, че е време за промяна на правилата. Телевизионната водеща и известна фигура в \"ЮТюб\" Емили Хартридж, на 35 години, стана първият човек във Великобритания, убит при управлението на електрически скутер, когато на 12 юли беше блъсната от камион в Южен Лондон. На следващия ден 14-годишно момче получи нараняване на главата, след като се блъсна в автобусна спирка в Югоизточен Лондон. Испания Електрическите скутери са осеяли урбанистичния пейзаж в големите испански градове, а официалният пътен регулатор е подготвил нови инструкции - но одобрението им зависи от испанските политици, които сформират ново национално правителство, след като изборите през април не доведоха до категорично парламентарно мнозинство на никоя партия. Междувременно градовете въведоха всевъзможни ограничения. Каските са задължителни само в Мадрид за лица под 16 години. Но важат за всички в Барселона, където 92-годишна жена загина миналата година, след като беше блъсната от скутер. Водачът беше разследван за непредумишлено убийство, но накрая само беше глобен поради липсата на регламент. В Мадрид градът изисква водачите на скутери да се движат единствено по пътища, които имат не повече от една лента за движение и е наложена максимална скорост от 30 км/ч. Миналата седмица Севиля се присъедини към треската за споделено возене със скутери, но операторът, който дава под наем возила в този южен град, проучва как да самоограничава пътуването до и от определени частни места за паркиране. Белгия Брюксел - столицата на Белгия и на Европейския съюз, е залята от електрически скутери от миналата година. Но всяка от 19-е общини, които образуват Брюксел, има свои собствени правила за возилата. Някои налагат глоби или ограничения в скоростта, докато други налагат ограничения за паркиране. Регионът на Брюксел сега събира информация от всички общини, за да рационализира тези правила. Говорител на градските власти каза, че досега е имало един фатален инцидент с участието на електрически скутер, а голяма болница съобщи, че лекува по двама ранени дневно след инциденти. Италия Италианското министерство на транспорта миналия месец въведе нови правила за електрически скутери, сегуей ПТ, ховърборд и други електрически форми на транспорт. Водачите на скутери могат да се движат по улиците, но не по-бързо от 30 км/ч. В пешеходни зони скоростта на електрическите скутери е ограничена до 6 км/ч. Сега е ред на италианските градове да обозначат райони, да поставят пътни знаци и да въведат правила в бизнеса за наем на скутери. Балканските държави В балканските държави електрическите скутери още се намират в сивата зона, с изключение на Словения, която работи върху законови правила, които ще ги ограничат в пешеходните зони и велоалеите. Максималната скорост ще бъде ограничена до 25 км/ч., но в пешеходни зони електрическите скутери ще трябва да се движат със скоростта на пешеходец. Те ще са обект на същите правила като велосипедите, което означава, че трябва да имат светлини, а каските ще са задължителни за малолетни водачи.", "date": "2019.08.16", "title": "Бързи, но не толкова яростни? Европа търси решение за електрическите тротинентки"}
{"url": "https://www.dnevnik.bg/sviat/2019/08/16/3952036_prevozvachite_na_gorivo_v_portugaliia_spirat_stachkata/", "text": "Част от стачкуващите шофьори на камиони-цистерни в Португалия възстановиха днес доставките на гориво. Очаква се това да направи и синдикатът, представляващ по-голямата част от стачниците, чиито действия доведоха до недостиг на гориво от началото на седмицата, предаде \"Ройтерс\". По-рано независимият синдикат на превозвачите на стоки (SIMM), един от двата синдиката, които предизвикаха стачката, реши да я прекрати, за да започне преговори с Националното сдружение на ръководителите на компаниите за превоз от сектора (ANTRAM). 150 стачкуващи шофьори ще възобновят работа\", каза пред медиите късно снощи говорителят на синдиката Анаклето Родригеш, цитиран от \"Франс прес\" и БТА. \"Стигнахме до заключението, че тази стачка няма да доведе до желаните резултати\", добави той. Независимият синдикат на превозвачите на стоки представлява около 1200 работници и 150 от общо 800 шофьори на камиони-цистерни. Другият синдикат, който обяви стачката - Националния синдикат на превозвачите на опасни материали (SNMMP), първоначално отказа да я прекрати. По-късно в изявление се каза, че \"съюзът разбира, че условията са налице всички страни да седнат на маката за преговори.\" Стачката ще бъде прекратена в момента, когато кабинетът започне преговорите до неделя, когато синдикатът се събира на заседание. Стачкуващите искат увеличение на заплатите за следващите години и предоставянето на специален статут за шофьорите поради рисковете, на които са изложени. Това социално движение доведе до недостиг на гориво и принуди португалското правителство да върне принудително шофьорите на работа, за да осигури минимално снабдяване, Тази сутрин, на петия ден от стачката, близо една четвърт от около 3000 бензиностанции в страната бяха изчерпали напълно или частично горивото, с което разполагат. Това се посочва в информацията на сайт, който събира информация, предоставена от потребителите.", "date": "2019.08.16", "title": "Превозвачите на гориво в Португалия спират стачката"}
{"url": "https://www.dnevnik.bg/sport/2019/08/16/3951305_adidas_privleche_mikaela_shifrin_kato_svoi_svetoven/", "text": "Най-добрата състезателка в алпийските ски в последните години Микаела Шифрин подписа договор с \"Адидас\", с който става глобален посланик на марката, съобщиха двете страни. Германският производител на спортна екипировка привлича американката в партньорство за няколко години напред, но параметри по сделката не се съобщават. Шифрин, която е скиор №1 при дамите и спечели Големия кристален глобус в  последните три сезона , ще получава екипировка от \"Адиас\". 24-годишната американка наложи пълна доминация в Световната купа през миналия сезон, като освен в генералното класиране триумфира в три от дисциплините – слалом, гигантски слалом и супер-Г. В 157 старта в Световната купа тя има 60 победи и 83 подиума. Шифрин е най-младият състезател в историята, достигнал до 60 успеха, а освен това има два златни олимпийски медала от Сочи 2014 и Пьонгчанг 2018. Американката ще представя основно линията Terrex на \"Адидас\", която е базирана върху облекло за спортове на открито. Освен това Шифрин ще бъде лице на дамската линия на компанията, както и на всички продукти за фитнес.   От \"Адидас\" обявиха, че Шифрин ще бъде начело и на кампанията за изчистване на световния океан от пластмаса. \"Адидас\" е компания, която споделя много от моите виждания, освен това партньорството дава възможност да изразя себе си. Ще подкрепям много интересни каузи\", каза американската скиорка. Агентът на Шифрин Килиан Албрехт отказа да коментира параметри по сделката, както и срока на договора с \"Адидас\". По неговите думи рамките са били договорени още през януари. \"Към нея имаше много оферти, но много малко от компаниите са наясно, че тя е повече от атлет, който се състезава веднъж на четири години, когато са олимпийските игри\", каза Албрехт. Шифрин има договори с редица компании като  \"Барила\" , Bose, производителя на часовници \"Лонжин\", Visa, Oakley, Leki, Reusch и други. В момента екипът на Шифрин води преговори и с други компании, като Албрехт разкри, че се търси компания, която произвежда напитки, да замени \"Ред бул\", чийто договор с американката изтече.", "date": "2019.08.16", "title": "\"Адидас\" привлече Микаела Шифрин като световен посланик"}
{"url": "https://www.dnevnik.bg/photos/2019/08/16/3951991_fotogaleriia_svetovnite_snimki_na_denia_16_avgust_2019/", "text": "Пълнолуние над храма на Посейдон на нос Сунион, близо до Атина, Гърция.", "date": "2019.08.16", "title": "Фотогалерия: Световните снимки на деня 16 август 2019 г."}
{"url": "https://www.dnevnik.bg/bulgaria/2019/08/16/3952063_purvi_sluchai_na_chuma_po_svinete_e_registriran_v/", "text": "Първи случай на Африканска чума по свинете е регистриран в Пазарджишка област, съобщи заместник- областният управител Йордан Кожухаров след извънредно заседание на епизоотичната комисия, предаде БТА. Става дума за трупни части от диво прасе, открити в местността \"Арнаутска поляна\" на територията на Държавно горско стопанство \"Чепино\", община Велинград. Директорът на Областната дирекция по безопасност на храните д-р Петко Митев уточни, че останките са намерени на 13 август и получените днес резултати от изследването им са показали наличие на болестта. Той допълни, че със заповед на Изпълнителния директор на БАБХ от днес се определя инфектирана зона с площ от 200 кв. км. от констатирания случай. Директорът на местната звено на дирекцията по горите инж. Ангел Кузманов съобщи, че днес ще издаде заповед за ограничаване на достъпа до горските територии. Съгласно мерките за недопускане разпространението на болестта ще бъде преустановен дърводобивът, ще се забрани достъпът на туристи и събирането на гъби и билки. За срок от два месеца в инфектираната зона ще влизат единствено оторизирани органи след задължителна дезинфекция на автомобилите и служителите. Кузманов призова хората да бъдат отговорни и да не нарушават мерките за безопасност. Той увери, че РДГ ще направи всичко необходимо, след спирането на дърводобива, да се подсигурят дърва за огрев на населението от други райони. Заместник- областният управител апелира жителите на Велинград, които отглеждат домашни прасета, в най-кратък срок да ги умъртвят и да усвоят месото. Във връзка с мерките срещу африканската чума по свинете в Пазарджишка област са изградени 10 контролно-пропускателни пункта. Проверяват се всички товари за наличие на документи за произход. Има и съставени актове за нарушения.", "date": "2019.08.16", "title": "Първи случай на чума по свинете е регистриран в Пазарджишко"}
{"url": "https://www.dnevnik.bg/sviat/2019/08/16/3952065_grenlandiia_ne_e_za_prodan_obiaviha_mesnite_vlasti/", "text": "Гренландските власти изразиха днес радостта си, че американският президент Доналд Тръмп се интересува от Гренландия, но изтъкнаха, че тя не е за продан, предаде \"Асошиейтед прес\", цитирана от БТА. След разпространената информация, че  Тръмп иска да купи полуавтономния датски остров , гренландското правителство направи изявление по въпроса. \"Възприемаме това като израз на засилен интерес към инвестиране в страната ни и към възможностите, които предлагаме. Гренландия, разбира се, не е за продан\", се посочва в изявлението. Правителството на Гренландия изтъкна, че тъй като информацията за намеренията на Тръмп е неофициална, няма какво повече да каже по този въпрос. Белият дом не коментира случая. Гренландия е самоуправляваща се част от Дания , но зависи от икономическата подкрепа на държавата на континента. Освен това Копенхаген ръководи външната политика и отбраната. Напоследък тя привлича вниманието на световните суперсили заради стратегическото си разположение и ресурсите си.", "date": "2019.08.16", "title": "Гренландия към Тръмп: Не сме за продан"}
{"url": "https://www.dnevnik.bg/sviat/2019/08/16/3952078_tendjeri_pod_naliagane_panikyosaha_manhatun/", "text": "Манхатън бе обхванат от тревога днес заради подозрителни предмети на метростанция, предаде \"Франс прес\", цитирана от БТА. Оказа се, че става дума за тенджери под налягане. Първият предмет бил забелязан от пътник на метростанция \"Фултън стрийт\" около 7 ч. местно време, съобщи в изявление полицията на Ню Йорк. Втората тенджера е открита на друго място на същата метростанция, която беше евакуирана. В добавка две натоварени линии на метрото преустановиха работа, а влаковете на няколко други линии не спираха на \"Фултън стрийт\".      Малко след като полицията обяви, че двата предмета не са опасни, по на север в Ню Йорк, в квартала Челси, бе забелязан трети подозрителен предмет. Той също се оказа тенджера под налягане. Двете тенджери на станция \"Фултън стрийт\" били оставени там от един и същи човек, като преглед на записите на камерите за сигурност показват как той ги вади от автомобил. Властите издирват заподозрения. Не е изключено мъжът просто да е искал да се освободи от тенджерите, отбелязва \"Франс прес\".     ", "date": "2019.08.16", "title": "Тенджери под налягане паникьосаха Манхатън"}
{"url": "https://www.dnevnik.bg/sviat/2019/08/16/3952088_pri_ruski_udar_sreshtu_bejanski_lager_v_siriia/", "text": "При руски въздушен удар срещу бежански лагер в североизточна Сирия днес са били убити 13 цивилни, сред които четири деца, съобщи Сирийският център за наблюдение на човешките права, цитиран от \"Франс прес\", предаде БТА. Ударът на руските сили, които подкрепят режима в Дамаск, е бил нанесен близо до град Хас, в южната част на провинция Идлиб, контролирана от джихадисти, добави неправителствената организация. Тя разполага с широка мрежа от източници в Сирия, посочва АФП. Други две деца са убити при въздушни нападения на правителствените сили в различни части на региона, контролирани от бившия филиал на Ал Кайда в Сирия Хаят Тахрир ал Шам (ХТС), съобщава Сирийският център за наблюдение на човешките права. Ударите идват на фона на ожесточени сражения на сирийските правителствени войски с джихадистите от ХТС и съюзническите бунтовници в региона, коментира независимата организация в Лондон, която разчита на мрежа от информатори. През последната седмица правителствените бойци напреднаха в южната част на провинция Идлиб, с цел да превземат град Хан Шейхун, който е разположен на ключова магистрала. Въпросният път минава през Идлиб и свързва Дамаск със северния град Алепо, който бе завзет от правителствените сили през декември 2016 г.", "date": "2019.08.16", "title": "При руски удар срещу бежански лагер в Сирия загинаха 13 цивилни"}
{"url": "https://www.dnevnik.bg/analizi/2019/08/16/3951693_lujata_za_hubaviia_jivot_v_nrb/", "text": "                         Соцносталгията изобщо не е някакво невинно пенсионерско умиление. Появила се след падането на тоталитарните режими в страните от бившия съветски блок, тя е закъсняла проява на тъй наречения Стокхолмски синдром. Той описва ирационално състояние, при което се привързваш към похитителя си, изпитваш дори съчувствие към него и си готов да го защитаваш. Вярно е, че соцносталгията има и някои разбираеми психологически и социални предпоставки. Тя владее главно поколението, чиято младост (\"златните години\") е минала през социализма. Това съвпадение на време и място от само себе си идеализира режима и гради подсъзнателния мираж, че ако обществото беше останало същото, и ти щеше да си същият като тогава. Естествена предпоставка на соцносталгията е и масовото разочарование от проточилия се с десетилетия преход. На никого не му харесва да сме \"най-бедната и най-корумпираната държава в ЕС\", но соцносталгиците извличат от това аргумент без връзка със здравия разум: щом сега животът е лош, значи преди е бил добър. Логиката е по-скоро обратната: животът сега не е добър, защото не успяваме да изживеем пораженията, нанесени от живота преди. Чак когато успеем, преходът най-сетне ще свърши. Въпреки предпоставките обаче соцносталгията едва ли щеше да се радва на популярност извън тясната среда на старата номенклатура и нейните приближени, ако не се поддържаше с бликаща именно от тази среда активна пропаганда. И вместо с годините да затихва, пропагандният ефект се засилва, защото пребиваваме във време на постистина, в което тече подмяна на фактите с лични мнения. Из медийното пространство и особено в интернет днес можеш да чуеш много повече мнения, оплакващи социализма, отколкото в края на миналия век. Но те трябва да са именно лични. Защото когато са партийни и им проличи политическият интерес (като при Корнелия Нинова с нейното \"какво ни отне демокрацията\"), историческата им несъстоятелност веднага лъсва. Затова днешната пропаганда на социализма търси маскировъчни форми, иска да изглежда като разговор между приятели, представя се за разчувствана мемоаристика. Така минава главният номер на \"мениджърите\" на соцносталгията: за да не личи уродливостта на цялостния социален модел, животът тогава се представя в неговите емоционално-битови детайли, които навсякъде са повече или по-малко близки и действат предразполагащо. Дори животът в Северна Корея, сведен до всекидневни ритуали и детска глъч, ще звучи приемливо. Разбира се, най-добре обучени в легендирането са кадрите на бившата ДС, които не само още не са отпаднали от публичната комуникация, но и успешно са се качили на новите ѝ платформи. Те имат специален мотив за разпалването на соцносталгията - за тях тя е един вид \"оправдателна присъда\" с днешна дата. Един такъв наскоро пак пусна текст с най-баналните фалшификации на паметта за близкото минало. И ако се съди по интереса, който предизвика, ловът на наивници в България явно е особено успешен. Не е нужно дори да измисляш нещо ново - достатъчно е периодично да им хвърляш все същата стръв. 30 години след като се отървахме от социализма, традиционните опорни точки на пропагандата си остават общо взето три: сигурно, спокойно и безплатно. Но сигурността тогава беше Държавна сигурност, която се грижеше преди всичко за сигурността на държавната машина - и за вечната ѝ власт. В това отношение заплаха можеше да дойде единствено от населението, така че \"сигурността\" беше насочена тъкмо срещу него. Волята му за съпротива трябваше да бъде смазана още преди да се е зародила. По целия терен се контролираше за нейни наченки - от медиите до частните отношения, следени чрез механизма на доносничеството. Чак комично става, когато мениджърите на соцносталгията се самозабравят дотолкова, че започнат да хвалят дори медиите през соца - нямало лоши новини. Да попитаме: как да има, след като новинарството бе превърнато в идеологическа реклама? И още: обикновен цинизъм е да твърдиш, че при онзи режим е нямало престъпност, след като той самият беше обявен със закон за престъпен. И след като беше извършил най-голямата кражба на частна собственост в историята на страната, започнала с къщите на богатите и земята на бедните. Затова да помним: използването на държавната машина за разправа с неудобни бизнеси и гласове е не изобретение на прехода, а рецидив на онова време. Спокойствието пък е благовидният етикет на отсъствието на конкуренция, която, разбира се, напряга и носи рискове. В същото време тя дава възможност да изявиш индивидуалните си качества, но както знаем, при социализма те не бяха важни, защото кариерното израстване вървеше главно по партийна и ДС линия. Добрите професионалисти не бяха изключени, но само за да не катастрофират социалните системи, управлявани от \"кадрите на революцията\". Рецидив от онова време са днешните \"калинки\". \"Всичко беше безплатно\" - това е третата опорна точка на днешната пропаганда на соца. Но няма нищо безплатно. Включително и здравеопазване и образование. Винаги ги плаща населението - пряко или с данъците си. В каква пропорция да са единият и другият вид - това е въпрос на политически програми, за които хората днес могат гласуват по време на избори (през социализма не можеха). Но рецидив от онова време е, че за да получиш по-добра медицинска грижа, пак трябва да имаш връзки или да си платиш под масата. Има нещо издевателско към младите в опита на соцносталгиците да изкарат едва ли не за национално предателство желанието им да учат и живеят в чужбина. И да сочат като успех на социализма това, че ги удържаха тук. Знаем как - с Желязна завеса. Едва ли някой се съмнява, че ако тогава бяха отворили границите и бяха дали възможност на хората свободно да пътуват, емигрантската вълна щеше да е далеч по-голяма от тази през целия преход. Въобще соцносталгията е най-злонамерената, но за съжаление и най-ефикасната форма на евроскептицизъм. Защото свири на \"тънки струни\". Старите играчи още веднъж са се захванали здраво да лъжат хората със старата пропаганда, използвайки илюзиите на паметта и работата на забравата.", "date": "2019.08.16", "title": "Лъжата за хубавия живот в НРБ"}
{"url": "https://www.dnevnik.bg/sport/2019/08/16/3951751_ruski_kvalifikant_eliminira_federer_v_sinsinati/", "text": "Седемкратният шампион от \"Мастърс\" турнира в Синсинати Роджър Федерер напусна турнира още в третия кръг след изненадваща загуба 3:6, 4:6 от руснака Андрей Рубльов. Световният №3 не се представи на ниво и престоя на корта едва 63 минути. Рубльов, който трябваше да мине през квалификациите, след като заема 70-о място в ранглистата, поднесе най-голямата изненада дотук в турнира. 21-годишният руснак записа най-голямата победа в кариерата си. Той беше много стабилен в двата сета, записвайки пет аса, спечели 82% от точките разиграни на своя първи сервис и проби Маестрото три пъти. От другата страна на мрежата Федерер допусна две двойни грешки, като на не се чувстваше много уверен. Мачът започна с два поредни гейма на сметката на Рубльов, но Федерер върна пробива, намалявайки пасива си. Швейцарецът беше пробит за втори път още при второто си подаване, а до края на сета Рубльов не изпусна инициативата.   Във втората част резултатът се движеше гейм за гейм, преди Рубльов да пробие Маестрото в седмия. Това се оказа решаващо и за крайния изход на срещата. \"Днес мислех просто за следващата точка, как да играя по най-добрия начин и да не се отказвам, независимо какво се случва. Мисля, че се получи\", каза след двубоя Рубльов. В четвъртфиналите той ще срещне своя сънародник Даниил Медведев, който победи с 6:2, 6:1 Ян-Ленард Щруф. Напред продължава и шампионът от 2018 г. Новак Джокович. Световният №1 се справи с Пабло Кареньо-Буста, когото победи с 6:3, 6:4 за час и 31 минути. Четвъртфиналните двойки в турнира са Джокович срещу Лука Пуй, Рубльов - Медведев, Роберто Баутиста Агут - Ришар Гаске и Йошихито Нишиока срещу Давид Гофен.     ", "date": "2019.08.16", "title": "Руски квалификант елиминира Федерер в Синсинати"}
{"url": "https://www.dnevnik.bg/sport/2019/08/16/3951752_ljupko_petrovich_sudiiata_ne_ni_pozvoli_da_pobedim/", "text": "Треньорът на ЦСКА Люпко Петрович отдаде  отпадането на отбора си от Лига Европа  на съдийството в мачовете със \"Зоря\" (Луганск) от третия предварителен кръг на турнира. Червените загубиха реванша в Украйна с 0:1 и с общ резултат 1:2 отпадат. В първата среща \"Зоря\" стигна до гол на чужд терен в София след спорна дузпа. На реванша 11-метров удар не беше даден за червените, а в атаката след това беше изгонен Иван Турицов. Спроед Петрович това е наклонило везните. \"Поздравявам играчите за добрия им мач. Голът, който получихме накрая, стана заради това, че тръгнахме да вкарваме. Пресирахме противника, играхме добре, но накрая просто капитулирахме\", каза Петрович и продължи по темата с рефера Амари Делерю: \"Съдията реши и този мач, няма какво повече да кажа. Видяхте сами, че дузпа имаше, а след червения картон всичко свърши\". \"Бяхме отбор, но съдиите не ни позволиха да победим. Имаше игра с ръка и дузпа, но не ни я дадоха. Аз мога само да поздравя играчите, те бяха по-добрите, но с 10 човека на терена е много трудно\", добави Петрович. Капитанът Петър Занев беше разочарован от гола на украинците, който описа като \"недопустим\". Според защитника грешките ще се изчистят, но отпадането е болезнено. \"Това беше преодолим отбор, но за съжаление ни спира. Грешките се преодоляват, но тази при гола беше груба. Недопустимо е топката да тупва пред защитата, вкараха ни от аут\".", "date": "2019.08.16", "title": "Люпко Петрович: Съдията не ни позволи да победим \"Зоря\""}
{"url": "https://www.dnevnik.bg/evropa/2019/08/16/3950272_bitkata_za_hranata_v_stola_na_evroparlamenta/", "text": "Служителите в Европейския парламент са бесни заради мълчаливото вдигане на цените в стола, което по думите им е оставило най-демократичната институция в ЕС с най-недемократичното обедно меню, разказва \"Политико\". Промяната, извършена наскоро, докато повечето евродепутати и персонал на институцията са на почивка или работят извън Брюксел, доведе до поскъпване с 25% или повече на някои продукти и предизвика официално оплакване от синдикати на служителите. Порция пържени картофи, струвала преди според служители 2 евро, сега струва 2.50, а цената на супата за деня е скочила до 1 евро от 80 цента. Увеличението включва прибавянето на белгийски данък добавена стойност, който преди не се начисляваше, както и вдигане на цените, съвпадащо с нови договори с частни търговци, влезли в сила на 5 август. \"Супата е едно, но салатите и дори кафето са много по-скъпи\", казва служител на европарламента от Полша. Говорител на институцията заяви, че промените са били съобщени на депутатите и на персонала и преди, и след обявяването на новата тръжна процедура през декември 2018 г. Служители на парламента обаче се оплакаха, че по-високите цени, съвпадащи с новите договори за доставчици, не са били обявени предварително, което довело до шок, докато наскоро пълнели подносите си за обяд. Сол или може би табаско в раната добавя фактът, че цените в столовете на Европейската комисия и съвета са подчертано по-ниски, а според много хора в парламента тези институции получават ненужно благосклонно отношение от пресата и обществото. В четвъртък миналата седмица супа от боб \"Борлоти\" и паста в стола на еврокомисията се предлагаше за едва 63 цента. В парламента супа минестроне от органични зеленчуци струваше 1.30 евро, а лучена супа – 1 евро. Сто грама салата в парламента струва 1.30 евро в сравнение с 82 цента за същото количество в комисията. В парламента вегетариански кускус струваше 7.50 евро, а в комисията вегетарианското ястие, чили син карне, се предлагаше за 4.95 евро. Причините Според служители на парламента една от причините за относително по-високите цени е решението за премахване на субсидиите за данъкоплатците, които продължават да съществуват в другите институции, което значи, че всъщност цените са по-демократични, тъй като европейските гласоподаватели не могат да се насладят на субсидирани обеди. Според протоколи от заседания на парламентарни служители през март субсидиите, стрували някога на европейските данъкоплатци 5 милиона евро или повече на година, на практика са били елиминирани и годишният бюджет за столово хранене е бил намален до по-малко от 1 милион евро. Парламентът управлява столове в Брюксел, Страсбург и Люксембург. \"Краят на преките субсидии за храна през 2015 г. и постепенното ценообразуване, свързано с развитието при цените на храните на пазара, позволи 70% намаление в бюджета на парламента за сектора на храните и ресторантите\", коментира говорител на институцията. Служители на парламента обаче заявиха, че по-високите цени, начислени от новите доставчици, са само едно от няколкото увеличения през последните години, които по-рано са предизвикали оплаквания. А комбинирани с налагането на 12-процентов ДДС, който по-рано не беше прилаган, по думите им увеличението на цените на процентна база е надминало каквото и да било вдигане на заплатите.", "date": "2019.08.16", "title": "Битката за храната в стола на европарламента"}
{"url": "https://www.dnevnik.bg/sport/2019/08/16/3951753_noviiat_sezon_v_la_liga_shte_bude_li_sprian_barselona/", "text": "С гостуване в Билбао на местния  \"Атлетик \" испанският шампион \"Барселона\" открива тази вечер поредния сезон в Ла Лига. Едно от най-гледаните и вълнуващи първенства в Европа започва с една голяма въпросителна, която е дали каталунците ще прибавят поредна титла във витрината си. С категоричното си превъзходство през миналия сезон и втората поредна титла под ръководството на Ернесто Валверде, \"Барселона\" отново е считан за фаворит №1. Тимът може да повтори постижението си от ерата Пеп Гуардиола (2008-11), когато спечели три поредни титли. В историята на клуба единствено Дрийм тимът на Йохан Кройф в началото на 90-те години на 20 век печели отличието четири пъти поред. Каталунците доминират в Ла Лига, като имат 10 титли в последните 15 сезона. Затова и специалистите дават голямо предимство на тима на Валверде пред останалите. През лятото \"Барселона\" направи всичко възможно, за да се подсили, като купи  Антоан Гризман  за 120 млн. евро и Френки Де Йонг за 75. На \"Камп ноу\" пристигна и левият бек Жуниор Фирпо, който направи впечатление в \"Бетис\" през миналия сезон.      Преди началото на сезона сякаш не интригата в шампионата, а сагата с Неймар и очертаващото се завръщане на бразилеца в Каталуня, вълнуват повече хората. Паузата между сезоните беше белязана от сериозното движение на трансферния пазар от трите големи клуба в Испания. \"Барселона\", \"Реал\" и \"Атлетико\" похарчиха общо 803 милиона евро, а освен това трансферният период в Ла Лига още не е завършил. Претендентите от Мадрид Основни претенденти на \"Барселона\" през сезона ще бъдат двата тима от Мадрид - \"Реал\" и \"Атлетико\". Кралският клуб изпрати противоречива година, в която усети по болезнен начин напускането на Кристиано Роналдо. Две треньорски смени, скандали и крах в Европа бяха останалите събития на \"Сантяго Бернабеу\" в последните 12 месеца.      Сега Зинедин Зидан е призван да върне \"Реал\" на върха, след като в последните два сезона тимът завършва трети. Именно френската легенда донесе последната титла на клуба през сезон 2016-17. За целта \"Реал\" също не спести средства, купувайки  Еден Азар  (100 милиона евро), както и сърбинът Лука Йович (60 милиона), който изпрати впечатляващ сезон в \"Айнтрахт\". \"Реал\" похарчи над 300 милиона евро, заявявайки категоричната си позиция, че няма да се задоволи с ролята на \"втора цигулка\". Основната въпросителна пред Кралския клуб е ще бъдат ли загърбени личностните конфликти от последната година, които повлияха на отбора. От една страна Зинедин Зидан не се разбира с някои играчи, а капитанът Серхио Рамос е в конфликт с президента Флорентино Перес. Третият голям отбор в страната \"Атлетико\" беше единственият изправен пред ситуацията да губи ключови свои играчи през лятото. Диего Симеоне трябваше да реагира, след като \"дюшекчиите\" продадоха Гризман, Родри (в \"Манчестър сити\" за 70 милиона евро) и Люка Ернандес (в \"Байерн\" за 80 милиона). \"Атлетико\" получи общо 311 милиона от реализирани шест сделки и инвестира обратно 243 в нови играчи. На \"Уанда метрополитано\" привлякоха новата звезда на португалския футбол  Жоао Феликс  от \"Бенфика\" за 126 милиона евро. Останалите средства отидоха за английския национал Киърън Трипиър, халфът на \"Реал\" Маркос Йоренте, и трима защитници Марио Ермосо, Фелипе и Ренан Лоди.      По традиция испанското първенство ще предложи оспорвана битка за последното място, даващо право на участие в Шампионската лига. За чътвъртата позиция основни претенденти са \"Валенсия\" и \"Севиля\", но и останалите клубове от първата половина имат апетити. Новаци в Ла Лига през този сезон са \"Гранада\", \"Майорка\", както и \"Осасуна\". Влизането на последния тим, осигури присъствието на  пет баски клуба  в Ла Лига за пръв път в историята. В България мачовете в Ла Лига ще бъдат предавани в каналите на \"Макс Спорт\" и Sport+ HD.", "date": "2019.08.16", "title": "Новият сезон в Ла Лига: Ще бъде ли спрян \"Барселона\" по пътя към поредна титла"}
{"url": "https://www.dnevnik.bg/bulgaria/2019/08/16/3951756_kratki_novini_momiche_e_iznasileno_i_prebito_do_smurt/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Протестите в Шишманци продължават Хората са пред завода в от 6 часа сутринта, за да не допуснат камиони, извозващи боклук да влизат и да излизат. Те искат дейността на завода да спре, както и провеждането на референдум за това. Продължава гасенето в северната част на сметището, което е трудно достъпно. Регионалната дирекция за опазване на околната среда съобщава за превишаване на нормите за чистота на въздуха, но далеч по-малко, отколкото в предходните дни. Вчера районната прокуратура в Пловдив  започна разследване  на обстоятелствата, довели до  големия пожар  в депото за отпадъци. Момиче е изнасилено и пребито до смърт в сливенско село Вчера следобед под един от мостовете в сливенското село Сотиря е намерено в безпомощно състояние 7-годишното дете. Откарано е в сливенската болница, но лекарите не са успели да го спасят. В късния следобед вчера сливенската полиция разпространи съобщение за издирване на 21-годишния Мартин Стоянов Трифонов за извършени множество кражби. Все още не е известно дали издирваният е свързан с жестокото престъпление, отбелязва БНТ. Полицаи, горски служители, пожарникари и гранична полиция са се включили в издирването на младежа вчера следобед. Полицията разпространи снимки на издирвания Мартин Стоянов Трифонов (на 21 г.) от град Сливен във връзка с извършено тежко криминално престъпление в района на село Сотиря. Хората, които имат информация за издирвания, могат да сигнализират на тел. 112 или в най-близкото поделение на МВР. Анонимността им е гарантирана.", "date": "2019.08.16", "title": "Кратки новини: Момиче е изнасилено и пребито до смърт в сливенско село"}
{"url": "https://www.dnevnik.bg/evropa/2019/08/16/3951757_bivshite_komunisti_vliazoha_v_upravlenieto_na/", "text": "Германският град Бремен, който има статут на федерална провинция, ще бъде управляван от коалиция с участието на крайнолявата партия \"Левите\", предаде ДПА. Това е първият случай в провинция от западната част на Германия, когато в управлението влиза бившата комунистическа партия от ерата на ГДР.  Социалдемократът Андреас Бовеншулте, избран вчера за премиер от местния парламент, ще управлява в коалиция с \"Левите\" и \"Зелените\". Досегашният премиер Карстен Зилинг, също социалдемократ, подаде оставка заради рекордно лошите резултати на партията на изборите през май.  Тогава социалдемократите бяха изпреварени за пръв път от християндемократите, но впоследствие съумяха да привлекат за партньори другите две леви партии. Новата тристранна коалиция разполага с 49 от 84-те маста в Ландтага - провинциалния парламент.  Бремен е най-малката по площ и население от 16-те германски провинции. Тя обхваща градовете Бремен и Бремерхавен, отбеляза ДПА. /БТА", "date": "2019.08.16", "title": "Бившите комунисти влязоха в управлението на провинция Бремен"}
{"url": "https://www.dnevnik.bg/evropa/zemedelie/2019/08/16/3951592_proekti_za_nad_80_mln_evro_po_zemedelskata_programa/", "text": "Фонд \"Земеделие\" планира прием на проекти за над 80 млн. евро по програмата за развитие на селските райони до края на годината, сочи индикативният годишен план по програмата, който бе актуализиран в началото на август. Сред направленията, за които ще може да се кандидатства за финансиране след септември, са инвестиции в напоителна инфраструктура, преработка на земеделски продукти в малки стопанства, къси вериги на доставки на храни, както и различни дейности, свързани с местните инициативни групи и европейското партньорство за иновации. Над 60% от бюджета, който ще бъде отделен за подпомагане до края на годината, ще отиде за инвестиции в напоителна инфраструктура. От октомври ще се приемат проекти за ремонт и възстановяване на поливни съоръжения като кандидатите могат да бъдат държавното дружество \"Напоителни системи\", сдружения за напояване и юридически лица и кооперации, доставящи вода за напояване. За целта са отделени 50.46 млн. евро, сочи планът за прием на проекти. По тази схема има таван от 6.5 млн. евро на средствата, които може да получи държавното \"Напоителни системи\", както и 1.5 млн. евро за всички останали потенциални кандидати. През есенната сесия ще бъде отворен и прием на проекти, насочен към най-малките фермери. От септември ще може да се кандидатства за 1.68 млн. евро по тематичната подпрограма за малки стопанства. Средствата ще бъдат предназначени за маркетинг и преработка на селскостопанска продукция, като максималната помощ за един кандидат е определена на 75 хил. евро. Също през септември ще се приемат и проекти за т.нар. къси вериги на доставки, които целят да насърчат земеделските производители да реализират продукцията си без или с минимален брой посредници. За бюджет от 8 млн. евро ще се борят проекти за маркетинг на такива вериги и фермерски пазари. Процедурата ще бъде отворена за организации от земеделски производители, малки предприятия или търговци на дребно. Максималната сума, която може да бъде получена за един проект, е 500 хил. евро според правилата. В есенния период фонд \"Земеделие\" ще приема и проекти, свързани с европейското партньорство за иновации и известния като ЛИДЕР подход за местно сътрудничество. Местните инициативни групи ще могат да кандидатстват от септември за помощ за подготвителни дейности, като например дейности, популяризиращи местната идентичност, или въвеждане на иновативни дейности в конкретния регион. Кандидатите могат да бъдат единствено местни инициативни групи, които вече са преминали оценка за допустимост. Условие към тях е и да нямат одобрена за еврофинансиране стратегия за т.нар. водено от общностите местно развитие. През септември ще се кандидатства и дългоочакваното финансиране за иновации, което ще бъде в рамките на 20 млн. евро. С максимално 450 хил. евро ще бъдат подпомогнати оперативни групи, които работят по проект за иновация, като сред членовете им могат да бъдат земеделски производители, представители на науката и др., сочи планът. По линия на общата селскостопанска политика на ЕС България разполага с 2.9 млрд. евро по програмата за селските райони до 2020 г. През седмицата новият директор на фонд \"Земеделие\" Васил Грудев съобщи пред БНР, че до момента са подписани договори за 2 млрд. евро от програмата, което представлява 60% от бюджета й. Изплатените средства са за 850 млн. евро, или 34% от парите.", "date": "2019.08.16", "title": "Проекти за над 80 млн. евро по земеделската програма ще се приемат до края на годината"}
{"url": "https://www.dnevnik.bg/video/2019/08/16/3951759_video_orkesturut_na_bundesvera_izpulni_wind_of_change/", "text": "Бъдещият председател на Европейската комисия Урсула фон дер Лайен избра легендарната балада Wind of Change (\"Вятърът на промяната\") на \"Скорпиънс\" (Scorpions) за официалната церемония по сбогуването си като германски министър на отбраната, предаде \"Франс прес\". Песента за края на комунизма бе изпълнена от оркестъра на германската армия. На церемонията с военни почести вчера присъства и канцлерът Ангела Меркел. Това е най-престижната церемония на германските въоръжени сили. По традиция тя се организира при оттеглянето на президенти и канцлери. Почетният гост има право да избере няколко песни, които да бъдат изпълнени от оркестъра на Бундесвера. Wind of Change на германската рок банда \"Скорпиънс\" се превърна в символ на падането на Берлинската стена през 1989 г. - събитие, 30-ата годишнина от което Германия се готви да отбележи тази есен.  Урсула фон дер Лайен предаде щафетата в германското министерство на отбраната на  Анегрет Крамп-Каренбауер  - протеже на Меркел и наследник на канцлера начело на Християндемократическия съюз.  Тя \"несъмнено избра Wind of Change, защото (тази песен) бе световен успех на една група, която идва от района на Хановер, като нея\", каза вокалистът на \"Скорпиънс\" Клаус Майне пред ДПА. Майне отбеляза, че \"песента има по-дълбоко значение, по-специално предвид новите функции (на Фон дер Лайен)  начело на Европейската комисия \". \"Мечтата за мир продължава да живее с всяко поколение\", увери той. Видимо развълнува, Фон дер Лайен поиска да чуе още \"Одата на радостта\" от Деветата симфония на Бетховен - химна на Европа, както и Ave verum corpus от Моцарт.  Нейният предшественик като германски министър на отбраната Томас де Мезиер предизвика изненада, избирайки за церемонията по сбогуването си песента Live is Life на австрийската поп група \"Опус\" (Opus). Преди това, Карл-Теодор цу Гутенберг, който бе принуден да подаде оставка, след като стана ясно, че е изплагиатствал докторската си дисертация, се спря на рок класиката Smoke on the Water на \"Дийп Пърпъл\" (Deep Purple). /БТА", "date": "2019.08.16", "title": "Видео: Оркестърът на Бундесвера изпълни Wind of Change за Урсула фон дер Лайен"}
{"url": "https://www.dnevnik.bg/hrana_i_napitki/2019/08/16/3937698_kalkan_s_tikvichki_i_zele/", "text": "                         С помощта на японско ренде \"мандолина\" нарежете добре измитите тиквички на много тънки слайсове. Бланширайте ги във вряща подсолена вода за около 10 секунди. \"Шокирайте\" ги в ледена вода и подредете върху добре изчистеното филе от калкан така, че тиквичките да се застъпват и образуват \"люспи\". Вакуумирайте заедно със зехтина и солта и гответе в sous-vide вана на 57 ̊C за 10 минути. За соса измийте и нарежете зелевите листа на много ситно. Гответе в леко загрят намаслен тиган на по-ниска температура, без да придавате цвят, докато омекне напълно. Добавете спанака и чубрицата, и гответе още 1-2 минути, за да омекнат и те съвсем леко. Прибавете сметаната и оставете сместа да заври. Блендирайте, прецедете и охладете соса по възможно най-бързия начин. За пълнените цветове бланширайте мидите в подсолена вряща вода. Охладете и извадете ядките. Сгответе алабаша в конвектомат на пара на 90 ̊C за 30 минути, до леко омекване. Обелете с остър нож и нарежете на кубчета с размер 1 см. В купа смесете мидите, алабаша, сока и настърганата кора от лайм, ситно нарязания копър, заквасената сметана, добавете сол и малко зехтин. Напълнете много внимателно цветовете от тиква и гответе в бамбуков съд на пара около 3-4 минути до съвсем лекото сготвяне на цветовете. За пюрето измийте и нарежете тиквичките. Поставете във вакуум торбичка заедно със солта и зехтина, и гответе в конвектомат на пара на 90 ̊C до пълна готовност. Докато са все още горещи, блендирайте и минете през фина цедка. Накрая прибавете много ситно нарязан копър и парченца сурова тиквичка, нарязана на брюноаз. Поставете малко от пюрето в чиния, върху него филето от калкан. Отстрани подредете пълнените цветове и украсете с парченца сурова тиквичка. Завършете със сос от зеле и пресен копър. 220 г филе от калкан (без кожа) 8 бейби тиквички (зелени) 20 мл зехтин 5 г сол 400 г прясно зеле 200 г бейби спанак 14 г прясна чубрица 500 мл готварска сметана зехтин сол 8 цвята тиквички 7 черноморски миди 100 г алабаш 50 мл заквасена сметана 10 г копър 10 мл зехтин сол 1 лайм (сок и кора) 400 г зелени тиквички 30 г копър сол 50 мл зехтин", "date": "2019.08.16", "title": "Калкан с тиквички и зеле"}
{"url": "https://www.dnevnik.bg/bulgaria/2019/08/16/3951762_firmata_maika_tad_grup_e_podgotvila_iskove_za/", "text": "Фирмата майка от Калифорния \"Тад груп\" (TAD Group) е подготвила искове във вашингтонския търговски арбитраж срещу България по конвенцията за защита на чуждестранните инвеститори, тъй като целият бранд страда. Става въпрос за шест-седемцифрена сума, която ще бъде поискана от държавата. Това каза в ефира на Би Ти Ви Георги Стефанов, адвокатът на един от обвиняемите по делото за хакерската атака срещу НАП – собственика на българския клон на компанията Иван Тодоров,  който е в ареста . На българския сайт на групата не е посочено кой е основал и регистрирал фирмата в Ню Порт Бийч в щата Калифорния. Справка за фирмата в  мрежата за професионални контакти Llinked in  показва, че основател и изпълнителен директор на американската компания е Иван Тодоров, а счетоводител - Георги Янков. Двамата са в ареста в обвинение за обявен за подбудители на  хакерската атака срещу сървърите на приходната агенция , от които бяха източени личните данни на над 5 млн. души. \"За нас е необяснимо защо той е задържан, защото най-малко данни в делото има за него. Името му не се споменава нито от свидетели, нито от каквито и да е други доказателства. Нямам представа защо изобщо е поискана такава мярка за неотклонение спрямо него. Това поставя обвиняемите в едно неравнопоставено положение. Най-вероятно ще се борим за изменение на мярката\", каза адвокатът. По думите му не може един неосъждан човек, който се занимава с легален бизнес, да бъде задържан като общественоопасен, каквито са мотивите на прокуратурата. Иван Тодоров е обявен за подбудител на  хакерската атака срещу сървърите на приходната агенция , от които бяха източени личните данни на над 5 млн. души. Със същото обвинение е търговският директор на \"ТАД груп\" Георги Янков. За извършител е сочен служителят на фирмата Кристиян Бойков. Според адвоката Иван Тодоров е натопен или от конкурентна фирма, или от някой, който има интерес \"Тад груп\" да бъде закрита. \"В делото има двама свидетели, които са бивши служители на фирмата, които са били на изпитателен срок и са работили по един месец там. Не са имали никакъв досег с Иван Тодоров, освен при назначаването и освобождаването им\", коментира още Георги Стефанов. Той нарече \"инсинуация\" и \"картинки\" фирмените чатове,  които бяха представени като доказателство по делото  и в които се твърди, че Иван Тодоров е поставил на Кристиян Бойков задачата да хаква сайтове и след това да им предлага да станат клиенти на \"Тад груп\". Прокуратурата цитира и думи на Тодоров, че ще свали правителството. \"Той няма спомен да е казвал или писал подобно нещо. Съмнявам се в тези изнесени картинки\", заяви адвокатът. Защитата на Иван Тодоров е внесла молба в спецпрокуратурата Кристиян Бойков да бъде разпитан пред съдия, за да присъстват и адвокатите на другите обвиняеми. Стефанов каза, че не се притесняват от разказа на Кристиян, нито от възможността той да сключи споразумение с прокуратурата. Той заяви, че няма разнобой в интересите на обвиняемите. \"Ние в политически спорове не влизаме. Ние се занимаваме само с процеса и защитата на нашите доверители. Проблемът на този процес е, че се политизира. Ако го нямаше този политически натист, защото не може зам.-главният прокурор да говори за политика, не му е работата. Той трябва да говори за процеса и доказателствата по него, ако изобщо трябва да говори за нещо\" - така Стефанов коментира думите на зам.-главния прокурор Иван Гешев, че \"някои хора и партии поставиха интересите на 5 млн. българи след своите лични интереси, само и само да компрометират прокуратурата\". Адвокатът обяви, че са подготвени искове пред съда по правата на човека в Страсбург. \"Защото целият този натиск нарушава презумпцията за невиновност. Пресконференциите, дадени непосредствено преди съдебните заседания по гледане на мярката, безспорно влияят на съда. Защото съдът е жив човек, той е субективен в една или в друга посока. Не може да му се влияе, има решение на съда по правата на човека, че това е недопустимо\", заяви Стафанов и посочи, че визира твърденията на прокуратурата за виновност. \"Не може прокуратурата да излезе пред телевизионните екрани и да твърди, че някой е виновен. Може да твърди, че са внесли обвинения, че са събрани доказателства, но не и това откровено обвинение и твърдение за виновност и едва ли не вече имаме осъдени, е недопустимо\", каза той.", "date": "2019.08.16", "title": "Фирмата майка \"Тад груп\" е подготвила искове за седемцифрена сума срещу България"}
{"url": "https://www.dnevnik.bg/evropa/2019/08/16/3951763_i_norvegiia_blokira_pari_za_braziliia_zaradi/", "text": "Норвегия обяви, че блокира 30 милиона евро (над 33 милиона долара) за Бразилия, която обвини, че \"вече не иска да спира обезлесяването\" в Амазония, предаде \"Асошиейтед прес\". Богатата скандинавска държава е най-големият донор за опазване на Амазонската гора. Тя е дарила общо 1.2 милиарда долара на създадения през 2008 г. за тази цел специален фонд. Германия осигури 68 милиона долара, а бразилският държавен петролен гигант \"Петробраз\" (Petrobras) - 7.7 милиона долара, отбелязва АП. Норвежкият министър на околната среда Ула Елвестуен обвини Бразилия, че е нарушила споразумение, като е преустановила работата на административния съвет и на техническия комитет на Фонда за Амазония, предаде \"Франс прес\". \"Тя не може да направи това без съгласието на Норвегия и Германия\", подчерта той. Бразилският министър на околната среда Рикардо Салес междувременно обяви, че работата на Фонда за Амазония е замразена. В неделя  Германия спря 35 милиона евро  (39.6 милиона долара) за фонда заради нарастващото обезлесяване в Амазония, по-специално след идването на власт в Бразилия на крайнодесния президент Жаир Болсонаро. Скептик по въпроса за глобалното затопляне, избраният миналата година Болсонаро казва, че Бразилия трябва да реши сама какво да прави с Амазония и нейните ресурси. Той не призна официални данни, според които темповете на обезлесяване в региона са се засилили след идването му на власт. Бразилският президент разкритикува Норвегия и Германия заради решението им да спрат финансови траншове за Фонда за Амазония и ги посъветва да се съсредоточат върху собствените си екологични проблеми, предаде \"Асошиейтед прес\". \"Не е ли Норвегия тази, която убива китове на Северния полюс? Не прави ли тя сондажи за петрол там?\", попита саркастично Болсонаро. Той освен това посъветва \"скъпия (германски канцлер) Ангела Меркел да си прибере парите и да залеси отново Германия\". /БТА", "date": "2019.08.16", "title": "И Норвегия блокира пари за Бразилия заради обезлесяването в Амазония"}
{"url": "https://www.dnevnik.bg/na_put/2019/08/16/3951525_grobnicata_v_sveshtari_-_otkritiia_no_i_dogadki/", "text": "Необичайната архитектура на Свещарската гробница я прави световноизвестна веднага след откриването ѝ от археолози през 1982 г. Оттогава е обект на проучвания и множество догадки. Гробницата се намира близо до село Свещари, на пътя между Разград и Силистра в Североизточна България. Експертите смятат, че е построена през III век пр.Хр., за да съхранява останките на Дромихет, могъщ тракийски владетел, който побеждава в битка наследника на Александър Велики Лизимах и в крайна сметка се жени за дъщеря му. Недовършените декорации в гробницата сочат, че нейният обитател вероятно е починал внезапно. Траките, обитавали Балканския полуостров в древността, не са оставили никакви писмени документи, така че всичко, което знаем за техния живот и обичаи, идва от разкопките на светилищата им и от това, което техните съвременници са писали за тях. Тракийските племена често воювали с македонските си и гръцки съседи. И все пак между тях е имало и културен обмен. За това, че племето на Дромихет – гетите, е имало досег с културата на Древна Гърция, свидетелстват десетте женски статуи, украсяващи погребалната камера на Свещарската гробница; кариатидите са характерни за елинската архитектура. Интересно е, че красивите женски фигури, както и изящните декорации в свода на гробницата са единствените по рода си, открити в тракийски некропол. По-типично тракийските елементи на гробницата са, че е построена в могила и че нейният обитател е погребан със съпругата и конете си. Експертите смятат също, че Хелис, изгубената столица на гетите, се е намирала в района, тъй като в близост до Свещари са открити голям брой тракийски светилища и останките на укрепен град. Поради необичайната си украса и тъй като предоставя богата информация за културата на гетите, през 1985 г. Свещарската гробница в включена в списъка на ЮНЕСКО на световното културно наследство. Тя е втората тракийска гробница в България в списъка на ЮНЕСКО, след Казанлъшката.      България е известна с тракийските могилни некрополи, като се смята, че в страната има до 60 000 тракийски могили, повечето от които тепърва ще бъдат проучвани. И все пак много от тях не са обществено достъпни, а някои, като Казанлъшката и Александровската, са копия. (Дубликатите са построени за тяхна защита, тъй като гробниците са ограбвани от иманяри и много артефакти в тях са повредени.) Свещарската гробница е оригинал. Тъй като никога не е била разграбена и е открита сравнително наскоро, тя е прекрасно запазена, като по лицата, косите и одеждите на кариатидите дори личи, че някога са били оцветени. Досега в гробницата е извършвана само козметична консервация. Архитектура, датираща отпреди две хилядолетия и половина, изисква реставрация и подобрения, за да бъде опазена и посещавана дългосрочно. Затова през октомври 2018 г. посланикът на САЩ в България Ерик Рубин обяви, че Посланическият фонд на САЩ за опазване на културното наследство ще дари 184 000 долара за консервацията на гробницата, както и за изложбени и инфраструктурни подобрения на обекта. Проектът за реставрация ще се ръководи от фондация \"Кредо Бонум\". Инвестицията на американското посолство в българското културно наследство надхвърля един милион щатски долара и е помогнала за запазването на важни исторически сгради, като църквата \"Св. Йоан Алитургетос\" в Несебър; две християнски гробници от 4-ти век в София; тракийската могила на Крън II край Казанлък; Куршум джамия в Силистра; мозайки от 3-ти век в Пловдив; библиотеката и джамията на Осман Пазвантоглу във Видин. Свещарската гробница е част от историко-археологическия резерват \"Сборяново\", включващ над 140 археологически обекта от различни епохи. Не забравяйте да посетите тракийското светилище в Камен рид, датиращо от 1-ви век пр.Хр., както и останките на укрепен тракийски град – вероятно Хелис, столицата на гетите. Посетителите могат да разгледат и Демир баба теке. Смята се, че тук почива ислямският мистик и лечител Демир Баба, живял през XVI век. Култовият комплекс (теке) на Демир Баба е построен върху хилядолетно тракийско светилище (от което е оцелял каменният олтар в двора на текето), а за водата от извора се говори, че е лечебна. Насочете се на югозапад и посетете Археологически резерват \"Абритус\" в Разград, в който ще видите руини от древния римски град Абритус. Край Абритус през 251 г. се води решаваща битка между римляните и нахлуващите готи (същите, които почти напълно разрушават Филипопол, днешен Пловдив, предишната година). В битката загива римският император Деций Траян, първият римски император, убит от варвари.", "date": "2019.08.16", "title": "Гробницата в Свещари - открития, но и догадки"}
{"url": "https://www.dnevnik.bg/evropa/2019/08/16/3951768_milano_vremenno_zabrani_elektricheskite_trotinetki_pod/", "text": "Властите в Милано решиха да забранят дейността на компании, предлагащи електрически тротинетки под наем, докато бъде изградена сигнализация, уточняваща правилата за движение с това превозно средство, предаде \"Франс прес\", позовавайки се на италианските медии. Указ от 4 юни предвижда тротинетките в Италия да се движат единствено в пешеходни зони, по алеи за пешеходци и велосипеди, както и в райони с ограничение на скоростта до 30 км/час. Текстът изисква общините да поставят табели с правилата за движението им.  Първият оператор на електрически тротинетки под наем се появи в италианската икономическа столица през октомври 2018 година. От тази пролет се появиха още шест, каквато е тенденцията в много европейски градове. В края на юли Милано започна пробно регламентиране в пешеходни зони, разрешавайки движението на тротинетки с 6 км/час и забранявайки да се ползват тротоарите срещу заплаха с глоба от 26 евро. Един пешеходец обаче въпреки това получи счупвания, след като беше блъснат от тротинетка в пешеходна зона. В същото време прокуратурата в Милано проверява различните оператори на пазара, за да установи дали са законни. ", "date": "2019.08.16", "title": "Милано временно забрани електрическите тротинетки под наем"}
{"url": "https://www.dnevnik.bg/razvlechenie/2019/08/16/3951639_zaedno_pod_odealoto_na_uudstok_-_50_godini_po-kusno/", "text": "Преди 50 години Ник и Боби Ирколайн са просто една от многото млади двойки, които къмпингуват край \"Уудсток\".  Когато обаче един фотограф ги улавя в кадър в онази ранна неделна сутрин, докато се прегръщат увити в одеялото, те неволно се превръщат в част от историята на поп културата, озовавайки се в крайна сметка върху корицата на албума от \"Уудсток\". Ник и Боби все още са заедно и живеят близо до фермата в Бетъл Уудс, в планините край Ню Йорк, където тридневният фестивал се провежда в дните между 15 и 18 август през 1969 г. Днес на същото място трябваше да започне фестивалът \"Уудсток 50\", чиято идея бе да отбележи паметната годишнина и да се опита да върне тръпката от онези времена. В него по първоначални планове щяха да участват Джей Зи, Джак Уайт, Майли Сайръс и участвалият в оригиналния фестивал Карлос Сантана, но малко след като те се оттеглиха от събитието, то  бе отменено заради \"непредвидени обстоятелства\" .      Двойката, която сега е на по 70 години, казва, че не си спомня да са видели да ги снимат, нито какво точно се е случвало около тях в онзи ден, когато са били заобиколени от множество други непознати, увити в одеяла в онази утрин на калния склон. \"Просто ставане сутрин, изправяне, прегръщане на приятелката ми\", припомня си Ник Ирколайн и допълва: \"Дори, честно казано, не си спомням правенето на снимката.\" Боби, която на кадъра носи големи слънчеви очила, казва, че почти не си спомня този момент. Когато обаче сега гледа снимката, открива, че тя я кара да чувства \"спокойствие\". Пред \"Ройтерс\" тя разказва, че сравнява усещането като с пробуждането на птиците. \"Просто се събуждаме и се оглеждаме за хубава чаша кафе, каквато нямаше.\" Ник и Боби всъщност започват да се срещат около три месеца преди фестивала и решават спонтанно да отидат, след като чуват за него по радиотo, докато Ник е барман в заведение в Мидълтаун, Ню Йорк, на около 56 км от Бетъл. Боби си припомня още как водата е била мръсна, а храната - разпродадена още в петък вечер, докато врeмето също било ужасно. \"Около 450 хил. души се събраха тук и нямаше нито един инцидент, свързан с насилие. Това си е изумително. Светът се нуждае от повече \"Уудсток\", казва тя.      И двамата не подозират нищо за снимката, докато не им се случва покрай приятели да чуят тройния албум, записан на \"Уудсток\". Едва тогава разбират, че са на корицата. \"Не можехме да повярваме. Просто клатехме глави. По това време вече бяхме заедно от около година\", разказва Ник. Двамата се женят през август 1971 г. и имат две деца. Преди да се пенсионират, Боби работи като училищна сестра, а Ник е дърводелец. Сега и двамата са гидове доброволци в музея \"Бетъл Уудс\", част от \"Бетъл Уудс Сентър\", който притежава фестивалната територия на около 160 км от Ню Йорк сити. Директорът на музея Уейд Лорънс казва, че снимката на двойката, която е правена от Бърк Ъзъл, улавя духа на фестивала. \"Тя символизира любовта и взаимността на фестивала... Наистина сме късметлии, че Ник и Боби продължават да са наоколо, за да споделят историята си с нас\", допълва Лорънс.", "date": "2019.08.16", "title": "Заедно под одеялото на \"Уудсток\" - 50 години по-късно"}
{"url": "https://www.dnevnik.bg/sviat/2019/08/17/3950640_durjavniiat_natisk_nad_religiite_raste_navsiakude/", "text": "Държавните ограничения върху свободното изповядване на вяра се увеличават навсякъде по света, но мюсюлманските държави си остават най-строги в отношението към религиите. Това показва годишният доклад на американския изследователски център \"Пю\". България има средни оценки – 4.5 пункта по скалата от 1 до 10 по отношение на фаворизирането на определена религия; 4.3 за оценка на общото законодателство, 4.9 за тормоза към религиозни групи, 6.0 за ограниченията на религиозната дейност от правителството и 6 за враждебността спрямо религиозни норми. С 3.3 е оценено насилието между религиите, с 2.5 индивидуалния тормоз и 3.3 религиозното насилие от организирани групи. За пример докладът дава физическите нападения срещу  Свидетелите на Йехова  и  мормоните , както и случаят през юни 2017 г., когато дъщерите и съпругата на мюсюлмански духовник бяха нападнати в супермаркет. Цитират се и оплаквания на протетантски пастор, че с колегите му са били тормозени от православни свещеници. Първенците Повечето държави с най-високи оценки по отношение на правителствената подкрепа към определена религия са мюсюлмански – Афганистан, Бахрейн, Бангладеш са в топ 3. Четвърта обаче е Гърция, която определя православието като \"преобладаваща религия\" и финансира обучението и плаща заплатите на духовниците. Пета е Исландия, където правителството дава финансова подкрепа на Лутеранската църква, каквато другите религии не получават. Следват ги Ирак, Кувейт, Малайзия, Малдивите, Мавритания, Мароко, Оман, Пакистан, Палестинската автономия, Саудитска Арабия, Судан, Великобритания (където монархът е и глава на Англиканската църква) и оспорваната територия Западна Сахара. Натиск от държавата и от обществото В десетилетието между 2007 г. и 2017 г. ограниченията върху религиите в целия свят се увеличават значително. Социалната враждебност – тормоз и насилие от страна на частни лица, организации или групировки – също. Сега общо 52 държави, сред които Китай, Индонезия и Русия, налагат \"тежки\" или \"много тежки\" ограничения на религиите. През 2007 г. в тази група е имало 40 държави. Броят на страните, в които тормозът е най-висок, се е увеличил от 39 на 56. Обичайно правителствените регулации са най-масови – сред тях са закони, ограничаващи религиозната свобода, например чрез изискване вероизповеденията да бъдат регистрирани, и държавно фаворизиране на определена религия – чрез бюджетно финансиране, например. В глобален мащаб такива прояви са се увеличили с 20% за изследваните 10 години. Що се отнася до обществената враждебност, докладът отчита повишаване на тормоза, свързан с религиозните норми – например, към жени, които не се обличат спрямо каноните на вярата. Ограниченията в Близкия Изток и Северна Африка по традиция са високи и страните от региона продължават да са начело; но най-големите скокове се виждат в Европа, заради мерките срещу ислямските женски облекла, и Субсахарска Африка заради нападенията на войнстващи религиозните групировки. Държавите в този регион имат двойно по-високи резултати от средното за държавите във всеки друг по отношение на правителствената подкрепа за определена религия. 19 от 20-те страни там (с изключение на Ливан) изразяват предпочитания в законите си към дадена религия като официална или предпочитана. Израел е единствената, в която въпросната религия не е ислямът. Откъде идват данните \"Пю\" събира информацията си от десетки публично достъпни източници, включително ежегодните доклади на Държавния департамент на САЩ и Комисията за международни религиозни свободи, организации на ЕС и ООН и няколко независими институции. Всеки доклад обхваща събитията отпреди около 18 до 24 месеца, като тазгодишният е за 2017 г. Франция и Катар, например, имат високи показатели по отношение на правителствените ограничения. В европейската държава това е така заради забраните за забулването на държавно и местно ниво, докато в Катар – заради това, че ислямът е официалната държавна религия според конституцията.", "date": "2019.08.16", "title": "Държавният натиск над религиите расте навсякъде, България е със средна оценка"}
{"url": "https://www.dnevnik.bg/sviat/2019/08/16/3951811_izraelskiiat_republikanec_netaniahu_ne_pusna/", "text": "Израел забрани на две представителки на Конгреса с пропалестински възгледи да влязат на негова територия под натиск от президента Доналд Тръмп. Става въпрос за  Рашида Тлаиб  и Илхан Омар - мюсюлманки, които подкрепят движението за бойкот на Израел. Двете планираха да посетят Западния бряг на река Йордан и Източен Ерусалим при визита, организирана от палестинска организация. Рашида Тлаиб, която е дъщеря на палестински емигранти, публикува в \"Туитър\" снимка на своята баба, която живее на Западния бряг. Забраната нейната внучка да влезе \"е признак на слабост\", защото \"истината за това, което се случва на палестинците, е плашеща\", написа Тлаиб, която е депутат в долната камара на Конгреса на САЩ от щата Мичиган. Илхан Омар нарече израелското решение \"обида за демократичните ценности\". Омар, която представлява в Камарата на представителите щата Минесота и е първата жена с  ислямска забрадка в Конгреса , сравни забраната с опита на Тръмп да блокира влизането в САЩ на гражданите на ислямски страни. Това решение на Израел не е изненада предвид факта, че премиерът Бенямин Нетаняху е съюзник на \"ислямофоби като Доналд Тръмп\", каза тя. Тръмп от своя страна коментира, че Израел е щял да покаже \"голяма слабост\", ако бил разрешил на Тлаиб и Омар да влязат на негова територия, предаде агенция \"Франс прес\". \"Те мразят Израел и целия еврейски народ и нищо не може да им промени мнението\", написа американският президент в \"Туитър\". Той обвини двете жени в антисемитизъм. Тези думи на Тръмп бързо предизвикаха полемика в САЩ, като критиците обвиниха президента, че не е защитил две американки, при това избрани в Конгреса. Сред онези, които осъдиха израелската забрана, бяха дори представители на най-пламенните поддръжници на Израел. \"Елате, но без да призовавате за бойкот\" Израелският премиер Бенямин Нетаняху заяви, че наложената забрана цели да попречи на двете жени да навредят на страната. \"Няма държава в света, която повече от Израел да уважава САЩ и американския Конгрес. Маршрутът им обаче показва, че единственото намерение на двете представителки на Конгреса е да навредят на Израел\", каза в изявление Нетаняху. По думите му ако Тлаиб, която е от палестински произход, поиска да посети окупирания Западен бряг за среща с роднини по хуманитарни причини, Израел би разгледал искането, в случай че тя обещае да не призовава за бойкот срещу Израел. Посланикът на САЩ в Израел Дейвид Фридман подкрепи решението на израелските власти. Според него Тлаиб и Омар не планират \"балансирано посещение\", включващо срещи с израелски и палестински лидери. Висш палестински представител определи забраната като скандална. \"Израелското решение да се забрани на избраните в Конгреса Рашида Тлаиб и Илхан Омар да посетят Палестина е скандален акт на враждебност срещу американския народ и неговите представители\", заяви в комюнике членът на изпълнителния комитет на Организацията за освобождение на Палестина (ООП) Ханан Ашрауи, цитиран от агенция \"Франс прес\". От какво се страхуват Тръмп и Нетаняху \"От какво се страхуват Тръмп и Нетаняху\", пита в. \"Ню Йорк таймс\" в заглавие на редакционна статия. Недопускането на  Илхан Омар и Рашида Тлаиб  в еврейската държава показва слабост и нетърпимост, а не сила, пише изданието. Вестникът изтъква, че е трудно да се приеме идеята, че американски президент ще окаже натиск върху Израел, за да откаже достъп на двама членове на Конгреса на САЩ.   Не останаха много традиции, които Тръмп да не е потъпкал, откакто влезе в Белия дом, но да изложи на риск, и то толкова цинично, специалните отношения на Америка с Израел само за да погъделичка редовите си фанатични привърженици, да използва по толкова глупав начин чуждестранен лидер, за да накаже собствените си политически противници, да демонстрира така нахално липса на уважение към най-елементарните демократични принципи, е нов момент дори за него, смята \"Ню Йорк таймс\". Въпреки че на  Нетаняху му предстоят трудни избори идния месец,  за които той наистина много се нуждае от подкрепата на раздробената дясна политическа база, смяташе се, че той е склонен да позволи на двете парламентаристки да дойдат в Израел \"от уважение към американския Конгрес и великия съюз между Израел и Америка\", както мъдро каза миналия месец неговият посланик във Вашингтон Рон Дермер. Вчера обаче Нетаняху малодушно се огъна под натиска на Тръмп, заключава вестникът. Макар много американски президенти да са се опитвали да влияят на израелски решения по време на арабско-израелския конфликт, обикновено са го правили дипломатично и в подкрепа на американските интереси. За разлика от тях Тръмп оказа натиск върху Нетаняху, както би го направил върху свой служител и в пряко нарушение на това, което президентът на САЩ би трябвало да прави, когато демократично избрани законодатели са заплашени с недопускане от лидер, който му е съюзник. Нетаняху се държи като \"израелски републиканец\" Изданието \"Политико\" пише, че Нетаняху се държи по същество като израелски републиканец, и изтъква, че решението на израелското правителство да не пусне Омар и Тлаиб в страната разкрива дълбоките връзки между партия \"Ликуд\" и Републиканската партия в САЩ, започнали преди повече от десетилетие. Тези връзки се очаква да се засилят пред идните месеци. Тръмп се опитва да вбие клин между демократите от еврейски произход и останалата част от партията по отношение на политиката към Израел в кампанията си за преизбиране. Няма голяма разлика между Нетаняху и републиканците, поне между него и избраните републикански лидери\", каза Мат Брукс, изпълнителен директор на Републиканската еврейска коалиция. Колегата на Брукс - Джереми Бен-Ами от свързаната с демократите група \"Джей стрийт\", се съгласява с него, но използва по-остри думи. \"Нетаняху е по същество израелски републиканец\", каза Бен-Ами, който вярва, че тези политически връзки са вредни за американско-израелската политика, докато Брукс е на обратното мнение.", "date": "2019.08.16", "title": "\"Израелският републиканец\" Нетаняху не пусна пропалестински конгресмени в Израел"}
{"url": "https://www.dnevnik.bg/sviat/2019/08/15/3951372_prestupni_klanove_zavladiavat_germanskite_gradove/", "text": "                         Полицаите от месеци се борят интензивно срещу престъпните кланове в Германия. Наред с Берлин и Бремен засегнати от тях са предимно градове в Рурската област, а \"столица на престъпните кланове\" - както пише \"Нойе Цюрхер цайтунг\" - е Есен. Маскирани специални части ежедневно обискират частни домове, заведения и фирми за наемане на автомобили, откъдето конфискуват оръжия, наркотици и пари в брой. Всекидневникът \"Тагесцайтунг\" допълва: освен с прояви на насилие клановете се занимават с имуществени престъпления, измами, фалшификации,трафик и продажба на наркотици. Членовете на престъпните групи работят в принципно законни фирми (автокъщи, служби за сигурност, ключарски магазини), но са там най-вече с цел измами, пране на пари или прикриване на други престъпни намерения. \"Тагесцайтунг\" посочва, че в Есен клановете защитават територията си особено явно и агресивно, а полицията и органите на реда се считат за \"нашественици\". Само в провинция Северен Рейн-Вестфалия живеят около 100 такива семейства, гласят данните на Федералната криминална служба, цитирани от вестник \"Нойе Цюрхер цайтунг\". В Есен през последните три години властите са установили повече от 2400 престъпления, извършени от турско-арабски кланове. В Северен Рейн-Вестфалия като цяло за същия период е имало 14 000 престъпления, за които са открити доказателства срещу приблизително 6500 извършители, които се числят към тези среди. По \"криминогенните\" места \"Нойе Цюрхер цайтунг\" отбелязва, че в Есен живеят около 600 000 души, нивото на безработицата е около 10 процента. Северната част на града има особено лоша слава и е обявена от полицията за \"криминогенно място\". Следователно длъжностните лица имат право да проверяват хора и без конкретен повод. Тук живее и Хаким*, един от героите в репортажа на \"Нойе Цюрхер цайтунг\". Всички се страхуват от него, защото смятат, че е свързан с редица вандалски прояви и престъпления в града. Той е от Сирия, но отдавна живее в Есен. След първоначалния си отказ да разговаря Хаким се отпуска и споделя пред репортера на НЦЦ Йонас Херман, че преди е бил престъпник, но сега вече не е. Опитвайки се да започне редовна работа, той станал пазач на паркинг, но бил уволнен, след като нападнал журналистически екип, който снимал репортаж за клановете. От думите му не става ясно дали самият той е бил член на клан или не, но и той (както и останалите събеседници на Херман) обяснява, че властта на клановете е относително понятие и се дистанцира от техните действия. Въпреки това, когато млади мъже с турски или арабски произход отварят заведения, които скоро след това затварят или сменят собственика си, полицейските служители задължително идват на проверка, пише в статията на НЦЦ. Есенската полиция има цял списък с подозрителни заведения в града, много от които са наргиле барове. Както и в други германски градове, възниква въпросът кой всъщност посещава тези барове. Повечето от тях нямат добра клиентела. Според криминалната служба на Северен Рейн-Вестфалия тези заведения трудно биха издържали икономически, ако редовно и законно си плащат данъците. \"Всичко е като в Третия райх\"? В един от многобройните наргиле барове в Есен Йонас Херман се среща с 46-годишния Хасан Ануар. Сириецът разказва, че три пъти се опитвал да развие собствен бизнес и три пъти фалирал. В момента няма работа и обвинява за това полицията. Тя претърсвала бара му толкова често, че накрая и последният клиент бил прогонен. Ануар живее в Германия от 25 години и се чувства \"напълно интегриран\". Разказва, че в края на 90-те години е бил четири години в затвора, но сега е почтен гражданин и спазва закона. Той и неговите близки описват по-твърдата политика срещу клановете като расистка кампания, предизвикана от опасенията, свързани с \"Алтернатива за Германия\". Ануар споделя пред Херман: \"Ние сме новите евреи, всичко е точно като в Третия райх\". Ануар и неговите роднини са съгласни, че борбата срещу клановете заклеймява турско-арабската общност. Тяхната ненавист обаче е насочена не към полицията, а към политиците, които преследват мигрантите. Според тях престъпниците в крайна сметка са само жертви, пише още Йонас Херман. По-нататък в статията той представя историята на клановете в Германия: голяма част от членовете им са кюрди, които произхождат от Турция, но впоследствие се заселват в Ливан. Когато през 70-те години там избухва гражданската война, част от тях емигрират в Германия и търсят убежище. Въпреки че молбите на повечето не са одобрени, те не могат да бъдат депортирани, защото са без гражданство или без документи. А понеже разполагат само със \"статут на мълчаливо толериране\", не им е позволено да работят. Полицаите са почти безпомощни Проблемът с престъпните кланове е известен на органите на реда в Германия от години, но доскоро политиците го игнорираха, тъй като съществуването на групировките не съвпадаше с визията им за мирно мултикултурно общество, пише още Херман. Нещата обаче се променят - след като престъпните кланове стават все по-арогантни. Сега полицията и правосъдието разполагат с подкрепата на политиците и се опитват да въведат по-сериозни мерки срещу клановете. През 2018 г. шефът на полицията в Есен Франк Рихтер създаде специална организационна структура срещу клановата престъпност, което на практика означава повече обиски. Четири дни в седмицата на разположение на Рихтер е екип от сто служители, които проверяват съмнителните заведения - не могат да се противопоставят по друг начин на клановете. Програмите за превенция, предназначени за младите хора, свързани с клановете, тепърва се разработват. А депортациите са възможни само в отделни случаи, тъй като повечето от по-младите членове на клановете имат германско гражданство, завършва материала си за НЦЦ Йонас Херман. \"Тагесцайтунг\" от своя страна посочва, че в Есен двама специално назначени прокурори се занимават единствено и само с престъпните прояви на местните кланове.", "date": "2019.08.16", "title": "Престъпни кланове завладяват германските градове"}
{"url": "https://www.dnevnik.bg/evropa/2019/08/16/3951810_barselona_gotvi_drastichni_merki_sreshtu_rikshite/", "text": "Градският съвет на Барселона обяви, че ще предприеме действия срещу предимно нелицензираните рикши, които наводниха улиците на града през последните години и според някои изчисления наброяват около 2 хил., предаде \"Гардиън\". \"Барселона не е Бомбай\", каза зам.-кметът Хауме Колбони. \"Имаме велоалеи за велосипеди, тротоари за пешеходци и се стремим да имаме проявяващ уважение и качествен туристически модел.\" Роса Аларкон, градският съветник по мобилността, се оплака, че рикшите \"не допринасят с нищо за мобилността на гражданите, защото са фокусирани основно върху туризма\". Извън туристическия сезон шофьорите обикновено търсят клиенти около нощни клубове, концерти и футболни мачове. През юли полицията изведе от експлоатация 122 рикши, а градският съвет сега предлага политика на \"нулева толерантност\" към пътните нарушения в опит да наложи контрол на бизнеса. Само около 500 рикши са регистрирани от властите. Както и с бума на електрическите тротинетки, проблемът е, че рикшите съществуват в правен вакуум. Технически погледнато, те може, както колелетата, да използват велосипедните алеи и широките тротоари, но градът иска те да бъдат регулирани с отделни правила. Според съществуващите закони те могат да използват тротоари или велоалеи, които са \"достатъчно широки\", но според Аларкон разпоредбата е твърде неясна. На теория им е забранено да се движат по тесните улици на Стария град от май до октомври, но това ограничение, както и много други, бива открито нарушавано. \"Ние сме част от туристическата индустрия, не таксиметрови шофьори\", каза говорител на шофьорите на рикши. По думите му те са се опитвали да регулират сектора от години, но властите не са имали желание да ги чуят. Оспори твърдението за 2 хил. рикши, посочвайки, че са близо хиляда, само половината от които са лицензирани. \"Искаме да разговаряме и да намерим начин да регулираме бизнеса. Ясно е, че не можем да продължим така. Не можем да имаме европейски град, в който рикшите са забранени. Не правим нищо незаконно\", допълни говорителят.", "date": "2019.08.16", "title": "Барселона готви драстични мерки срещу рикшите"}
{"url": "https://www.dnevnik.bg/sviat/2019/08/16/3951819_shestata_nai-malka_strana_v_sveta_stana_na_trista/", "text": "Миниатюрното княжество Лихтенщайн отпразнува вчера 300 години от създаването си с градинско парти, на което гражданите изпиха по бира със своя монарх, предаде агенция \"Ройтерс\". \"За мен е привилегия да мога да правя подобно нещо\", каза 26-годишният Йоханес Алгойер на градинското увеселение пред двореца, разположен над столицата Вадуц. Младежът посочва, че това съвсем не е необичайно: \"Тук сме едно голямо семейство. Прекарваме много време заедно. Често се срещаме.\" Това, което прави националния празник толкова специален тази година, е кръглата годишнина на княжеството, което е сгушено в Алпите между Швейцария и Австрия и е шестата най-малка страна в света, с население от около 38 000 души. Някои жители на Лихтенщайн имаха проблем с управляващата династия, когато Ханс-Адам, чието богато семейство е собственик на банка Ел Ге Те Банк (LGT Bank), през 2003 г. заплаши да абдикира, ако поданиците му не му дадат по-големи конституционни права във връзка със спор за номиниране на магистрати. Той спечели вота с лекота. Сега повечето граждани твърдо подкрепят монархията, каза 39-годишният Манфред Фрик, облечен в униформата на музикант от духов оркестър. Той отбеляза, че \"политиците идват и си отиват, но династията на принца е тук завинаги\". Принц Алоис, 51-годишният регент и наследник на трона, възприе същия тон в реч пред хиляди развяващи знамена негови сънародници, събрали се на алпийска поляна. \"Нашата страна е сред най-сигурните места в света. Върховенството на закона е твърдо установено. Едва ли има друга държава, където отделният човек да има толкова голяма роля в политиката\", каза Алоис. \"Радваме се на жизнен стандарт, който е един от най-високите в света\", добави наследникът на трона, като припомни, че допреди 30 години страната е била бедно затънтено място. Официалният език в Лихтенщайн е немският, макар че жителите говорят помежду си главно негов алпийски диалект вместо книжовния език. Национална валута е швейцарският франк. Четирима от всеки пет жители на Лихтенщайн са католици.      Заедно с Норвегия, Исландия и Швейцария Лихтенщайн е част от  Европейската асоциация за свободна търговия . Държавите в нея са част от единния европейски пазар, без да са членове на ЕС. Най-големият работодател в Лихтенщайн е \"Хилти\" (Hilti) - компания, която произвежда електрически инструменти. Тласък на икономиката дават финансовите услуги и това, че княжеството се превърна в център за  криптовалути . Алоис, който е завършил британската военна академия \"Сандхърст\", е син на на Ханс-Адам и внук на Франц-Йозеф Втори. Той преместил семейството от Виена в земите на свой предшественик, които купил, за да получи място в съвета от принцове на Свещената римска империя. Правото на вето на принца прави Лихтенщайн една от малкото монархии в Европа, чийто владетел има политическа власт. В страната е предвидена възможност за произвеждане на референдум за сваляне на доверието от принца, ако 1500 граждани подкрепят искането.", "date": "2019.08.16", "title": "Шестата най-малка страна в света стана на 300 години, монархът черпи с бира"}
{"url": "https://www.dnevnik.bg/sviat/2019/08/16/3951822_indoneziia_shte_premesti_stolicata_si_ne_prosto_v_drug/", "text": "По време на тържествена реч по повод 74-ата годишнина от независимостта на Индонезия президентът Джоко Видодо днес официално предложи на парламента план за преместване на столицата от Джакарта, намираща се на пренаселения о. Ява, на о. Калимантан (индонезийската част на Борнео), предадоха агенциите \"Ройтерс\" и ТАСС. \"Моля ви за разрешение да преместя националната столица на остров Калимантан\", каза Видодо, който ще положи клетва за втори мандат през октомври след спечелването на изборите през април. \"Столицата не е само символ на националната идентичност, тя дава и представа за напредъка на страната. Преместването се налага, за да постигнем икономическото равенство и справедливост\", допълни индонезийският президент, без да уточни къде точно ще се намира новата столица. На 2 август индонезийското правителство утвърди плана за преместване на столицата - проектът се оценява на 32.5 млрд. долара, а строителството трябва да започне през 2021 г. Сегашната столица Джакарта има сериозни проблеми заради остарялата си инфраструктура, предизвикваща огромни задръствания, отбелязва ТАСС. В нея живеят над 10 млн. души, а три пъти повече населяват покрайнините ѝ. Градът е ниско разположен, което го прави уязвим за замърсяване на  въздуха и наводнения. Преместването може да отнеме до 10 години и да струва между 20 и 30 млрд. щатски долара, изчислява правителството. Но идеята на Видодо не е безпрецедентна – в света има поне седем града, построени специално, за да бъдат столици. Кои са те,  четете тук .", "date": "2019.08.16", "title": "Индонезия ще премести столицата си не просто в друг град, а на друг остров"}
{"url": "https://www.dnevnik.bg/sport/2019/08/16/3951828_kakvo_predstoi_za_ludogorec_po_putia_kum_grupite_na/", "text": "Словенският шампион \"Марибор\" е последното препятствие пред  \"Лудогорец\"  преди влизането в групите на Лига Европа. Българският първенец се е устремил към участие в груповата фаза за трета поредна, стигайки до плейофите. Дотук в турнира \"Лудогорец\" се справи с исландския \"Валур\" с общ резултат 5:1, а в третия предварителен кръг не срещна никакви проблеми с ТНС от Уелс, за да продължи напред с общ резултат 9:0. В европейското си участие през сезона \"Лудогорец\" е с три победи, едно равенство и две загуби, като пораженията дойдоха в първия предварителен кръг на Шампионската лига срещу \"Ференцварош\" (2:3 и 1:2). \"Предстоят ни два мача, в които трябва да направим всичко възможно да ги спечелим, защото те могат да ни класират за Лига Европа. Всички го желаем, просто трябва да го направим\", каза треньорът на \"Лудогорец\" Стойчо Стоев след преминаването в плейофите. \"Всеки отбор е различен и няма как да сравня \"Марибор\" с предишните ни съперници, защото има различни стилове на игра. Мога да кажа за словенците, че са един сериозен отбор.\" \"Марибор\" стигна до плейофа в Лига Европа, след като отпадна в третия кръг на Шампионската лига. Словенският първенец преодоля на старта \"Валур\", с който \"Лудогорец\" се срещна след това, а по-късно надви шведския АИК в два драматични мача. \"Марибор\" спечели вкъщи, а след това загуби с 2:3 след продължения, но благодарение на гол на чужд терен стигна до третия кръг. В него \"Марибор\" загуби два пъти поред с 1:3 от \"Розенборг\", за да попадне в плейофите на Лига Европа. Залогът За \"Лудогорец\" участие в груповата фаза на турнира е от голямо значение заради инвестициите, които се направиха през лятото. Клубът привлече четирима играчи за над 3 милиона евро, подсилвайки състава си. Приходите от европейските турнири са важни, за да бъдат обезпечени и покупките. При влизане в групите българският шампион ще получи 2.92 милиона евро за самото си участие. В надпреварата всяка победа в групата носи 570 хил. евро, а точка по 190 хиляди. Завършилият на първото място в групата получава 1 милион евро, а вторият, който също се класира напред – 500 хиляди.      Съперникът от Словения игра с български отбор преди три сезона, когато срещна \"Левски\" във втория предварителен кръг на Лига Европа. Тогава с 0:0 в Марибор и 1:1 на \"Георги Аспарухов\" словенският тим продължи напред. Това са и единствените мачове на \"Марибор\" с български отбор. \"Лудогорец\" има добър баланс в плейофни кръгове на европейските турнири. Дотук осемкратният български шампион е елиминиран само веднъж от пет случая. Това се случи с \"Базел\" през сезон 2013-14 при опит за участие в Шампионската лига. От общо осем мача \"Лудогорец\" е с четири победи, три загуби и едно равенство. Срещите на \"Лудогорец\" с \"Марибор\" са на 22 август в Разград и седмица по-късно в Словения.", "date": "2019.08.16", "title": "Какво предстои за \"Лудогорец\" по пътя към групите на Лига Европа"}
{"url": "https://www.dnevnik.bg/sport/2019/08/16/3951839_georgi_ivanov-gonzo_se_zavurna_v_lokomotiv_plovdiv/", "text": "Георги Иванов-Гонзо е новият спортно-технически директор на \"Локомотив\" (Пловдив), съобщава dsport.bg. Това стана ясно само ден след отпадането на черно-белите в третия предварителен кръг на Лига Европа от  френския \"Страсбург\" . Иванов беше част от делегацията на \"Локомотив\", като първоначално се смяташе, че е гост на собственика Христо Крушарски. \"Дневник\" потърси Крушарски за коментар, но той не отговаря на мобилния си телефон. Бившият футболист е юноша на \"Локомотив\", като кариерата му започва в отбора през 1993 г. На \"Лаута\" Иванов прекара четири години, като записа 16 гола в 64 мача, преди да подпише с \"Левски\" през 1997 г. През 2012 г. Иванов беше представен като треньор на \"Локомотив\", докато собственик на клуба беше бизнесменът Веселин Марешки. Само 24 часа по-късно бившият футболист обяви, че напуска заради финансови разминавания. След края на състезателната си кариера Иванов беше треньор на \"Левски\", след което в два различни периода заемаше поста спортен директор на \"Герена\". Бившият нападател е бил още  треньор на \"Черно море\"  през 2013-14 и 2016-17.", "date": "2019.08.16", "title": "Георги Иванов-Гонзо се завърна в \"Локомотив\" (Пловдив) като директор"}
{"url": "https://www.dnevnik.bg/detski_dnevnik/2019/08/16/3951099_s_decata_v_pochivnite_dni_17_i_18_avgust/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Институтът за пътна безопасност организира за децата уроци по безопасност на пътя. Те ще се проведат - между 12 и 14 ч. в Serdika Center. - \"Зелените библиотеки\" на Столичната библиотека от 10 до 16 часа ще бъдат разположени в парка \"Света Троица\" и парка \"Дружба 1\". В \"Света Троица\" посетителите ще чуят поезията на Кристин Димитрова. В \"Дружба 1\" свои стихове ще чете Лъчезар Лозанов, а за малките читатели издателство \"Клевър бук\" ще представи образователните си игри. На място ще бъде и мобилната библиотека \"Библиобус\", от която всички желаещи могат да получат безплатна едногодишна читателска карта и да заемат книги от фонда на Столичната библиотека. - Роботика за деца от 7 до 13 години ще има всяка събота от 17 часа в \"Мега Мол\".  - От 16 ч. деца между 9 и 14 години са добре дошли на ул. \"Алабин\" 58 на открит урок на тема \"Фотография - градските образи\". Събитието е безплатно, необходимо е да се попълни регистрационна форма  тук .  Работилници, изложби и ателиета ще превърнат софийската улица \"Веслец\" в място, посветено на дизайна. Събитието е част от  \"КвАРТал\" фестивал  и се организира малко преди началото му през септември, съобщават организаторите.  - Детският научен център \"Музейко\" чака деца над 5 години и техните родители на ателието \"По стъпките на Минойската керамика\". От 12, 13.30 и 15.30 часа ще започват занятията, чиито посетители ще научат как са се изработвали съдовете в грънчарските ателиета на остров Крит, кои са били едни от любимите им растителни мотиви, както и да пресъздадат част от автентичната древноминойска керамика с ангоби върху предварително подготвени плочи от червена глина. Какви още занятия предлага \"Музейко\" в събота, можете да разгледате  тук .       Между 10 и 21 ч. посетителите на \"Ринг мол\" могат да разгледат динозавърско експо. Подробности -  тук .  - В градината \"Св. Седмочисленици\" театрална къща \"Мариета и Марионета\" ще изнесе детско представление от 18 часа.  ще се превърне в сцена на античен фестивал под надслов \"Траянови врата - величие и памет\". Организаторите обещават интересен и зрелищен поход през историята чрез представянето на пълнокръвна визия за исторически събития, която ще дообогати наученото от книгите и учебниците. Траки, римляни, прабългари и готи на национален събор на реконструкторите. Неделя - Институтът за пътна безопасност организира за децата уроци по безопасност на пътя. Те ще се проведат между 12 и 14 ч. в Serdika Center. - Ден за деца до 5 години е организирал детският научен център \"Музейко\", програмата му можете да видите  тук .  - От 11.30 часа \" Парк Боби и Кели - Патиланци \" кани малки и големи на моноспектакъла \"Цирк\" на Росица Велинова - музикално интерактивно куклено шоу с марионетки.  Между 10 и 21 ч. посетителите на \"Ринг мол\" могат да разгледат динозавърско експо. Подробности -  тук .  ще се превърне в сцена на античен фестивал под надслов \"Траянови врата - величие и памет\". Организаторите обещават интересен и зрелищен поход през историята чрез представянето на пълнокръвна визия за исторически събития, която ще дообогати наученото от книгите и учебниците. Траки, римляни, прабългари и готи на национален събор на реконструкторите.", "date": "2019.08.16", "title": "С децата в почивните дни (17 и 18 август)"}
{"url": "https://www.dnevnik.bg/analizi/2019/08/16/3951840_nie_sme_bili_filtrirani_putiat_na_plamen_georgiev_ot/", "text": "                         Тези дни Пламен Георгиев отново е основна тема в медиите и социалните мрежи в България, въпреки че на 31 юли подаде оставка като председател на Комисията за противодействие на корупцията и отнемане на незаконно придобито имущество (КПКОНПИ). Пет дни по-късно Прокурорската колегия на ВСС се събра извънредно, за да уважи единодушно молбата му да се върне като редови обвинител в специализираната прокуратура. На 9 август обаче Министерският съвет реши на свое закрито заседание да го назначи за генерален консул във Валенсия, с което предизвика възмущение не само сред българската диаспора в Испания. Недоволството срещу Георгиев вече има конкретни измерения – подписка срещу новото му назначение, инициирана от българи в Испания, в която участват над 1400 души, включително и в България. Благосклонното отношение на изпълнителната власт към него най-често предизвиква въпроса – с какво толкова го е заслужил? Разследването, белязало кариерата на Георгиев, е това за корупция в митниците, в рамките на което е подслушван вече покойният им бивш директор Ваньо Танов. Именно от специалните разузнавателни средства (СРС), използвани по това дело, през 2011 г. излезе на бял свят известният разговор между Бойко Борисов и Танов, който започваше с репликата на премиера: \"Ало, здрасти! Абе, тоя Мишо Бирата ми се обади сега пак.\" От въпросния запис, направен година по-рано, ставаше ясно, че Борисов иска от пивоварната на покойния варненски бизнесмен Михаил Михов, известен с прозвището си \"Мишо Бирата\", да бъде изтеглен проверяващ митнически екип. Разговорът завършваше с фразата на Борисов: \"Добре. Ако трябва, обади му се ей сега и му кажи какво сме се разбрали, защото там поех ангажимент и аз не съм Първанов. Като съм му обещал, че няма да го закачам, няма да го закачам.\" В подслушаната комуникация участваха още тогавашният заместник на Танов – Антоний Странджев, както и бившият финансов министър Симеон Дянков. Първоначално само Странджев призна публично, че разговорите са автентични, а впоследствие самият Борисов също потвърди, че е поемал ангажимент пред Михов. Случаят бе проверяван два пъти от прокуратурата, но и двата пъти – без резултат. Две години по-късно самият Пламен Георгиев се оправда, че докато е водел делото, по което са направени въпросните СРС-та, изобщо не е разбрал за тези разговори. Такава беше и официалната позиция на държавното обвинение. \"До мен не е достигнало нищо. Не мога да имам съмнения в тоя или оня. Аз ви казвам какво съм прочел. Имало е много служебни разговори, не знам дали и служителят би могъл да разбере\", заявява той в интервю пред \"Медиапул\" през март 2013 г., обяснявайки, че служителите в МВР, отговарящи за подслушването в онзи момент, изобщо не са му докладвали разговори между Борисов, Танов, Странджев и Дянков. \"Тоест, ние сме били филтрирани (прокуратурата – б.а.). Всеки може да ни филтрира. Първо, служителят ги изслушва и ги сваля на хартия. Ако тръгнат да се изписват на хартия записите, това ще са десетки хиляди страници. Практиката е, че разговорът не се изписва, когато се прецени, че няма връзка с конкретното дело. Явно някой е преценил, че този разговор е несъотносим към делото за подкуп.\" Няколко месеца след избухването на скандала със СРС-тата, станал известен като \"Ало, Ваньо\", Пламен Георгиев започва изкачването си в изпълнителната власт. Тогава прокуратурата все още не беше приключила окончателно проверките си по случая със заключението, че \"няма данни за извършено престъпление\". Георгиев влиза в съдебната система като следовател в столичното следствие през 2002 г. Три години по-късно вече е прокурор в Софийската районна прокуратура. През 2006 г. отива в градската прокуратура, където остава до 2009 г. Тогава е прехвърлен във Върховната касационна прокуратура (ВКП), където оглавява антикорупционния отдел, създаден от главния прокурор към онзи момент Борис Велчев, с когото сам признава, че са били близки. На 23 декември 2011 г. Георгиев е избран от ВСС за зам.-ръководител на новосъздадената от ГЕРБ специализирана прокуратура, но така и не поема поста, защото 4 дни по-късно е назначен за заместник на правосъдния министър Диана Ковачева. В началото на същата година в. \"Галерия\" публикува откъси от СРС-тата по делото за подкуп в митниците, водено от Георгиев. В правосъдното министерство той остава до края на януари 2013 г., когато е назначен от Борисов за шеф на Комисията за отнемане на незаконно придобито имущество (КОНПИ). Това се случва само месец преди първият кабинет на ГЕРБ да подаде оставка и малко, след като парламентът променя изискването за заемане на този пост за юридически стаж от 12 на 10 години. Към началото на 2013 г. стажът на Георгиев е около 11 години. Георгиев остава начело на комисията за конфискация и докато премиер е Пламен Орешарски. През март 2018 г., вече при третия мандат на Борисов, Георгиев е избран с голямо мнозинство от парламента за председател на прясно създадената тогава КПКОНПИ. Номиниран е от ГЕРБ. Извън делото, от което произлязоха записите \"Ало, Ваньо\", публично известните успехи на Георгиев в прокуратурата са няколко. Беше наблюдаващ прокурор по делото срещу бившия депутат от ДПС Митхат Табаков, който е единственият кадър на Народното събрание, лежал в затвора заради залоупотреба с обществена поръчка. Георгиев водеше и делото за корупция срещу бившия зам.-министър на вътрешните работи Раиф Мустафа и бизнесмена Росен Маринов. То започна с една от първите показни акции на създадената през 2008 г. ДАНС и завърши с условни присъди. Именно по този казус през 2010 г. Георгиев произнесе репликата: \"Убеден съм, че ще бъдат осъдени, ако делото се гледа безпристрастно.\" Тя беше насочена към Софийския градски съд (СГС), който оправда двамата подсъдими на първа инстанция, а бившият главен прокурор Велчев впоследствие го накара писмено да се извини на съда. Пламен Георгиев работеше заедно с Пламен Панайотов по разследването на злоупотребите в \"Софийски имоти\", но се оттегли, след като бе командирован във ВКП. Панайотов пък също изостави въпросния казус, за да стане съдия в специализирания съд. Дейността на Георгиев начело на КОНПИ ще се запомни най-вече с иска за над 2.2 млрд. лева срещу семейството на бившия мажоритарен собственик на фалиралата КТБ Цветан Василев. В момента делото е спряно от СГС в очакване на отговор на преюдициално запитване до Съда на ЕС. Под ръководството на Георгиев вече бившата комисия за конфискация успя да запорира имущество и на съиздателя на \"Капитал\" и \"Дневник\" Иво Прокопиев. Повод за това стана становището на КОНПИ, че сключената през 1999 г. сделка за приватизацията на дружеството \"Каолин\" е незаконна. Въпреки че въпросната сделка излизаше извън максимално разрешения 10-годишен срок, в който комисията можеше да се връща назад в доходите на проверяваните. И въпреки че по приватизацията на дружеството има влязла в сила присъда на Върховния касационен съд (ВКС) от 2004 г. в полза на приватизатора. Както и становище на Агенцията по приватизация, според което сделката отговаря на закона. Във връзка с този случай Пламен Георгиев получи и похвала от един от членовете на парламентарната комисия за борба с корупцията по време на процедурата по избор на председател на КПКОНПИ през март 2018 г. \"Мисля, че няма много какво да обсъждаме. Ние познаваме прекрасно тези хора. Идваха няколкократно, представиха своята работа, отчетите за година. И от двамата аз лично съм с хубави впечатления. Направи ми впечатление също решимостта на един от тях по казуса с Прокопиев, където писаха. Мисля, че е редно да допуснем и двамата кандидати\", заяви Симеон Симеонов от \"Воля\", визирайки Георгиев и опонента му в конкурса Николай Николов. Впоследствие всички парламентарни групи, освен тази на БСП, гласуваха за Пламен Георгиев.", "date": "2019.08.16", "title": "\"Ние сме били филтрирани\". Пътят на Пламен Георгиев от \"Ало, Ваньо\" до Валенсия"}
{"url": "https://www.dnevnik.bg/citat_na_deniia/2019/08/16/3951861_citat_na_denia_kitaiskiiat_prezident_shte_reshi/", "text": "                         Това каза пред репортери американският президент Доналд Тръмп за протестите в Хонконг, предаде \"Гардиън\". Това е третият коментар на държавния глава в последните 24 часа, в който призовава китайския си колега Си Дзинпин за диалог с демонстрантите в азиатския финансов център. \"Зная, че той не прави такова нещо\", добави Тръмп преди митинг в Ню Джърси, пише британският вестник. По-рано президентът заяви в \"Туитър\", че подобна стъпка би намалила напрежението. \"Ако президентът Си се срещне пряко и лично с протестиращите, би настъпил щастлив и разумен край на проблема с Хонконг. Не се съмнявам в това!\", написа той. Туитът на Тръмп идва ден след като  той обвърза търговското споразумение  между САЩ и Китай с хуманното уреждане на въпроса с продължаващите седмици наред протести, разтърсващи Хонконг. Тръмп направи този коментар само часове след като Държавният департамент изрази \"дълбока загриженост\" от информациите за придвижване на китайски паравоенни формирования към границата с Хонконг, пише \"Ройтерс\", цитирана от БТА. Загрижеността на Тръмп за ситуацията в Хонконг - каквато той не бе изразявал активно в последните месеци - идва преди 11-ия пореден уикенд на демонстрации. Китайски медии дават сигнал, че е възможна (макар всъщност да не е вероятна) военна интервенция за овладяване на ситуацията, а бизнесът понася загуби от серията митинги, започнали като протест срещу закон за екстрадицията в Китай, а прераснали в предизвикателство срещу Пекин.", "date": "2019.08.16", "title": "Цитат на деня: Китайският президент ще реши проблема в Хонконг за 15 минути"}
{"url": "https://www.dnevnik.bg/sviat/2019/08/16/3951877_zadurjaniiat_iranski_tanker_moje_da_napusne_gibraltar/", "text": "Съединените щати ще отменят визите за членовете на екипажа на иранския петролен танкер, който бе задържан в началото на миналия месец в британската територия Гибралтар за предполагаемо нарушаване на санкциите срещу Сирия и освободен вчера, предаде \"Асошиейтед прес\", цитирана от БТА. Държавният департамент даде да се разбере в изявление, че САЩ възнамеряват да прилагат изцяло всички свои санкции срещу иранския износ на петрол въпреки решението на Гибралтар да пусне кораба \"Грейс 1\". Танкерът бе задържан по подозрения, че транспортира ирански петрол за Сирия в нарушение на санкциите на ЕС. Съединените щати също забраняват такива доставки, припомня АП. След това действие Техеран нареди задържането на плаващия под британски флаг съд \"Стена Имперо\". Гибралтар нареди вчера той да бъде освободен, след като Иран обеща, че превозваният от него петрол няма да бъде оставен в Сирия. По оценки на властите в британската територия на борда на \"Грейс 1\" има суров петрол за над 140 милиона долара, съобщи \"Франс прес\". САЩ обаче са отправили формално искане \"Грейс 1\" да бъде спрян. Дни след като настоя за освобождаването на своя танкер от Гибралтар (станало с помощта на британски спецчасти през юли), Техеран заяви, че не е поемал никакви ангажименти, за да си издейства тази стъпка от властите в Гибралтар. Говорител на правителството, цитиран от \"Ройтерс\", добави, че плавателният съд изобщо не е отивал към Сирия, а и да е било така, не е \"ничия работа\". Държавният департамент на САЩ твърди, че корабът е помагал на Корпуса на гвардейците на Ислямската революция да заобикаля санкциите. Елитният ирански корпус е обявен от Съединените щати за чуждестранна терористична организация, отбелязва \"Асошиейтед прес\". Днес гибралтарският премиер Фабиан Пикардо каза, че танкерът \"може да напусне още щом организира нужната логистика за отплаване на кораб с такъв размер (331 м дължина - бел. ред).\" Решението за искането на САЩ обаче ще се направи \"изцяло обективно и независимо от властите\". Според Иран това ще се случи \"скоро\", но Пикардо допуска, че спорът може да продължи в съда по-дълго заради действията на Вашингтон.", "date": "2019.08.16", "title": "Задържаният ирански танкер може да напусне Гибралтар, но ще го направи ли"}
{"url": "https://www.dnevnik.bg/sviat/2019/08/16/3951878_poslednoto_dokazatelstvo_che_e_otkachil_trump_obmislia/", "text": "Президентът на САЩ Доналд Тръмп неведнъж е проявявал интерес да купи Гренландия от Дания \"с различна степен на сериозност\", съобщи в. \"Уолстрийт джърнъл\", позовавайки се на свои източници от Белия дом. Телевизия Си Ен Ен също цитира два анонимни източника, които потвърждават медийната публикация. Според тях Тръмп е поискал от своите съветници да \"разгледат идеята\" да бъде купен най-големият остров на Земята. Възможни негови мотиви са да засили военното присъствие на САЩ в Арктика или да остави наследство от типа на  купуването на Аляска от Русия  през 19-и век. Тръмп казал на свои сътрудници, че Дания изпитва финансови трудности заради това, че в състава на кралството влиза огромната автономна територия.  Гренландия е самоуправляваща се част от Дания , но зависи от икономическата подкрепа на държавата на континента. Освен това Копенхаген ръководи външната политика и отбраната. Напоследък тя привлича вниманието на световните суперсили заради стратегическото си разположение и ресурсите си. Тръмп ще посети Копенхаген през септември и Арктика ще бъде една от обсъжданите теми. АП припомня, че САЩ вече са се опитвали да купят най-големия остров на Земята. През 1946 г. те предложили на Дания 100 милиона долара за Гренландия, като подхвърлили идеята да разменят земя в Аляска срещу стратегически части от арктическия остров. \"Това трябва да е първоаприлска шега. Сега не им е сезонът\", написа бившият премиер Ларс Льоке Расмусен в \"Туитър\". Оя Кемниц Ларсен, една от двете датски  депутатки от Гренландия,  също отхвърли идеята. \"Не, благодаря на покупката на Гренландия от Тръмп! Точно обратното, по-доброто и по-равнопоставено партньорство с Гренландия трябва да е пътят към една по-силна и в дългосрочен план по-независима Гренландия\", коментира тя в \"Туитър\". \"Ако наистина го обмисля, това ще е последното доказателство, че действително е откачил\", каза пред националната телевизия DR Сьорен Есперсен, говорителят по международни въпроси на Датската народна партия. \"Боже мили! От името на човек, който обича Гренландия, бил е там девет пъти, обиколил е всяко кътче и обича народа ѝ – това е абсолютна, тотална катастрофа\", каза бившият американски посланик в Дания Руфъс Гифърд. С население от около 56 000 души автономната територия в Арктика получава от Дания годишна субсидия в размер на приблизително 560 милиона долара - повече от половината от нейните приходи, посочва ДПА.", "date": "2019.08.16", "title": "\"Последното доказателство, че е откачил\": Тръмп обмисля да купи Гренландия"}
{"url": "https://www.dnevnik.bg/sport/2019/08/16/3951907_vratariat_na_livurpul_e_bil_kontuzen_ot_fen_obiavi_klop/", "text": "Ливърпул\" може да бъде сполетян от криза с вратарите в началото на сезона, след като се оказа, че испанецът Адриан е контузен. Това обяви мениджърът на червените Юрген Клоп преди съботния двубой със \"Саутхемптън\". Испанецът се превърна в герой по време на мача за  Суперкупата на Европа с \"Челси\" . Адриан спаси дузпа на Тами Ейбрахам при наказателните удари и донесе трофея на тима си. Той се появи като резерва в първия кръг на новия сезон с  \"Норич\" , когато титулярът Алисон получи контузия. \"За съжаление Адриан има проблем с глезена и не изглежда добре. Вчера беше доста подут\", каза Клоп на пресконференция. Оказа се, че травмата е причинена от фен, нахлул на терена да се радва с отбора, след като Адриан улови последната дузпа.   \"Знам, че феновете обичат отбора си и преживяват всеки един мач, всяка ситуация, но не разбирам как такова нещо може да се случи. Доколкото разбрах, той е отишъл да се радва с отбора, но се е подхлъзнал, като е ударил Адриан точно в глезена. Засега изглежда, че той няма да може да играе в събота\", каза още Клоп. През миналия сезон \"Ливърпул\" имаше най-добрата защита във Висшата лига, като запази 20 сухи мрежи в 38 мача. С голям принос за това беше Алисон, който не пропусна нито минута през сезона. Ако 32-годишният Адриан не може да играе, \"Ливърпул\" ще трябва да използва своя трети или четвърти вратар. На резервната скамейка в Истанбул червените бяха записали 35-годишният Андрю Лонерган, който през миналия сезон пазеше в Лига 1, както и юношата на клуба Кайомин Келехер, който е само на 20 години.", "date": "2019.08.16", "title": "Вратарят на \"Ливърпул\" е бил контузен от фен, обяви Клоп"}
{"url": "https://www.dnevnik.bg/detski_dnevnik/2019/08/16/3951905_petima_bulgarski_sustezateli_po_astrofizika_se/", "text": "След 13-ото издание на Международната олимпиада по астрономия и астрофизика в Унгария петима български състезатели по астрофизика се прибраха с медали, един от тях стана двукратен златен медалист. Това съобщи пресцентърът на Сдружението на олимпийските отбори по природни науки (СООПН). Съставът на националния отбор е от петима ученици от най-горните гимназиални класове - 11 и 12 клас. Традиционно те успяват достойно да преборят конкуренцията в задачите, разделени в три тура: теоретичен, анализ на данни и наблюдателен. Националният отбор  беше награден с един златен, три сребърни и един бронзов медал на церемонията по награждаването. Носител на златното отличие е Георги Александров, което го прави двукратен златен медалист след представянето му на миналогодишното издание на олимпиадата.      Българският национален отбор бе в състав: Георги Александров, 12 клас, СМГ - златен медал Любомир Шойлев, 12 клас, ППМГ Бургас - сребърен медал Петър Димитров, 12 клас, НПМГ - сребърен медал Стефан Иванов, 12 клас, ППМГ Бургас - сребърен медал Владимира Иринчева, 12 клас, ПЧМГ София - бронзов медал Ръководители на отбора бяха Никола Каравасилев, учител по физика и астрономия в СМГ \"Паисий Хилендарски\", и Захари Дончев от БАН. Георги и Владимира бяха част и от тазгодишния отбор на Международната олимпиада по физика в Тел Авив, откъдето завоюваха съответно сребърен и бронзов медал. През октомври предстои и 24-ата Международна олимпиада по астрономия в Румъния.", "date": "2019.08.16", "title": "Всички български състезатели по астрофизика се прибраха с медали"}
{"url": "https://www.dnevnik.bg/bulgaria/2019/08/16/3951929_prez_juli_vseki_chetvurti_polet_ot_bulgariia_e/", "text": "Всеки четвърти излитащ полет от трите най-натоварени летища в България закъснява. Това показват резултатите от проверката на Главна дирекция \"Гражданска въздухоплавателна администрация\" (ГДГВА), която ѝ беше възложена от транспортния министър Росен Желязков в края на миналия месец. До нея се стигна, след като от началото на годината зачестиха закъсненията на много полети. Проверката целеше да се разбере дали се спазва европейското законодателство за обезщетяване и помощ на пътниците от закъснели и отменени полети. От транспортното министерство уточняват, че са направени извънредни проверки на летищата в София, Варна, Бургас и Пловдив. Събрани са данните от всички полети през юли, а в проверката са участвали два екипа, включващи инспектори и експерти по правата на пътниците. София е лидер по закъснели полети Проверката показва, че за летище \"Пловдив\" не са установени закъснения на излитащите самолети, които да надвишават 30 минути. Там не са открити и никакви нередности във връзка със спазване на правата на пътниците. Това обаче се дължало основно на малкото на брой полети – три пъти в седмицата.      Столичното летище е лидер по закъснения през юли. От общо 4797 изпълнени пътнически полета, в които попадат редовните и чартърните, 28.8% не са излетели навреме. 23.8% от закъсненията са в рамките на до 1 час, 3.2% - от 1 до 2 часа, а 1.8 на сто – над 2 часа. При закъснение от над два часа европейското законодателство предвижда обезщетение за всеки пътник, като то зависи от разстоянието до крайната точка на полета. През юли от летище \"Варна\" са изпълнени 1276 полета, като регистрираните закъснения над 2 часа на заминаване са 3.6% от всички полети. Забавяне от един до два часа е отчетено при 7.13% от полетите, а между половин и един час – при 8.3%. За същия период от бургаското летище са изпълнени общо 2484 полета, като регистрираните закъснения над 2 часа на заминаване са 4.38% от всички полети. Между един и два часа са закъснели 6.72% от всички излитащи, а между половин и един час – 9.94% от всички заминаващи.      Така от общо 8557 полета от София, Варна и Бургас 2154 са закъснели, което прави 25% от всички полети. Причините за закъсненията \"Сред основните причини за закъсненията на полети от и до проверяваните летища, в т.ч. по-продължителните закъснения, са ограничения по трасето, свързани с капацитета на управление на въздушния трафик и лоши метеорологични условия\", пише в доклада от проверката. Сред другите причини за закъснения са забавяне на предходен полет, технически проблеми (установен дефект, внезапна повреда на въздухоплавателно средство, закъсняло зареждане с гориво и т.н.), изчакване на трансферни пътници, удар с птица, забавено товарене на багаж, забавяне поради проверки за сигурност, късно предоставяне на полетна документация и др. Подчертава се, че през миналото лято в Европа са регистрирани рекордни нива на трафика и рекордни закъснения от над 18 млн. минути, което пък било \"основният проблем на някои части от европейското въздушно пространство\". Най-големи закъснения в Европа са отчетени в контролните центрове в Карлсруе, Марсилия, Реймс и Маастрихт, като всичко това оказвало ефект в цялата европейска въздушна мрежа.      Очакванията са през следващите години въздушният трафик да се увеличи с около 3.5% и заради това Управителният орган на европейската въздушна мрежа вече предприе мерки за намаляването на закъсненията, подчертават от транспортното министерство. От края на април се изместват потоците въздушно движение от въздушното пространство на най-натоварените контролни центрове, за да се намалят закъсненията на европейско ниво. Справя ли се персоналът на летищата Проверката е установила, че служителите на всички наземни оператори на българските летища, обслужващи авиокомпаниите съгласно сключени с тях договори, \"са показали високо ниво на познаване на процедурите и действията, които следва да се извършат от тяхна страна при възникване на голямо закъснение на полет\". Проблемите на авиокомпаниите и летищата От транспортното министерство подчертават, че към момента на изготвянето на доклада не е постъпила полетната информация от 10 български и 19 чужди авиокомпании, поради което събирането и обработването на данните ще продължи. От събраните данни от български авиокомпании е установено, че не всички са публикували на своите сайтове информация за правата на пътниците. Нито една от тях пък не е приложила към отговора си до въздухоплавателната агенция вътрешните си правила за обслужване на пътниците при нерегулярност на полетите.      Проверките установяват, че като цяло на гишетата за регистрация и в салоните на летищата има налична информация, насочваща пътниците как могат да се запознаят с техните права. Въпреки това, с изключение на летище \"Пловдив\", визуализацията не е достатъчна и брошурите не са свободно достъпни на повече места в обществените зони на летищата. Не на всички гишета за регистрация е поставено на видимо и достъпно място за пътниците ясно и четливо съобщение, съдържащо правата на пътниците при отменен или закъснял полет. \"Това е повтарящо се нарушение, спрямо което ще бъдат предписани коригиращи мерки за отстраняването му\", подчертават от министерството. Главна дирекция \"Гражданска въздухоплавателна администрация\" ще продължи да упражнява последващ контрол върху въздушните и наземните оператори за изпълнение на европейското законодателство и спазване на правата на пътниците, завършва съобщението от транспортното министерство.", "date": "2019.08.16", "title": "През юли всеки четвърти полет от България е излетял със закъснение"}
{"url": "https://www.dnevnik.bg/analizi/2019/08/16/3951931_durjavata_svruhkontrolira_edni_biznesi_dokato_drugi/", "text": "                         Пожарът под магистрала \"Струма\" е ярък провал на държавността, който отлично показва защо българинът няма доверие в институциите – в неговите очи те просто не функционират. Може да звучи на пръв поглед странно, но тази липса на доверие в способността на държавата да контролира бизнеса е една от най-мощните спирачки пред развитието на индустрията и съответно икономиката на страната. Механизмът е следният: Индустрията, особено тежката, винаги е имала и ще има сериозни потенциални въздействия върху здравето на хората и природата. От нея не може да се очаква тя да се самоконтролира напълно. Роля на държавата е да прави това като назначен от народа страж. В България обаче този страж действа избирателно – свръхконтролира едни бизнеси, докато други правят, каквото си искат. За съжаление, видимо за обществото е само последното – защото добре работещите предприятия не ги дават по вечерните новини и сутрешните блокове – и то логично си прави извода, че \"Няма държава!\" Реалността е много различна: и работи според най-добрите световни стандарти за здраве, безопасност и опазване на околната среда. Този бизнес заслужава обществено доверие, но не го получава, защото хората виждат само другия и живеят с представата, че \"всеки бизнес е мръсен\". И тук възниква огромен проблем: Хората живеят в перманентно състояние на недоверие към всеки по-голям бизнес, което много лесно се превръща в страх, когато някой пожелае да използва обществените настроения за целите си. В резултат множество отлични проекти с потенциал за развитие на цели региони биват отхвърлени или пропуснати. Държавата носи пряка вина за това! В работата си съм се сблъсквал с какво ли не и мисля, че имам достатъчно опит, за да мога да изведа Някои от тези признаци може да звучат твърде просто, но наистина са добри индикатори, освен това лесно могат да бъдат проверени в интернет. Ето ги:  Неугледен и занемарен външен вид на фабрики и офиси Чести смъртни случаи или други тежки инциденти в производството  Хронично замърсяване и други видими въздействия върху околната среда  Рядко става обект на решителни действия – сериозни глоби, спиране на дейност – от страна на институциите и/или местната власт  Липса на лесно достъпна информация и данни – нито за реална собственост, нито за икономически резултати или екологични въздействия, камо ли пък за начин на управление  Твърде чест и крупен бенефициент на европрограми, субсидии или всякакви други схеми за подпомагане от страна на държавата Ограничено медийно внимание, особено от страна на медиите, близки до властта   Бързо и безпроблемно преминаване през всякакви административни процедури и получаване на разрешителни, особено такива, които обикновено са асоциирани със значим обществен интерес като Оценка на въздействието върху околната среда Не става често обект на дела от страна на НПО, нито пък има масови протести срещу дейността му. Списъкът не претендира за изчерпателност, нито пък твърдя, че един или два признака определят един бизнес като \"незаслужаващ доверие\". Но комбинацията от няколко е доста силна индикация за проблем.", "date": "2019.08.16", "title": "Държавата свръхконтролира едни бизнеси, докато други правят, каквото си искат"}
{"url": "https://www.dnevnik.bg/politika/2019/08/16/3951930_bsp_obvini_upravliavashtite_v_lobizum_zaradi_noviia/", "text": "Според БСП управляващите се опитват да прокарват лобистки интереси с новия Закон за пътните превозни средства. Социалистите смятат, че новите законови разпоредби ще увеличат разходите на водачите, както и административния тормоз над тях. На \"Позитано\" 20 днес депутатите Георги Свиленски и Димитър Данчев обявиха, че законът, чието обществено обсъждане приключва на 19 август, трябва да бъде променен, а след това разглеждан и приеман заедно с наредбите към него. Един от текстовете регламентира въвеждането на своеобразно досие за всички пътни превозни средства, в което ще се записва цялата информация, свързана с техническото им състояние, претърпени катастрофи и преминати ремонти (още за закона четете  тук ). Според БСП това ще затрудни шофьорите и е излишно в 21-и век. \"Държавата бяга от контролните си функции - ще спре да контролира пунктовете за технически преглед и ще ги даде на частни фирми. Регистрацията на автомобили също ще се извършва от частни фирми\", каза Георги Свиленски. БСП настоява още премиерът Бойко Борисов да поеме политическата отговорност за пожара на магистрала \"Струма\".", "date": "2019.08.16", "title": "БСП обвини управляващите в лобизъм заради новия пътен закон"}
{"url": "https://www.dnevnik.bg/gradska_sreda/2019/08/16/3951932_fandukova_se_izvini_za_zamreliia_remont_na_zapadniia/", "text": "До 10-ина дни очаквам да бъде възстановена работата по ремонта на Западен парк, обеща кметът Йорданка Фандъкова днес по БНТ. Така тя отговори на въпросите, поставени от репортажа \"Ремонтът на Западен парк – не е хубаво и няма да е готово скоро\", публикуван вчера в \"Дневник\" след сигнал на \"Спаси София\". Из разкопаните алеи никъде няма работници на фирмата изпълнител \"Галчев инженеринг\", а граждани споделиха, че от началото на ремонта са виждали най-много по 5-6 работници на обекта. \"Цяло лято е разкопано, но имаше проблем с проекта\", обясни причината кметът. Ремонтът започна на 6 юни 2018 г. и трябваше да завърши точно след година на същата дата. Общинската фирма надзорник на обекта \"Софинвест\" призна 118 дни, неблагоприятни за работа. Така официалната крайна дата бе преместена за 10 декември. В момента и този срок не е ясно дали ще бъде спазен, тъй като проблемът с проекта на зоната около входа на парка от бул. \"Сливница\" още не е решен. Той възникна на 2 юли, когато се оказа, че близо до арката на входа минава магистрален водопровод за жк \"Люлин\" и строежът на нови фундаменти на козирката на входа върху него е опасен. Досега \"Проджект планинг енд мениджмънт\" ООД, автор на проекта, още не го е поправила. \"Предстои препроектирането му и главният архитект (на София Здравко Здравков) вече координира тази дейност, за да може по-скоро да се възстанови работата. На финала е\", каза Фандъкова пред БНТ. Тя не обясни защо заради този частичен проблем близо два месеца е спрян целият ремонт, който се извършва върху 530 дка алеи и площадки от общо 2000 дка площ на Западния парк. Финансирането е в размер на 10.9 млн. лв. по оперативна програма \"Региони в растеж\". Според договора между възложителя Столична община и изпълнителя \"Галчев инженеринг\" трябва да се благоустрои представителната част на парка, в която има изградена инфраструктура. Тя обхваща зоната между бул. \"Сливница\" и бул. \"Царица Йоанна\" и от жп линията София - Перник до река Суходолска. Трябва да бъдат обновени настилките на алеите, да се изградят нови детски площадки, а цялото парково обзавеждане да се подмени. Предвидени са ново осветление и видеонаблюдение в тази част на парка.", "date": "2019.08.16", "title": "Фандъкова се извини за замрелия ремонт на Западния парк със сгрешен проект"}
{"url": "https://www.dnevnik.bg/sport/2019/08/16/3951888_kolko_specheliha_cska_i_lokomotiv_ot_uchastieto_si_v/", "text": "Малко преди заветното влизане в групите на европейските турнири – на тази фаза два от българските представители в Лига Европа - ЦСКА и \"Локомотив\" (Пловдив), отпаднаха. Третият предварителен кръг на втория по сила турнир в Европа се оказа непреодолимо препятствие за двата тима. След съдийски грешки и липса на късмет  ЦСКА не успя да се справи със \"Зоря\" (Луганск) , за да отпадне в третия кръг за втора поредна година. Все пак участието в Европа носи финансови постъпления на червените. Сумата, която червените получават от Европейската футболна асоциация (УЕФА) според правилата на Лига Европа, е 780 хиляди евро. Толкова се полага за тимовете, преминали през първия и втория предварителен кръг и отпаднали в третия. Добавяйки към тях приходите от телевизионни права, които ще бъдат разпределени едва в края на сезона, както и продадените билети, червените могат да достигнат 1 милион евро като приход от Европа.      При \"Локомотив\" сумата, която се получава след отпадането на същата фаза, е по-малка – 540 хиляди евро. Причината е, че носителят на Купата на България започна с един кръг по-късно, директно от втория квалификационен кръг. Черно-белите отпаднаха след  две минимални загуби от \"Страсбург\" . Тимът напуска Лига Европа и с наказание, наложено заради расизъм от страна на публиката в Пловдив в първия мач. То ще важи за следващото участие на \"Локомотив\" в турнирите, като е затворена трибуна.", "date": "2019.08.16", "title": "Колко спечелиха ЦСКА и \"Локомотив\" от участието си в Европа"}
{"url": "https://www.dnevnik.bg/bulgaria/2019/08/16/3951940_google_street_view_obnoviava_kartata_na_bulgariia/", "text": "Това лято колите на Google отново ще обиколят улиците и пътищата на България, за да отразят в Google Maps променящата се инфраструктура и пейзаж, се казва в прессъобщение на компанията. При това заснемане и обновление ще се включат и кадри, заснети от пешеходци - така наречените трекери.      Street View Trekker е специална раница с фотооборудване, чиито камери са монтирани на върха ѝ. Раницата се носи от оператор, който обикаля пешеходните зони и автоматично събира снимки по пътя си. Операторът с раницата е свободен да се движи и заснема зони, които са недостъпни за автомобилите. Street View е функция на Google Maps, която в момента е налична в повече от 85 страни по света, както и в части от Арктика и Антарктида. Благодарение на нея потребителите могат да гледат 360-градусови изображения на различни улици, както и културно и национално наследство. Кадрите от колите и от пешеходните трекери се монтират в 360-градусови панорами, които днес се виждат в Google Maps. До момента трекерите са обиколили някои природни забележителности като Големия каньон, Тадж Махал и Гала̀пагоските острови, както и исторически пешеходни маршрути във Венеция. Това е част от усилията на Google Maps да направи достъпни за всички световните забележителности и елементи на културното наследство. В България трекерите ще обиколят 15 града: София, Пловдив, Варна, Бургас, Русе, Стара Загора, Плевен, Добрич, Шумен, Хасково и Благоевград, като за първи път на картата, заснети с трекер, ще се появят Перник, Сливен, Пазарджик и Ямбол.", "date": "2019.08.16", "title": "Google Street View обновява картата на България"}
{"url": "https://www.dnevnik.bg/bulgaria/2019/08/16/3951961_bulgari_vuv_valensiia_s_peticiia_i_protest_sreshtu/", "text": "Българи във Валенсия започнаха петиция срещу назначаването на бившия шеф на антикорупционната комисия Пламен Георгиев за генерален консул и обмислят протестни действия, ако подписката не е достатъчна за отмяна на правителственото решение. Онлайн петицията  вече е подписана от над 1900 души, които не са съгласни с назначението и подкрепят искането на българите във Валенсия, и броят на подписалите продължава да расте. С петицията се отправят и няколко въпроса към премиера Бойко Борисов и външния министър Екатерина Захариева. Българите във Валенсия питат дали е провеждан публичен конкурс за заемане на длъжността генерален консул, каквото е изискването на Закона за дипломатическата служба, и настояват да получат протокол от него, ако има такъв. Освен това те се интересуват с какво юридическото образование на бившия прокурор и шеф на КПКОНПИ ще послужи при изпълнение на служебните му задължения в консулството във Валенсия. Те искат да знаят и какви чужди езици владее Пламен Георгиев и на какво ниво. \"Уважаеми управляващи, на нас, българите във Валенсия и околностите, ни трябва професионална, компетентна и загрижена консулска защита и подкрепа, защото мнозинството сме трудещи се граждани, а не престъпници\", пишат в петицията организаторите й и питат как това назначение ще се отрази на имиджа на България. Много от недоволните, подкрепили петицията, са споделили и мотивите си да подпишат документа, а причините са както скандалите около имотите на Пламен Георгиев, така и практиката да се правят политически и неаргументирани назначения в дипломацията. \"Назначава се некомпетентен, нарушаващ законите и моралните норми, компрометиран и нагъл човек. Това не е назначение в помощ на българските граждани в Испания, а удобна служба за наш човек. С такъв консул по-добре да няма консулство. Резултатът ще е еднакъв\", коментира един от българите, подписал петицията. Други настояват не само консулите, но и представителите на администрацията да се избират пряко. Един от организаторите на подписката Пеци Петров коментира пред БНР, че недоволството не е провокирано от скандала с апартамента и терасата на Георгиев, а е заради качествата, които са нужни за поста генерален консул. \"Във Валенсия винаги сме имали много добри консули – Константин Коджабашев, Мая Стефанова, Цветелин Цолов. И очакваме отново много високо ниво на консула. Работата на консула не е само да подписва документи и да ходи на приеми. Проверих и видях, че не владее испански – ниво А2 е много ниско\", коментира Петров. Ако петицията не е достатъчна, българите във Валенсия обмислят и протест срещу назначението, ако то стане факт. \"Спонтанните протести много бързо стават в Испания. Разрешения от кметствата много бързо се взимат\", обясни Пеци Петров. Автономните области, обслужвани от Генералното консулство, са Валенсия, Мурсия, Кастиля ла Манча и Балеарските острови.  Българите, пребиваващи трайно там , са 43 531 по официални данни на Националния статистически институт на Кралство Испания към 1 януари 2019 г., уточниха от пресцентъра на министерството. Предстои откриване на консулство на България в Барселона и тъй като се очаква то да бъде изключително натоварено, за негов ръководител е определен опитният досегашен консул във Валенсия Цветелин Цолов. Георгиев пък ще заеме неговото място. Само за десетина дни Пламен Георгиев смени три работни места. Той  подаде оставка  от поста председател на Комисията за противодействие на корупцията и отнемане на незаконно придобитото имущество (КПКОНПИ) в последния работен ден на парламента преди лятната ваканция - 31 юли, след месеци на принудителна отпуска, по време на която течеше проверка по изнесената в медиите информация, че притежава незаконна тераса към апартамента си в София. На 5 август  Висшият съдебен съвет прекъсна отпуската си , за да го възстанови в специализираната прокуратура, като това изрично беше направено със задна дата, за да не се прекъсва юридическият му стаж. Четири дни по-късно Министерският съвет е  взел решение да го назначи  за генерален консул във Валенсия.", "date": "2019.08.16", "title": "Българи във Валенсия заплашват с протест срещу назначението на Пламен Георгиев"}
{"url": "https://www.dnevnik.bg/zelen/2019/08/16/3950877_drujestvoto_za_zashtita_na_pticite_zapisva_dobrovolci/", "text": "Българското дружество за защита на птиците (БДЗП) обяви, че тази година организира за 31-ви пореден път природозащитен лагер \"Атанасовско езеро\" през месец август. Записванията текат до неделя, 17 август (можете да кандидатствате  тук ), като доброволците ще имат възможност да се включат както в работа за поддръжка на местообитанията на диви птици край езерото, така и в образователни дейности. Атанасовското езеро Атанасовското езеро е една от най-ценните зони от \"Натура 2000\" в България за защита на дивите птици. То се намира близо до Бургас и е част от комплекс от влажни зони, от 1906 година е напълно превърнато в солници. Въпреки силно променения си от човешка дейност облик то е най-богатото на птици място в България с 333 вида, установени на територията на езерото. Езерото е важна спирка по време на миграцията и зимуването на световно застрашени видове като къдроглав пеликан, червеногуша гъска и малка белочела гъска. През гнездовия период езерото поддържа най-големите популации в страната на гнездящи саблеклюни, морски дъждосвирци, дебелоклюни рибарки и бели ангъчи. Разположено на миграционния път на птиците Via Pontica, Атанасовското езеро се намира в района на тесен фронт на миграция, където се концентрират хиляди мигриращи, сред които бели щъркели, розови пеликани, малки кресливи орли, вечерни ветрушки. Освен зона от европейската природозащитна мрежа \"Натура 2000\" (повече за мрежата виж  тук ) голяма част от езерото е и национална защитена територия - поддържан резерват. Лагерът Природозащитният лагер \"Атанасовско езеро\" е едно от големите ежегодни доброволчески събития, които събират любители на околната среда за работа по опазване на конкретни природни обекти и за споделяне на образователна информация и на приятно време сред запазената дива природа. Тази година край езерото основните задачи на природолюбителите ще бъдат поддръжка на съществуващите изкуствени острови за гнездене и почивка на птици. Тези съоръжения са построени от доброволци в рамките на предходни бригади и имат важна функция за някои видове птици в езерото. На тях ежегодно гнездят над 400 двойки речни рибарки. Извън гнездовия период същите острови се ползват за нощувка и почивка от къдроглави пеликани. Участниците в лагера на БДЗП ще имат възможност и да се запознаят от \"първа ръка\" с теренни проучвания на птиците в езерото, водени от опитни орнитолози, и ще участват в полеви наблюдения. Партньорство за Атанасовското езеро За опазване на ценните местообитания на Атанасовското езеро от години работят както БДЗП, така и Българска фондация \"Биоразнообразие\" (БФБ), като и двете природозащитни организации са част от екокоалицията \"За да остане природа в България\". От 2010 г. досега в серия свои проекти за опазване на езерото, които са финансирани от програма \"Лайф\" на Европейската комисия, БДЗП и БФБ си сътрудничат и с \"Черноморски солници\" АД. Тази година започна и  проектът \"Лагуната на живота\" , ръководен от БФБ, в който партньорите ще популяризират екосистемните услуги от езерото и ползите от \"Натура 2000\" зоната както за хората, така и за самата територия. Ще се разработват и нови продукти като шоколад със сол, сапун с луга и натуралната сол от Атанасовско езеро \"Цвете на солта\". Тези продукти ще популяризират ценността на зоната от \"Натура 2000\" като място за солодобив, но и за опазено биоразнообразие, почивка и вдъхновение за хората. С проекта БФБ, БДЗП и \"Черноморски солници\" АД ще разработят и устойчив финансов механизъм, който да позволи набиране на средства за дългосрочното опазване на тази природна територия.", "date": "2019.08.16", "title": "Дружеството за защита на птиците записва доброволци за лагера \"Атанасовско езеро\""}
{"url": "https://www.dnevnik.bg/kultura/2019/09/07/3950824_otkus_ot_morski_zapisi_na_anton_georgiev/", "text": "                         Август е и преди няколко дни се появи книга, която се опитва да улови неуловимото море в думи. \"Морски записи\" е дебютът на Антон Георгиев като автор и впечатлява с изчистен и въздействащ стил. От една година \"Морски записи\" се носят в социалните мрежи и пренасят всеки, който им се довери, в един красив свят от думи. Началото е през лятото на 2018 г., когато Антон Георгиев започва да споделя кратки разкази, мисли и стихове с дъх на лято и море. За визуалната част се грижат различни съвременни български илюстратори. Профилите на \"Морски записи\" във Фейсбук и Инстаграм бързо събират хиляди последователи с постове като тези: \"Тук, в този винаги слънчев морски град, хората бяха като улици. Някои бяха задънени, други ти показваха изгрева. Имаше такива, по които вървиш отново и отново и такива, които никога повече няма да видиш. Но само една на която винаги се чувстваш на мястото си.\" \"Захар и сол. Морето имаше много от едното. Тя от другото. И срещата им винаги щипеше.\" \"Чак когато стигнеш средата на морето, ще осъзнаеш, че си създаден да летиш.\" \"Всичко ще се подреди.\" – каза Хаоса на Бурята.\" Вдъхновение за Антон са реални случки, места, разговори и преживявания от българското Черноморие. С думите си Антон описва един морски свят, в който има нещо повече от плаж, бар и чадър. Силно влияние, за всичко, което пише, са богата природа, скритите морски места и улици, недостъпните плажове, истинските рибарски истории и спомени. Текстовете ни връщат към едно море, което сякаш сме изгубили в бързането да отидем на почивка. Антон се опитва да ни накара да погледнем отвъд \"курорта\" и да усетим вкуса на суровото море. Една година по-късно уловените от Антон частици, мисли, образи, места и ситуации намират мястото си в книга, която събира 9 разказа, както и избрани мисли и стихове. \"Морски записи\" е за всички, които мечтаят да се пренесат на плажа, докато чакат летните отпуски или искат да задържат лятото още малко, след като залязат и последните лъчи на августовското слънце. Това е книга за тези, които чувстват, че лятото е много повече от сезон и морето – много повече от място за ваканция. Неслучайно първите представяния на книгата ще бъдат край морския бряг. Антон Георгиев е роден на 6 февруари 1985 г. в София. Завършва Втора английска езикова гимназия \"Томас Джеферсън\". Учи Културология в Софийския университет. От 10 години се занимава с реклама. Пише сценарии, послания и измисля концепции. Различни негови проекти получават награди на фестивали за креативност. В момента Антон е творчески лидер в рекламна агенция. \"Морски записи\" са неговият дебют като автор. Те обединяват разкази, поезия и мисли, вдъхновени от живота му между морето и града. С красив, изчистен и интригуващ стил Антон има какво да ни каже. Oт автора \"Морски записи\" са уловените частици, мисли, образи, места и ситуации, които са полепнали по пръстите ми. Те ще ви разкажат истории за пясък и сол, рибари и дракони, хазяйки и туристи, потъване и изплуване. \"Морски записи\" са леки и неангжиращи, но често вълнуващи и променливи. С тях ще откриете различни хора и места по морския бряг, които ще се опитат да ви разкажат историите си и понякога да ви накарат да се замислите. А ако им се доверите малко повече, поне за кратко, \"Морски записи\" ще ви дадат едно познато чувство. Подобно на онова, което човек изпитва, когато гледа към хоризонта над морето след залез и усеща лекота и в същото време някаква странна мъдрост, без да има каквато и да е реална причина за това. Там. На изток живее хазяйката. Един изчезващ вид, който дълго държеше почти всеки ключ към меката възглавница, топлия душ и дебелата сянка. Толкова нужни по време на твоята морска почивка. Но все по-рядко ще я видиш, защото мястото ѝ бързо се заема от сайтове за резервации, рецепциите с усмихнати и обрани момичета или просто от оставен ключ без нужда от общо съжителство. Все неща следващи съвременния стремеж към намаляване на реалните човешки контакти, свеждането им до минимум и спестяването на разговорите за времето, часа и посоката на вятъра. Ако няма да спим, да се бием или да пием с някого, може да свършим всичко останало в един бърз чат. Ако зависеше от мен, бих сложил морските хазяйки в червената книга. Бих запазил практичната им мъдрост в капусла, която да изстрелям в Космоса, за да научи и други раси във Вселената как да регулират отношенията си за споделено обитаване на едно и също пространство. А и човечеството винаги ще има нужда да си припомня как може да се справи по-успешно с различните конфликти в живота и най-вече – с шумната музика. Твърде вероятно е, докато четеш този текст на смартфона или компютъра си, да виждаш всякакви реклами, които по дяволски начин се опитват да отгатнат точните ти нужди и желания и да им предложат лесно решение. Зимни гуми. Да, трябваха ти точно преди няколко месеца, но ги смени. Спа хотел в Чепеларе. Да, търсеше къде да отидеш, но междувременно изпи парите. Дървена папионка. Добър опит, преди ден го мислеше за страхотна идея, но после реши, че е подходяща само за тъпи хипстъри. Целят те, но като стреличка за дарц все се разминават с центъра. Позиционирането на хазяйката обаче винаги е било перфектно и максимално ефективно. Уморен от шестчасово пътуване, натъпкан до средностатистически българин със средностатистическа хигиена, слизаш от автобус, влак или маршрутка в някой морски град, курорт или село. И там те чака тя – хазяйката. Въоръжена с кафяв картон в ръцете и едно просто и ясно послание, изписано с големи, прости и точни букви, които да дадат надежда и на най-умореното око - СВОБОДНИ КВАРТИРИ. Какво повече ти трябва? Пък и каква по-положително заредена дума от \"свободни\" – свободни дни, свободни места, свободни момичета, свободни от грижи, свободни от алармата в осем, свободни! Иде ти да грабнеш табелата, да извикаш и да започнеш протест или революция. Но бързо се сещаш, че протестите са безсмислени и пълни с лицемери и сноби, а революцията ще иска много работа и пот, особено в тая жега. В главата ти хвърчат всякакви мисли, но усещаш чувство на надежда и вълнение от неизвестното. Хазяйката те е ударила с най-великото послание в историята на човечеството. И точно когато минаваш покрай нея, тя активира и звуков ефект. В ушите ти прозвучава подканващо и мило – СВОБОДНИ КВАРТИРИ.", "date": "2019.08.16", "title": "Откъс от \"Морски записи\" на Антон Георгиев"}
{"url": "https://www.dnevnik.bg/sport/2019/08/16/3952102_baiern_zapochna_zashtitata_na_titlata_sus_zrelishtno/", "text": "\"Байерн\" (Мюнхен) и \"Херта\" откриха новия сезон в Бундеслигата с оспорван мач и зрелищно равенство 2:2 на \"Алианц арена\". Рекордьорът по титли в Германия и носител на Сребърната салатиера за последните седем сезона, не успя да стартира с победа пред 75 хиляди свои фенове. Столичният отбор отново се оказа труден съперник за \"Байерн\". Баварците остават със само една победа над \"Херта\" в последните шест мача. Тимът на Нико Ковач все пак спази тенденцията шампионът да не губи в първия кръг за сезона. За \"Херта\" това беше дебютен мач за новия треньор на тима Анте Чович. За 90 минути баварците създадоха повече от дузина голови положения, но нямаха и късмет. Тимът обаче остава без победа, след като две седмици преди началото на сезона  загуби от \"Борусия\" (Дортмунд)  в мач за Суперкупата на Германия. От първите минути \"Байерн\" разчиташе на атаки по фланговете. Няколко пъти пробиви на Гнабри водеха до опасности, но крилото така и не успя да намери Левандовски, който чакаше наказателното поле. След поредица от неуспешни опити комбинацията все пак сработи в 24-ата минута. Гнабри беше намерен отдясно и веднага с едно докосване прати топката около границата на вратарското поле. Там Левандовски я засече, връхлитайки с шпагат и изведе \"Байерн\" напред.      Само четири минути по-късно домакините поискаха дузпа, след като топката срещна ръката на Максимилиан Мителщад. Въпреки това реферът прецени, че нарушение няма. \"Херта\" се окопити от натиска на баварците в края на първата част и нанесе своя удар в рамките само на две минути. В 36-ата гостите от Берлин изравниха след куриозна ситуация. Доди Лукебакио излъга двама бранители и стреля, но топката рикошира в гърба на Ведад Ибишевич и влетя в мрежата. Първоначално имаше спорове на кого да бъде записано попадението, но в крайна сметка Лукебакио беше вписан от рефера. За белгиеца това беше четвърти гол срещу \"Байерн\" на \"Алианц арена\", с което Лукебакио се нареди до Кристиано Роналдо и Маркус Розенберг, които са единствените играчи с подобно постижение.      Две минути след попадението на Лукебакио \"Херта\" стигна и до обрат. Ибишевич намери Марко Груич с хубаво подаване, прехвърляйки защитата, той финтира вратаря Нойер и се разписа в опразнената врата - 1:2. \"Байерн\" нямаше отговор и се оттегли на почивка с гол пасив. Това беше и първият случай от 43 години насам, в който баварците губят на почивката в първия си домакински мач от първия кръг. През втората част баварците вдигнаха оборотите и обсадиха вратата на гостите. \"Байерн\" владееше топката, но нямаше толкова празни пространства, от които да се възползва. В 60-ата минута Левандовски падна в наказателното поле, след като беше съборен от Никлас Щарк. Това се случи докато топката беше далеч от двамата играчи, но реферът получи сигнал от видеоасистентите си да прегледа ситуацията. Харм Осмер видя повторението и посочи бялата точка.      От 11-те метра Левандовски не сгреши и изравни резултата. До края на двубоя се игра основно пред вратата на \"Херта\". Баварците обаче пропуснаха редица положения, стигна се и до няколко разбърквания пред вратаря Ярщайн.", "date": "2019.08.16", "title": "\"Байерн\" започна защитата на титлата със зрелищно равенство с \"Херта\""}
{"url": "https://www.dnevnik.bg/sport/2019/08/16/3952108_atletik_prepuna_barselona_s_magichesko_izpulnenie_na/", "text": "Испанският шампион \"Барселона\" стартира с грешна стъпка в първия кръг от новия сезон в Ла Лига. Гостуването на каталунците в Билбао на местния \"Атлетик\" завърши с поражение 0:1. като това беше и двубоят, който откри състезателната година в испанския елит. В герой за баските се превърна ветеранът Ариц Адурис, който отбеляза единственото попадение в 89-ата минута. 38-годишният нападател се разписа със странична ножица, само минута след появата си на терена. Преди този мач \"Атлетик\" нямаше победа над \"Барселона\" в 11 поредни мача. В последните два случая, в които баските приемаха каталунците в първия кръг от сезона, те губеха с 0:1. Каталунците бяха без голямата си звезда Лионел Меси, който лекува контузия в прасеца и не пътува за Билбао. На резервната скамейка останаха Серхио Бускетс и Иван Ракитич, докато извън 18-те беше Филипе Коутиньо, който е пред напускане. Сред титулярите започнаха новите попълнения Антоан Гризман и Френки Де Йонг. В стартовите 11 беше и Карлес Аленя. От началото на двубоя домакините бяха много активни и притиснаха каталунците. Идеята на баските беше много опростена, като те се опитваха да спечелят топката в средата на терена и максимално бързо да я изпратят в предни позиции. Футболистите на \"Атлетик\" пресираха гостите и това доведе до грешки при каталунците. Още в седмата минутиа Марк-Андре тер Стеген трябваше да се намесва. С една ръка той отрази по ефектен начин изстрел на Иняки Уилямс. Отново нападателят на \"Атлетик\" беше в центъра на събитията в 15-ата минута. Уилямс засече центриране и стреля, но Тер Стеген отново беше на мястото си, като прояви рефлекс и спаси. \"Барселона\" изпитваше големи затруднения в първите 30 минути, като опасните атаки на каталунците се брояха на пръсти. Едва в 33-ата минута футболистите на Ернесто Валверде имаха добър шанс пред себе си. Тогава Луис Суарес реагира бързо, отправи удар, но топката срещна страничния стълб. Малко по-късно уругваецът се контузи и напусна терена, като вместо него се появи Рафиня. Това доведе и до ротации при каталунците, като Гризман мина на върха на атаката, а по крилата бяха Рафиня и Усман Дембеле. Именно Рафиня беше близо до гол в 44-ата минута, но негов изстрел срещна гредата.      Мощното начало на мача през първото полувреме се обърна срещу домакините след почивката. Футболистите от Билбао вече нямаха толкова енергия през вторите 45 минути и много рядко задържаха топката. Те се прибраха в своята половина, а \"Барселона\" обсади вратата на Унай Симон. Заради липсата на пространства ударите бяха по-малко, но в 70-ата минута резервата Иван Ракитич пропусна най-добрата възможност. Хърватинът стреля над вратата. Въпреки че бяха изправени в ситуация да се бранят през втората част баските показаха несломимия си дух и се измъкнаха. В герой се превърна ветеранът Адурис, който се появи на терена от пейката. 38-годишният нападател, който е с изтичащ договор се разписа в 89-ата минута със странична ножица.", "date": "2019.08.16", "title": "\"Атлетик\" (Билбао) препъна \"Барселона\" с магическо изпълнение на Адурис"}
{"url": "https://www.dnevnik.bg/politika/2019/08/16/3951949_dans_shte_ima_dostup_do_dannite_na_uchenici_i_studenti/", "text": "Държавна агенция \"Национална сигурност\" (ДАНС) ще получи непрекъснат достъп до автоматизираните информационни фондове на Министерството на образованието и науката (МОН), за да може да следи за радикализация сред ученици и студенти. Това се разбра от думите на зам.-министъра на образованието Деница Сачева пред БНР днес. Преди седмица за обществено обсъждане бе публикувана инструкция, според която агенцията ще може да проверява непрекъснато данните на деца от предучилищна възраст, ученици и студенти. В мотивите не се посочва каква е целта на достъпа на службата до тази информация (още четете  тук ), а експерти в областта на сигурността коментираха пред \"Дневник\", че не могат да си обяснят защо е необходим такъв. И в момента ДАНС има право да изисква данни за ученици и студенти. Това се прави случай по случай, на хартия и понякога директно от учебните заведения, обясниха от просветното министерство пред \"Дневник\". Според ведомството сега процесът щял да бъде централизиран, контролът - по-силен, а до информацията достъп щели да имат само няколко конкретни лица. За \"Дневник\" експерти по сигурността обясниха, че досега за всеки достъп до информацията, съхранявана от министерството, представителите на ДАНС са внасяли писмено мотивирано искане. Те предположиха, че при промяната на режима достъпът ще е непрекъснат и няма да има писмени искания. Според зам.-министъра Деница Сачева смисълът на новата инструкция е да има по-голямо взаимодействие между институциите при превенция на радикализация, възрастта за която според експерти е спадала от 15 на 12 години. Тя припомни случая с пловдивския ученик, който бе задържан по подозрение, че е вербуван от \"Ислямска държава\" и е подготвял бомба. От думите й се разбра, че е имало и други случаи на предотвратяване на привличане на непълнолетни лица към терористични организации. На въпрос на \"Дневник\" как точно данните на министерството ще показват, че някой е рисков и ще се радикализира, от министерството обясниха, че това е в правомощията на ДАНС. На 12 август \"Дневник\" попита агенцията за целите на достъпа до информационните фондове и дали вече има такъв до масивите на други ведомства, но не получи отговор. По неофициална информация една от целите на достъпа е незабавна проверка. Възможен казус бил да трябва да се провери веднага през нощта или в почивен ден дали задържан на международно летище чужденец, който твърди, че е студент в България, наистина е такъв. ", "date": "2019.08.16", "title": "ДАНС ще има достъп до данните на ученици и студенти, за да следи за радикализация"}
{"url": "https://www.dnevnik.bg/bulgaria/2019/08/16/3951876_po_jicata_-_tujen_razkaz_no_za_shturkeli/", "text": "Ако се объркате и пропуснете отбивката за село Братово в Бургас, малко преди изкачването към комплекс \"Меден рудник\", картата ще ви покаже, че има и алтернативен маршрут. Той е само с около 8 км. по-дълъг, но пък доста по-бавен, защото отбивката през село Черни връх води към път, по който някой явно е имал намерение да положи асфалт, но е останал само с намерението. Поводът екипът на \"Дневник\" да търси пътя към село Братово в петък следобед са кадрите във \"Фейсбук\", направени от Васил Василев и призива му за помощ на щъркелите, защото десетки от тях стават жертва на електропроводите, които според него са поставени съвсем скоро. и в съобщение от Регионалната инспекция по околната среда и водите Бургас, изпратено до медиите в петък, малко преди 20 часа. В него се казва, че след извършена проверка, са открити 11 умрели щъркела на мястото, посочено в сигнала и още 6 под друг електропровод. Труповете са били в различна степен на разлагане и съгласно разпоредбите на закона за биологичното разнообразие, са били оставени на мястото, на което са намерени. В съобщението е допълнено, че за 2019 г. получените сигнали за бедстващи щъркели са 31, както и че от началото на месец юни \"Електроразпределение юг\" ЕАД към EVN е стартирало обезопасяване на електропроводи чрез монтиране на устройства против кацане на птици, кацалки, защитни решетки и накладки. От инспекцията уточняват още, че са провели разговори за спешни мерки от страна на компанията в районите, за които са получени сигнали, тъй като те попадат извън тазгодишната програма за обезопасяване. От компанията потвърдиха тази информация пред \"Дневник\" по-рано през деня и уточниха по повод публикуваните кадри, че не става дума за новоизградена мрежа, а за участъци, където подменят и обновяват вече съществуващите въздушни мрежи. От \"Електроразпределение юг\" обясниха още, че на кадрите във \"Фейсбук\" се вижда част от участък с дължина 2 км. по посока към депото край село Братово, което е особено привлекателно за щъркелите. В точно този участък те са демонтирали мрежата и е останала само редица от стълбове без жици, тъй като са намерили алтернативна мрежа, по която да захранват клиентите си и макар \"това да не решава кардинално въпроса, е стъпка в тази посока\".      Екипът на \"Дневник\" е по пътя към Братово в късния петъчен следобед. Карайки, подминаваме най-различни видове стълбове. Някои са видимо стари, но все още в експлоатация. Други са с премахнати жици, а трети - на вид са сравнително нови. Щъркели по тях по това време на деня очаквано няма. На влизане в селото веднага прави впечатление, че на почти всеки втори или трети стълб или лампа има по едно голямо щъркелово гнездо. Повечето в този момент са празни, но на места има и с обитатели. В селото не успяваме да открием никого в кметството. На входа пише, че работно време е до 17:15 ч., но въпреки че сме там около час преди това, входът е заключен и никой не откликва на позвъняването.      В същото време честота на преминаващите през селото коли е голяма. Оттук минава прекият път от магистрала \"Тракия\" към Созопол, който спестява на шофьорите чакането в засиления по това време на годината градски трафик в Бургас и ги извежда директно до изхода на града в южна посока. Колите са много, но в самото село обстановката е спокойна. В горещия августовски следобед нито по улиците, нито около къщите се мяркат хора. \"Аз лично умрял щъркел не съм виждала. Имаме много щъркели иначе в селото, но не и умрели\", казва жената от кафенето в центъра на селото. Упътва ни към депото за отпадъци, което е съвсем близо.      На съседна улица два щъркела достолепно пазят гнездата си. Единият сякаш изрича нещо гръмогласно, докато минаваме покрай него, но никой не реагира освен един петел в съседния двор. По улицата се задават дядо и внучка. В жегата той бута момиченцето в строителна количка. Казва, че не е виждал мъртви щъркели тази година. Чул за един такъв, намерен край близкия до селото прелез: допълва той. Решаваме първо да тръгнем по пътя, който води към магистралата, за да огледаме, но на отбивката към \"Лукойл\" обръщаме обратно, защото виждаме, че големите групи щъркели кръжат в противоположната посока. Там, където трябва да се пада и регионалното депо за отпадъци \"Братово - Запад\" на ОП \"Чистота Еко\". Пътят към него минава точно край старите дървени стълбове без мрежа от една от снимките на Василев - това е участъкът с демонтирана мрежа. Кацнали щъркели все още няма, само кръжащите в небето. С наближаването на депото те стават все повече и повече. Спираме за няколко кадъра. Потегляме наобратно и точно тогава го виждаме. Виси безжизнен и оплетен между жиците на един от стълбовете, покрай които сме минали само преди около пет минути. Искаме да се приближим, но канавката пречи. Спрели сме на пътя и друг автомобил спира зад нас. Може да заобиколи, но с търпение изчаква. Шофьорът ни заговаря на английски. Видял, че гледаме щъркела. \"Не е първият. Нито ще е последният. Има доста такива. Но този го нямаше днес стринта, когато минавах оттук\", казва чужденецът и допълва, че и той е работил това. Питам какво има предвид. Бил в електроразпределителна компания в родния Люксембург. Изглежда в следпенсионна възраст. Казва, че от около две години живее в близкото село Полски извор. Харесвало му много. Смее се на реакцията ни, че със сигурност данъците тук са доста по-поносими. След това пак казва за щъркелите: \"Има стотици всеки ден. Не мъртви, разбира се. По-рано през деня, преди да тръгнем към Братово, в разговор по телефона Петър Янков, орнитолог от Природозащитния център на Българското дружество за защита на птиците (БДЗП) \"Пода\" в Бургас, разказа, че именно депото е притегателната сила, която води толкова много прелетни птици в селото и района. Огромното количество боклук, който стои на открито, се оказва удобно за щъркелите средство за прехрана, което те използват при дългия си полет. Той обяснява още, че щъркелите летят основно през топлата и светла част на деня, защото използват топлите течения на въздуха, за да се движат по-лесно и съответно с падането на слънцето започват да търсят места, където да пренощуват. Предпочитат високите голи клони на дървета или стълбовете, защото ги пазят от хищниците, които бродят по земя. Тогава някои от тях стават и жертва на електрическата мрежа. Това изяснява и защо мъртви птици може и да не бъдат видени през деня, а хората от селото не знаят за всички случаи, освен ако не са пътували в района. Пред Би Ти Ви представител на електродружеството казва, че не могат да коментират дали са обмисляли сценарий за дългосрочно прекъсване на тока. Пред \"Дневник\" от компанията заявиха също така, че в разгара на най-горещия месец и събирането на реколтата, подобна мярка едва ли би срещнала широко обществено одобрение. През това време продължават с програмата за монтиране на предпазни мерки. Няколко дни по-рано БНР съобщи за загинали щъркели от волтова дъга в района на варненското село Въглен, където местната РИОСВ също е издала предписания на дружеството \"Енерго про\" да монтира предпазители, платформи или да се повдигат гнезда. Едно от генералните решения на проблема, което запознатите коментират, е - мярка, която е не само по-скъпа, но и не винаги възможна. Друга практика, която се прилага в Унгария например, е подмяната с изцяло нов вид предпазни електропроводи. Това обаче би било още по-скъпа процедура, която според природозащитници би следвало да се поеме от Министерството на околната среда и водите. От EVN обясниха пред \"Дневник\", че \"мрежата в района на село Братово е изолирана с монтирани долълнителни предпазни средства за птиците тип \"кацалки\" и \"бодливки\", както и че в района няма новоизградена мрежа, а само рехабилитирана такава. \"Откакто EVN работи в България изгражда само подземни мрежи, когато става въпрос за нови линии. Всички съществуващи 60 000 км въздушни мрежи са изграждани през последните 50-60 години и тяхната подмяна с подземни става поетапно.\" С полагането на подземни мрежи се решава както проблемът с опазването на птиците, така и с обледяването през зимата, казват от дружеството. Те припомниха, че от 2009 г. изпълняват и програма за опазване на белия щъркел, по която са били обезопасени 2500 щъркелови гнезда.", "date": "2019.08.16", "title": "По жицата - тъжен разказ, но за щъркели"}
