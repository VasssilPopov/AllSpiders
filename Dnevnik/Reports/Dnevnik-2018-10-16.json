{"url": "https://www.dnevnik.bg/sport/2018/10/16/3328538_aleksandra_nacheva_specheli_zlato_v_troiniia_skok_na/", "text": "Състезателката в тройния скок Александра Начева стана олимпийска шампионка за младежи на игрите в Буенос Айрес. Българката триумфира в надпреварата след вълнуващо съревнование с испанката Мария Висенте. Според регламента за крайното класиране се взима сборът от двата най-добри опита на състезателите от първия и втория етап. В първата фаза Начева и Висенте имаха равен резултат и така втората се превърна във финал за двете. След първите скокове испанката поведе с 13.67 м срещу 13.56 м за Начева. След това българката отговори с много добър опит и 13.86 м. Висенте остана по-назад с 13.50 м. Двете допуснаха фаулове при третите си опити. Развръзката остана за четвъртия скок, но испанката направи много слаб опит с 11.95 м и това осигури титлата за Начева с общ резултат 27.62 м срещу 27.43 м за Тази година  българката стана и световна шампионка за девойки . Рускинята Мария Привалова взе бронза с 13.03 метра. В спринта на 200 м при кадетите Веселин Живков стана 16-и. Той записа 22,00 сек в първия етап и попадна в най-слабата серия за второто бягане, като я спечели с 21,47 сек.", "date": "2018.10.16", "title": "Александра Начева спечели злато в тройния скок на младежките олимпийски игри"}
{"url": "https://www.dnevnik.bg/sviat/2018/10/16/3328438_rekorden_broi_novi_rabotni_mesta_sa_otkriti_v_sasht/", "text": "Работодателите в САЩ са открили през август най-много нови работни места от двайсет години, а наемането също е достигнало рекордно равнище - поредно доказателство, че компаниите усилено увеличават персонала си на фона на солидния икономически растеж, предаде \"Асошиейтед прес\". Министерството на труда съобщи, че новооткритите места са се увеличили с 0.8% до 7.14 млн. - най-високото равнище от декември 2000 година. Това е и много повече в сравнение с безработните, които миналия месец са били 6.2 милиона. Броят на незаетите работни места надхвърля този на безработните за пети пореден месец. Наемането е солидно, което е намалило безработицата до близо 50-годишен минимум от 3.7 процента. Голямото търсене на работна ръка при по-малкия брой хора без работа може да накара компаниите да увеличат заплатите в близките месеци.", "date": "2018.10.16", "title": "Рекорден брой нови работни места са открити в САЩ през август"}
{"url": "https://www.dnevnik.bg/citat_na_deniia/2018/10/16/3328373_citat_na_denia_raput_e_rusko_izkustvo/", "text": "Това каза руският министър на културата Владимир Медински на заседание на дискусионния клуб \"Валдай\", цитиран от РИА \"Новости\". \"Отдавна ме изнервя, бих искал да кажа, вбесява това влечение на младежите към рапа, съвременните градски младежи. Но когато се опитам да потъна в работата по-внимателно, общувам със сина си, слушам, каквото слуша - у мен веднага възниква чувството, че след известно време ще говорим, че рапът е руско изкуство\", продължи Медински. \"Казвал съм на сина си, че първият рапър е Маяковски. Той веднага го преразказа в клас - и те четат, съгласили са се\", добави министърът, имайки предвид Владимир Маяковски, един от най-прочутите поети на 20 в. и от основателите на футуризма в Русия.", "date": "2018.10.16", "title": "Цитат на деня: Рапът е руско изкуство"}
{"url": "https://www.dnevnik.bg/sport/2018/10/16/3328450_memorialut_na_mira_v_hiroshima_osumna_s_nadpis_loko/", "text": "Мемориалът на мира в Хирошима е станал жертва на български вандали, съобщи японската телевизия Ann News. Едно от огражденията в комплекса, посветен на жертвите от атомните бомбардировки на 6 август 1945 г., е бил надраскан с черен спрей и надпис \"Локо София\". Пазачът на комплекса заяви, че е открил този и още два подобни надписа в понеделник. Единият е бил върху ограда за ремонт около самия музей, другият - върху пейка в близост до купола, а третият - върху вратата на сградата за събиране на боклук. Полицията обяви, че преглежда записите от камерите и вече издирва извършителите. Според органите на реда надписите са били изрисувани в периода между неделя вечерта и понеделник сутринта. От градската управа обявиха, че са изключително разочаровани от вандалската проява върху едно от най-емблематичните места в града, което се посещава целогодишно от хора от цял свят, предаде NHK World Japan.", "date": "2018.10.16", "title": "Мемориалът на мира в Хирошима осъмна с надпис \"Локо София\" (видео)"}
{"url": "https://www.dnevnik.bg/sviat/2018/10/16/3328179_razkolut_moskva-konstantinopol_trugvat_li_si_rusnacite/", "text": "Може ли да се молим и причастяваме на Света гора? Има ли проблем откъде ще бъде получен Благодатният огън? Ще има ли наказания за свещеници и миряни? Такива въпроси се трупат сред свещеници и последователи на Руската православна църква (РПЦ) след решението от понеделник на Светия синод да прекрати евхаристичното общение с Вселенската патриаршия. Според Москва патриаршията в Истанбул е посегнала на 11 октомври върху каноничната територия на РПЦ с началото на процедура за признаване на самостоятелна Украинска православна църква. В действителност формално би трябвало да няма разкол в православието, тъй като за това са нужни две страни, а в случая само РПЦ предприема едностранни действия, докато Вселенската патриаршия не оспорва нейната законност (макар че в четвъртък отмени издадена от Москва анатема). Украйна тепърва трябва да изпълни няколко стъпки - а те може да отнемат години - преди да получи от Истанбул признание за автокефална църква. Ситуацията повече прилича на опит за разширяване на територията под върховенството на Константинополската патриаршия. Ето отговорите на част от основните въпроси: Какво е разрешено? Това е най-сложното, защото в Русия масово е разпространен принципът \"всичко, което не е разрешено, е забранено\" (докато на повечето места по света е обратното). Затова в началото имаше противоречиви обяснения дали Атон на гръцкия полуостров Халкидики ще бъде затворен за вярващи руснаци и ще има ли последици за миряни, които са се молили в храмове на Вселенската патриаршия. Кои територии засяга разколът? Става дума за митрополии и общности предимно в Украйна, но и в Беларус. От края на XVII век досега беше признато от Константинополския патриарх, че върховенство над тези територии има Московската патриаршия. Това са още църквите в Истанбул и единственият православен храм в Анталия, особено популярна сред руските туристи. Обхванати са редица църкви на Крит, Родос и други острови от Додеканезите (далеч не цяла Гърция е директно под върховенството на патриарх Вартоломей, тъй като тук си има отделна автокефална църква), както и храмове в Америките, Западна Европа, Япония, Корея и части от Азия. Най-вече ще са засегнати хора извън Русия, тъй като в Москва например няма храм на Вселенската патриаршия. Но навсякъде ще трябва да се проверява кому се подчинява конкретната църковна общност - това би трябвало да си личи от надпис на входа на църквата или да се следи кой върховен архиерей споменават свещениците по време на богослужение. Може да има проблем и с нови православни храмове - дали Москва ще ги признае за осветени, ако това се прави от представител на Вселенската патриаршия. Първият такъв случай ще е още през ноември, когато трябва да бъде осветен новият патриаршески храм на Румънската православна църква. Затворен ли е Атон за руснаците? Да, тъй като Света гора с нейните 20 манастира, включително \"руският\" манастир \"Св. Пантелеймон\", е под върховенството на Вселенския патриарх, казва Вахтанг Кипшидзе, зам.-ръководител на Синодалния отдел за връзки на църквата с обществото и медиите. \"Въпреки че в манастира могат да служат руснаци, румънци или сърби, забраната на Синода се разпространява и върху него\", уточнява той. Александър Волков, прессекретарят на Московския патриарх, обясни пред РБК, че макар манастирът да е подчинен на Константинополския патриарх, няма повод да се говори за изтегляне на руските монаси от \"Св. Пантелеймон\". Преди това Волокаламският митрополит Иларион (той отговаря за международните отношения на РПЦ) заяви, че Вселенската патриаршия \"се самоликвидира\" като център на световното православие. Очаква се значително да намалеят поклонниците, идващи от РПЦ, а част от тях са големи дарители за монашеската република. Какво е забранено? На миряните - да се молят, да покръстват и миропомазват деца, да се изповядват и причастяват, да участват в литургии със свещениците и епископите на Вселенската патриаршия и да използват като вярващи техните храмове където и да е по света. На свещениците и епископите - същото като на миряните плюс това да служат съвместно литургии със свещениците и епископите на Вселенската патриаршия. Има ли наказания? От миряните се очаква покаяние за непослушание към църквата, т.е. за нарушаване на забраната. В РПЦ няма да признаят и тайнства като покръстване, венчавка или последно причастие, например, в църква или от свещенослужител на Вселенската патриаршия. За клира не е уточнено, казано е само \"съответните санкции\", под което обикновено се разбират наказания, стигащи до забрана да се служи и/или отлъчване от църквата. Може ли човек да се помоли в църква на Вселенския патриарх? Заради схизмата подобно действие е смятано за грях. В официалното съобщение на Светия синод на РПЦ изрично се казва, че \"встъпването в общение с отклонилите се в разкол, още повече с отлъчени от Църквата, е равносилно на отклоняване в разкол и сурово се осъжда от каноните на Светата Църква\". Според протоиерей Игор Якимчук, секретар на отдела за външни църковни връзки на Московската патриаршия, миряните трябва да се покаят, а свещенослужителите ги очаква наказание за подобно действие. Проториерей Андрей Новиков от московския храм \"Св. Троица\" на Воробьовите хълмове казва, че вярващите от РПЦ би трябвало да избягват храмовете на Вселенската патриаршия, както тези на католиците или протестантите, и по-добре да се молят у дома. Но тук има подозрения за \"сива зона\" - самият Московски патриарх Кирил е участвал много пъти на католически богослужения и се е молил на тях - но без да получава причастие - и е обяснявал, че се е молил самостоятелно като християнин (а не заедно с католиците) за това католици да преминат към православието. Действа ли забраната върху икони и мощи? Не би трябвало, но практически ще стане доста трудно принасянето на някои светини. \"То става по съвместна договорка на две църкви или на техни отделни епархии. Съмнявам се, че скоро ще можем да говорим за такива договорености с Константинополската църква\", казва Волков. Със светини, съхранявани от други църкви, няма проблеми - руснаците се покланят пред мощите на особено таченият в Русия св. Николай Чудотворец, които са в католически храм в италианския град Бари. Но доста светини са на Атон. В манастира \"Св. Панетелеймон\" има мощи на светеца, на Йоан Кръстител, на апостолите Лука, Андрей Първозванни, Яков, Петър, Андрей, Тимотей, Тома, Варнава и Вартоломей, както и на Йоан Златоуст, Василий Велики и Григорий Богослов. Има ли проблем с Благодатния огън и Божи гроб? Не, той се слиза в Ерусалим, а там е канонична територия на Ерусалимския патриарх. Но става невъзможно предаването в Русия на Благодатен огън от храмове и манастири на Вселенския патриарх, уточни Александър Волков. Но РПЦ може да спре службите в църквата на Божи гроб в Ерусалим, ако местният патриарх подкрепи решението на Вселенския за украинската църква, казва игумен Никон, секретар на руската духовна мисия в града. При такъв развой на събитията, ще трябва да скъсаме отношения и с Ерусалимската патриаршия, казва той пред агенция \"Россия сегодня\". Наистина ли това е първият разкол за РПЦ? Не, през 1996 г. имаше такъв случая заради Естония. Тогава патриарх Вартоломей прие под своя канонична юрисдикция Естонската апостолска православна църква и Светият синод на РПЦ начело с патриарх Алексий постанови да се прерати каноничното и евхаристично общение с патриаршията в Истанбул. Кризата беше преодоляна бързо и сега в балтийската република има две канонични църкви, едната от които е подчинена на Москва.", "date": "2018.10.16", "title": "Разколът Москва - Константинопол: Тръгват ли си руснаците от Атон и други подробности"}
{"url": "https://www.dnevnik.bg/sviat/2018/10/16/3328444_germaniia_e_vurnala_v_drugi_durjavi_ot_es_troino/", "text": "Германските власти са депортирали три пъти повече кандидати за убежище в други европейски страни тази година спрямо 2017 г., показва документ на германското министерство на вътрешните работи, цитиран от ДПА. Действието на т.нар. Дъблински регламент на Европейския съюз, който постановява, че мигрантите трябва да бъдат депортирани в първата европейска страна, където са се регистрирали, беше преустановено в пика на бежанската криза през 2015 г., но впоследствие бе възстановено през последните три години. В отговор на запитване на крайнолявата партия \"Левите\" министерството на вътрешните работи на Германия съобщи, че досега общо 485 души са били депортирани в други европейски страни със 17 полета през 2018 г. През 2017 г. броят на депортираните е 153 със седем полета, а през 2016 г. само 26 души са били депортирани с два полета. Дванайсет от 17-те полета тази година са превозили мигранти до Италия, която е обект на голям наплив на бежанци поради близостта си с Либия. Ула Йепке, говорителка на парламентарната група на \"Левите\", осъди депортациите в Италия, заявявайки, че \"много от бежанците са принудени да живеят на улицата там без шансове за подходящо настаняване и грижи и без шансове за справедлива процедура за убежище\". Към Дъблинския регламент са се присъединили страните от ЕС, както и някои страни, които не са членки, като Норвегия, Исландия и Швейцария.", "date": "2018.10.16", "title": "Германия е върнала в други държави от ЕС тройно повече мигранти тази година"}
{"url": "https://www.dnevnik.bg/bulgaria/2018/10/16/3328453_za_premiera_i_prezidenta_sum_na_telefona_24_chasa_kaza/", "text": "Най-лесното в днешния век на комуникации е да се чуем по телефона и аз го правя - нямам проблем, когато има нещо питам и премиера, и президента. На телефона съм 24 часа, особено, ако става дума за президента и премиера, каза днес по БНТ председателят на парламента Цвета Караянчева. Коментарът и беше по повод липсата на комуникация с държавния глава. Караянчева е на мнение, че езикът на президента не е приемлив, още повече, че критикувал по принцип, без конкретика. Тя допълни, че не знае каква точно е идеята на Румен Радев  от призива му за обединение . В отговор на въпрос за предстоящия вот на недоверие Караянчева изрази надежда, че този път ще има дебати, за разлика от предишния. Председателят на парламента обяви, че в петък сутрин ще се дебатите, а в средата на другата седмица ще е гласуването. Според Цвета Караянчева коментарите за убийството на Виктория Маринова, че е поръчково са били атака срещу управлението и проява на т.нар. хибридна война. На настойчивите запитвания кой стой зад нея, тя обобщи, че това е опозицията във и извън парламента. \"Не мога да кажа конкретно кой я прави. Целта е да не се вярва на институциите\", каза председателят на парламента. Цвета Караянчева очаква добри резултати за ГЕРБ на изборите за европейски парламент и местните избори, защото хората виждали каква политика се реализира. \"Говорим си с коалиционните партньори, нямаме проблеми в говоренето. Някой са по-емоционални в своите изказвания, но това е нормално, ние сме различни\", каза в заключение председателят на парламента.", "date": "2018.10.16", "title": "За премиера и президента съм на телефона 24 часа, каза председателят на парламента"}
{"url": "https://www.dnevnik.bg/sport/2018/10/16/3328379_arda_turan_e_zaplashen_ot_125_godini_zatvor_sled/", "text": "Полузащитникът на \"Барселона\" Арда Туран, който играе под наем в турския \"Истанбул Башакшехир\", може да влезе в затвора заради сбиването с музикалния изпълнител Беркай Шахин. Прокуратурата в Истанбул настоява 31-годишния футболист да бъде лишен от свобода за 12.5 години, като към него са повдигнати обвинения за сексуално посегателство срещу съпругата на Шахин, притежание на незаконно оръжие и побой. Инцидентът между Туран и Шахин се е разиграл в нощен бар, като след боя певецът е влязъл в болница със счупен нос. Според турските медии по-късно футболистът е нахлул в лечебното заведение и е отправил заплахи с насочен пистолет към Шахин. След инцидента ръководството на \"Башакшехир\" глоби Туран с 2.5 милиона турски лири (431 хиляди долара). От клуба допълниха, че 31-годишният играч ще продължи да изпълнява професионалните си задължения, докато не излезе решението на съда. \"Предполагаемите действия, извършени от нашия футболист по време на тридневния отпуск, който му беше даден заради мачовете на националния отбор, по никакъв начин не съответстват на етичното и професионално разбиране на клуба\", се казва в изявлението на \"Башакшехир\". Преди седмица Туран беше привикан в съда за показания. Бившият играч на \"Атлетико\" (Мадрид) отрече обвиненията. Шахин също е изправен под отговорност заради сбиването, като прокурорите искат наказание от две години за певеца. Туран е известен с буйния си нрав, като все още няма мач за \"Башакшехир\" през новия сезон заради наказанието, което получи през май. Тогава турският национал изблъска страничния съдия в срещата със \"Сивасспор\", заради което играчът е принуден  да пропусне 16 мача.", "date": "2018.10.16", "title": "Арда Туран е заплашен от 12.5 години затвор след сбиването в нощен бар"}
{"url": "https://www.dnevnik.bg/evropa/2018/10/16/3328160_kak_se_stigna_do_fiaskoto_na_konservatorite_na/", "text": "Германският Християнсоциален съюз (ХСС) - коалиционен партньор на канцлера Ангела Меркел, претърпя историческо поражение на  регионалните избори в Бавария . Това няма да остане без  последствия , смята Розалия Романец. Тези избори ще променят много неща -  и не само в Бавария . Стратегията, прилагана с успех десетилетия наред от Християнсоциалния съюз (ХСС), уверено заставал пред избирателите като християнска, консервативна, но и социално отговорна партия, вече не действа. Сривът от 48-процентния резултат в предишните избори за Ландтаг на Бавария на 37 процента от гласовете в сегашните избори няма как да бъде разкрасен. Става дума за историческо поражение. Най-напред ще отбележим, че фиаското на партията, традиционно подкрепяна широко от баварския електорат, не може да се нарече страничен ефект. Поражението на ХСС съвсем не идва от успеха на други политически сили. Виновник за провала на Християнсоциалния съюз е ръководството на самия ХСС. Неочакваният успех на Зелените Истинска изборна изненада този път бе  успехът на Зелените . Те събраха почти 19 на сто от гласовете, удвоявайки резултата си спрямо предходния вот в Бавария, и получиха всички шансове да станат нова народна партия - включително на федерално равнище. В Бавария мнозина избиратели на ХСС минаха на страната на Зелените, защото последните се отнасят по-сериозно към християнските ценности, проповядвани от консерваторите. Ценности, изглежда, забравени най-вече от лидера на ХСС Хорст Зеехофер. Много хора явно не позволяват да бъдат убедени, че страхът от ислямизация трябва да засенчи здравия разум и милосърдието. ХСС взе да копира \"Алтернатива за Германия\" Друг победител на регионалния вот в Бавария стана дяснопопулистката партия \"Алтернатива за Германия\". Това впрочем не учуди никого. Влизането на АзГ в петнайсет от общо 16 ландтага във федералната република е в унисон с общогерманската тенденция. Фактът, че АзГ въпреки опасенията получи не 20, а \"само\" 10 процента, не крие нищо добро. Не е обаче и сигурен знак, че се засилват десните нагласи сред обикновените баварци - дължи се по-скоро на протестно гласуване и гафове на ХСС. Най-голямата грешка на ХСС бе, че наруши табуто на десния фланг. Десетилетия наред баварската партия спазваше заповедите на своя основоположник Франц-Йозеф Щраус и не позволяваше никоя консервативна сила да застава вдясно от нея. Това бе от значение дори на федерално ниво - в блока ХДС/ХСС именно Християнсоциалният съюз изпълняваше политическата функция на по-консервативна сила. Този принцип бе в действие десетилетия наред - чак до 2018 г., когато водачите на баварската партия изпаднаха в паника и взеха да копират политиката на АзГ. Когато се разбра, че това е грешка, председателят на ХСС - всезнайко и открит противник на германската канцлерка Ангела Меркел, вече бе оплел твърде много конци. Господин Зеехофер, криво сте си направили сметките! Днес изгубихте и носите отговорност за тази загуба. Земетресението в Бавария стигна до Берлин Нападките на Зеехофер доведоха до ерозия на целия блок ХДС/ХСС, да не говорим пък за драмата на Германската социалдемократическа партия (ГСДП). Доверието към социалдемократите в Бавария спадна от 20 на 10 процента; кризата в редиците им се открои още по-силно. Щом една партия от управляващата коалиция в Берлин претърпява толкова рязък спад на крайно важните избори за ландтаг, това  надали ще остане без последствия . ГСДП все още не успява да излезе от ролята на партньор, воден от друг. Социалдемократите трябва да запазят спокойствие и да събират точки от собствената си политика - лесно казано впрочем, но трудно за изпълнение. Партийното ръководство среща силна съпротива в редиците - от страна на настояващите ГСДП да напусне \"голямата коалиция\". Затова, изглежда, нещата няма да се разминат без търкания и спорове не само сред социалдемократите, но и на правителствено ниво. Сега германците очакват следващите избори за ландтаг, насрочени след две седмици в Хесен. Те може да станат съдбоносни за управляващите партии. Ако и ХДС/ХСС, и ГСДП претърпят тежки загуби, коалицията може много скоро да се заклати не на шега. А едва след няколко седмици Ангела Меркел ще се бори да бъде преизбрана за председател на ХДС. Провинциалните избори в Бавария никак не й помогнаха да заздрави позициите си - нито пък позициите на управляващата коалиция.", "date": "2018.10.16", "title": "Как се стигна до фиаското на консерваторите на изборите в Бавария"}
{"url": "https://www.dnevnik.bg/biznes/2018/10/16/3328456_vdiganeto_na_danuka_za_starite_koli_niama_da_e/", "text": "Данъкът върху най-старите автомобили е изключително нисък и вдигането му с 30%, каквото предложение има в  данъчните закони за догодина , няма да формира сериозна сума, каза пред парламентарната комисия по бюджет и финанси нейният председател Менда Стоянова, предаде БНР. Тя допълни, че за някои коли данъкът сега е 6-7 лева. Комисията, която е водеща за промените в данъчните закони догодина, подкрепи на първо четене промените. С новата формула ще се отчита екостандартът на автомобила при формирането на налога, припомни Стоянова. Предлагат се и промени в данъка върху жилищата, с които отстъпка вече да се ползва само за едно основно жилище. Ефектът от това ще е прекратяване на некоректна практика да се декларират повече от едно жилище в различни общини, обясни Менда Стоянова. Според предварителните разчети държавният бюджет ще събере допълнително близо 19 млн. лв догодина заради последните промени в данъчното законодателство.", "date": "2018.10.16", "title": "Вдигането на данъка за старите коли няма да е съществено, смята Менда Стоянова"}
{"url": "https://www.dnevnik.bg/sviat/2018/10/16/3328446_litva_zadelia_1_mlrd_evro_za_antikrizisen_rezerv/", "text": "Литва заделя антикризисен резерв в размер от 1 млрд. евро, съобщи днес пред националното радио премиерът на страната Саулюс Сквернелис, цитиран от ТАСС. Още следващата година ще сформираме резерв от 1 млрд. евро за евентуални кризисни ситуация, посочи той. Проектобюджетът ще бъде представен за обсъждане от парламента в четвъртък. Отново имаме бюджетен излишък. Правителството ще продължи политиката на строга финансова дисциплина, допълни Сквернелис. Миналата година кабинетът му за първи път от независимостта на Литва състави бюджет без дефицит. /БТА", "date": "2018.10.16", "title": "Литва заделя 1 млрд. евро за антикризисен резерв"}
{"url": "https://www.dnevnik.bg/bulgaria/2018/10/16/3328466_ruskoto_vliianie_v_bulgariia_e_prichinata_stranata_da/", "text": "Руското влияние в България е факт, а част от целите на руската пропагандна агресия са били постигнати след анексирането на Крим, като в страната е бил разрушен българският политически консенсус за членство в НАТО и ЕС, каза днес на конференция, посветена на \"Хибридните заплахи срещу институциите\" бившият премиер Иван Костов, предаде БНР. Той цитира данни от изследване на неговия център за \"Анализ и управление на риска\", според което преди президентските избори също се е усетило руско доминиране. \"Мнозинството от партиите в парламента са с проруска ориентация, с такава е и президентът Румен Радев. Българската прокуратура демонстрира опасна близост с руската, води дела срещу министри, които бяха изявени поддръжници на НАТО\", допълни Иван Костов. Като грешка той посочи, че България не е реагирала и не е поискала целева помощ от своите съюзници. В резултат с българските служби не се споделя конфиденциалната информация по линия на Шенген и към тях има недоверие. За Костов липсата на доверие е обяснимо, тъй като бившият шеф на разузнаването Кирчо Киров днес открито защитава позициите на Кремъл, а сегашният състав на ръководството на ДАНС също не внушава доверие. \"Българските власти не поставят на обсъждане в Москва нито едни български интерес\", посочи бившият премиер и поясни: \"Не е необходимо да се търсят косвени признаци. Достатъчно е да се посочи унижението на Румен Радев при посещението в Москва, самоунижението на премиера Бойко Борисов да иска прошка от старшия брат\". В заключение Костов посочи, че руското доминиране нанася поражения на страната и тя не може да задълбочи своята европейска интеграция чрез членство в Шенген и еврозоната. \"Това ни поставя в периферията, която не е достатъчно защитена и в нея има високи рискове за националната сигурност\", обобщи Костов. Русия дестабилизира и Македония, смята Росен Плевнелиев На същата конференция президентът (2012-2017) Росен Плевнелиев посочи, че в много държави като Черна гора, Босна и Херцеговина могат да се намерят примери за хибридна заплаха от страна на Русия. \"В Черна гора руски депутати чрез сръбски и македонски банки са финансирали масови протести, а в Македония намесата за дестабилизация се осъществява чрез купуване на футболни клубове\", допълни той. Плевнелиев припомни подозренията, че Русия стои и зад протестите за цените на тока станаха причина за падане на първото правителство на Бойко Борисов. \"Разбира се, по това време бяха ясни лидерите на тези протести, техните адвокати, а когато Волен Сидеров подпали офисите на EVN в Пловдив, адвокатите, които го защитаваха, бяха същите, които бориха шистовия газ\", каза Плевнелиев. В речта си той призова да не се допуска завръщането на миналото - зависимости, олигархия, непазарно мислене и атаки срещу демократични институции.", "date": "2018.10.16", "title": "Заради руското влияние България е в периферията на ЕС, смята Иван Костов"}
{"url": "https://www.dnevnik.bg/sport/2018/10/16/3328454_adrian_andreev_se_celi_v_titla_pri_junoshite_ot/", "text": "Индивидуална титла от Големия шлем при юношите е целта на Адриан Андреев за 2019 г. Българският тенисист говори при завръщането си от младежките олимпийски игри в Буенос Айрес, където  спечели сребърен медал на двойки  и  завърши четвърти на сингъл . Тази година той  спечели титлата от юношеския US Open на двойки , сребърен медал поединично от европейското първенство до 18 години и един от най-престижните турнири за малдежи - \"Трофео Бонфилио\" в Милано. 17-годишният българин в момента заема четвъртото място в световната ранглиста при юношите. \"Най-важното е да се развиваш игрово и тактически и да не мислиш много за успехите. Каквито и резултати да имаш - без значение добри или лоши, просто трябва да продължаваш да се развиваш и да си мотивиран да постигнеш нещо голямо\", каза Андреев на пресконференция в София. \"Най-важното е, че се развивам. Топ 100 е огромна цел, ако говорим за ранглиста в бъдеще. Иначе се надявам да спечеля титла от Големия шлем догодина и да започна да играя добре на фючърсите (бел. ред. - най-ниската категория турнири при мъжете)\", допълни той. Българинът заяви, че е можел да се представи по-добре в индивидуалния турнир в Буенос Айрес, но не се е чувствал перфектно физически. Той се отказа в средата на втория сет в мача за третото място, след което записа победа в полуфиналите на двойки, която му гарантира медал. \"Има нещо такова (че решението беше тактическо). Виждах, че с тези проблеми няма как да победя в този мач. Затова беше по-добре да се опитам да се възстановя за двойките\", обясни Андреев. Следващият престижен турнир, в който българският тенисист ще участва, е финалният мастърс при юношите. Състезанието ще се проведе в китайския гранд Чънду от 22 до 28 октомври. \"Травмата (в кръста) ще се възстанови, не е проблем. Ще съм готов за Китай. Имам няколко дни да се възстановя\", каза той.", "date": "2018.10.16", "title": "Адриан Андреев се цели в титла от Големия шлем при юношите през 2019 г."}
{"url": "https://www.dnevnik.bg/sviat/2018/10/16/3328474_prirodozashtitni_organizacii_sudiat_gurciia_zaradi/", "text": "Природозащитната организация ClientEarth поиска по съдебен път да се отнеме разрешителното за дейност на две въглищни електроцентрали в Гърция, едната от които още не е построена. В иска са се включили гръцките клонове на \"Грийнпийс\" и WWF. \"Гръцките електроцентрали имат ужасяваща история - съмнителни разрешителни, които не успяват да защитят гражданите и околната средна от вредните ефекти на горящия лигнит\", пише в изявлението на адвокатката на ClientEarth Елени Диамантопуло. Гърция много разчита на въглищата и удължи до 2028 г. разрешителните за дейността на вече съществуващата централа \"Мелити 1\" и \"Мелити 2\", която тепърва ще се строи. Според природозащитните организации обаче те нарушават гръцките и европейските закони. Държавната енергийна корпорация се съгласи да продаде \"Мелити 1\" и лиценза за строеж на \"Мелити 2\" по условията на последния спасителен пакет, който приключи през август. Тя очаква предложенията на кандидатите през ноември. Гърция подписа Парижкото споразумение за климата, което цели въглеродните емисии да бъдат намалени с поне 40% до 2030 г. Енергийният министър Йоргос Статакис твърди, че другия месец кабинетът ще публикува национален план, който предвижда постепенното намаляване на дела на въглищата в енергийната индустрия. Според корпорацията обаче страната ще зависи от тях в идните поне 15 до 20 години.", "date": "2018.10.16", "title": "Природозащитни организации съдят Гърция заради електроцентрали на въглища"}
{"url": "https://www.dnevnik.bg/evropa/2018/10/16/3328331_iljuziite_koito_hrani_velikobritaniia_niama_da_nakarat/", "text": "На всяка стъпка от процеса на Брекзит има надежден начин да се предскаже какво ще направи Европейският съюз. Този похват дава първокласно разбиране за мотивите на ключовите континентални играчи. Той е и дяволски прост. Номерът е да слушаш какво всъщност казват те. Неизбежната динамика на преговорите беше очевидна още преди да стане известен резултатът от референдума. Ангела Меркел я описа три седмици преди деня на гласуването. Германският канцлер не желаеше да се намесва във вътрешните британски дебати, разбирайки, че всичко, което каже, може да бъде прието от привържениците на напускането като доказателство за вмешателство от противните чужденци. (А в параноичния евроскептичен фолклор никой не е по-противен от германците.) Но Меркел също така виждаше как важни факти не се изказват открито в кампанията. Тя изрази \"лична надежда\" Великобритания да остане в ЕС и добави, че напускането означава предаване на влияние, защото най-добрите сделки се правят отвътре. Тя предупреди, че за Обединеното кралство ще се окаже неудобно да преговаря от позиция \"извън стаята\". Меркел беше права. От момента, в който беше задействан член 50, процесът на Брекзит следва графика на ЕС за условията, определени от общностните договори. На всеки етап в лични разговори, в публични изказвания, в писмен вид: привилегиите на членството са недостъпни за нечленове. Великобритания трябва да реши какво й харесва от сегашните разпоредби и после да договори цена за запазването им. Най-новите условия и обстоятелства редовно са осъвременявани на уебсайта на Европейската комисия. Това улеснява проверката на приложимостта на всяка идея, предлагана от привържениците на Брекзит. Първо, проучете какво включва планът от гледна точка на запазване на дадена полза от членството в ЕС (например безпрепятствено движение на стоки през границите). После задайте въпроса какво авторът на плана е готов да предаде - като принос в бюджета или подчиняване на европейската съдебна юрисдикция. Ако отговорът е нищо, предложението може да бъде отхвърлено. Когато се направи тази проверка, става ясно, че всичко, което казва Борис Джонсън по темата за Брекзит, включително най-новата му идея за \"супер Канада\", е безсмислица. Ако оставите настрана натруфеното многословие на Джонсън, ще откриете отказ за приемане на това, че Но причината, която стоеше в основата на решението му да напусне правителството заедно с Дейвид Дейвис, беше срам от усещането, че тази цена се приближава. Да продължи да бъде част от кабинета щеше да означава да приеме слабостта на едно национално правителство, което се опитва да преговаря с континентален блок. Малко неща показват логиката на европейския проект толкова сполучливо, колкото гледката как кухата евроскептична реторика се блъска в стената на континенталното единство и отскача направо в лицата на хората, които не смятаха, че Великобритания има какво да спечели от този вид солидарност. е твърдоглавието, с което британските политици пренебрегват това, което казват колегите им в Брюксел, Берлин и Париж, и тяхната страхливост, проявяваща се в отказа им да предадат това послание на избирателите. Това не е признак, че чуждестранните политици са по-добродетелни. Честността е, общо взето, поравно разпределена между нациите. Тя е просто характеристика на многонационалните съюзи, означаваща, че общите позиции, веднъж установени, не се променят лесно. А в случая с мандата на Мишел Барние като главен преговарящ на ЕС държавите членки нямат стимул да нарушават единството. Брекзит е само един от проблемите на ЕС, и то не най-тежкият. Финансовата стабилност на еврозоната, миграцията през Средиземно море, търговската война с Доналд Тръмп, популистките демагози, подкопаващи върховенството на закона в Полша, Унгария и Италия, кибершпионажът на Кремъл - това са спешните въпроси в списъка със задачи на Брюксел. Всеки член на ЕС е заинтересован от благополучното уреждане на Брекзит, а много правителства силно желаят Великобритания да бъде наблизо, за да помага отвътре за справяне с общите неволи на Европа, но актът на напускане означава, че автоматично трябва да понижиш важността на националните си нужди. Благосклонността към съседите и съюзниците не означава, че трябва да се изпълнява всяка гнила идея, която бълва Консервативната партия, мъчеща се да асимилира погрешната си преценка, имаща исторически мащаби. Всичко това няма за цел да представя в романтична светлина подхода на Брюксел към Брекзит. Чувал съм европейски дипломати да се оплакват от непреклонността, която съществува в самия ЕС, по начин, който много прилича на недоволните жалби, отекващи около Уайтхол. Едно често изразявано оплакване е, че от разпространение на националистическа зараза, твърде погълнати от необходимостта евроскептицизмът да бъде разобличен като път, който не води до никъде. Но дори в столиците, които по традиция са в съзвучие с британската позиция в Европа и където разочарованието от излизането на Великобритания е най-голямо, няма скрити източници на желание за спасяване на Тереза Мей. Преценката е същата: всеки лидер, който има място на масата на срещите на върха, където в крайна сметка се решават въпросите за Брекзит, цени това място повече, отколкото който и да е аспект на двустранните отношения с Великобритания. А Мей не е на тази маса. Именно за това говореше Меркел през юни 2016 г. Единствената й намеса в дебатите беше отхвърлена като омаловажаване на британското икономическо влияние и обида за демокрацията, но това не беше така. То беше просто математика. Много страни заедно са повече от една. Това беше аргументът на Европа от самото начало и това е причината Брекзит да се проваля - причината, поради която той така или иначе беше обречен на провал.", "date": "2018.10.16", "title": "Илюзиите, които храни Великобритания, няма да накарат ЕС да приеме невъзможното"}
{"url": "https://www.dnevnik.bg/sport/2018/10/16/3328459_levski_prizova_privurjenicite_za_podkrepa_v_borbata_s/", "text": "\"Левски\" се обърна към привържениците си с призив да съдействат в борбата с фалшивите фен артикули. От клуба започнаха кампанията преди мача със \"Славия\". \"Левскари, започваме битка, за чийто успешен край имаме нужда за пореден път от вашата незаменима помощ. От тук нататък ще бъдем непримирими и категорични в борбата си срещу тези злоупотреби и разчитаме на всички сини сърца да ни помогнат\", заявиха от клуба в обръщение във \"Фейсбук\". От \"Левски\" посочиха мейл, на който привържениците да изпращат сигнали за фалшиви артикули. \"Всеки подаден сигнал е в помощ на клуба. Заедно можем, бъди до \"Левски\", допълват сините.", "date": "2018.10.16", "title": "\"Левски\" призова привържениците за подкрепа в борбата с фалшивите фен артикули"}
{"url": "https://www.dnevnik.bg/sviat/2018/10/16/3327869_si_en_en_sauditska_arabiia_se_gotvi_da_priznae_che/", "text": "Саудитска Арабия подготвя доклад с признание, че саудитският журналист Джамал Хашокжи е убит при разпит, който се е развил по непредвиден начин. Това съобщи телевизия Си Ен Ен, като се позова на двама неназовани източници. Хашокжи изчезна, след като влезе в саудитското консулство в Истанбул преди почти 2 седмици. Турски правителствени източници обвиниха Рияд, но властите в кралството отричат.  Си Ен Ен твърди , че кралството изготвя доклад, в който да направи признанието и да обяви, че извършителите ще понесат отговорност. Междувременно Рияд обяви, че започва отделно вътрешно разследване на случая, различно от извършваното съвместно с турски екип. Днес турски представители съобщиха за катарската телевизия \"Ал Джазира\", че критичният към саудитските власти Хашокжи е бил убит в консулството, на базата на доказателства, с които те разполагат. Според информация  на \"Вашингтон пост\"  и Би Би Си те също така разполагат със записи, които доказват, че Хашокжи е бил убит. Турски медии добавиха подробности към тази версия в последните дни, като съобщиха, че записът е направен благодарение на настройките за синхронизация на часовника на журналиста, но и тази информация не е била потвърдена. Информацията на американската телевизия последва съобщението, че  турски представители претърсват  саудитското консулство в Истанбул заради случая. Единият от източниците на Си Ен Ен е предупредил, че саудитският доклад, видян от него, е в процес на подготовка и в него могат да настъпят промени. Другият източник казал, че операцията била извършена без разрешение и че на замесените в нея ще бъде потърсена отговорност. Това отговаря на версията, споменавана в последните 24 часа от Турция и американския президент Доналд Тръмп. Те допускат, че убийците може да не са разполагали с разрешението на Рияд и според анализатори това дава възможност на саудитските управляващи да се разграничат от случая. Тръмп, цитиран от \"Ройтерс\", междувременно обяви, че е видял информацията за убийството на Хашокжи при неразрешен разпит, но добави, че \"никой не знае\" дали информацията е официална. Президентът изпрати държавния си секретар Майк Помпео в САЩ за незабавна среща със саудитския крал Салман. Помпео след това ще посети Турция.", "date": "2018.10.16", "title": "Си Ен Ен: Саудитска Арабия се готви да признае, че изчезналият журналист е убит при разпит"}
{"url": "https://www.dnevnik.bg/sport/2018/10/16/3327871_bulgarskiiat_lekoatlet_valentin_andreev_specheli/", "text": "Лекоатлетът Валентин Андреев спечели сребърен медал в хвърлянето на чук от младежките олимпийски игри в Буенос Айрес. Състезателят от Балчик, който е само на 17 години, се представи силно в двата етапа. Андреев прати чука на 81.67 метра в най-добрия от четирите си опита. В първия етап от състезанието резултатът му беше 82.29 метра. Пред българина се класира Михайло Кохан от Украйна с 85.97 и 85.14 метра. Той победи Андреев и на европейското за юноши през юли. Бронзовото отличие спечели Ки Ванг от Китай – 79.46 м и 75.90 м. \"Фантастичните успехи на младите ни олимпийци продължават\", коментира във \"Фейсбук\" спортният министър Красен Кралев, който беше на форума в първата му седмица. Отличието на Андреев е осмо за България от младежката олимпиада в Аржентина. До момента три титли в отборните състезанията спечелиха стрелецът Кирил Киров, бадминтонистката Мария Делчева и двойката акробати  Мариела Костадинова и Панайот Димитров .  Адриан Андреев взе сребро  на двойки в тениса, второ място извоюва и щангистът Христо Христов. Бронзовите отличия са две - на Галя Шатова (вдигане на тежести) и Едмонд Назарян (борба).", "date": "2018.10.16", "title": "Българският лекоатлет Валентин Андреев спечели сребро на младежката олимпиада"}
{"url": "https://www.dnevnik.bg/sport/2018/10/16/3327629_futbolnite_nacionali_se_nasochvat_kum_finala_sreshtu/", "text": "След три победи от досегашните си три мача националният отбор по футбол гостува на Норвегия в двубой, който може да гарантира първото място на България. Срещата на стадиона в Осло  беше определена за финал от българите . При победа за футболистите на Петър Хубчев и в случай че Кипър не победи Словения като гост, България ще завърши на първото място два кръга преди края. \"За нас този мач е като финал. Норвегия е много здрав физически отбор и затова трябва да им отговорим подобаващо, този мач ще бъде джаскане. Всяка победа ни носи самочувствие, досега имаме три, но се надявам да направим четири от четири\", каза защитникът Николай Бодуров. Именно предишният мач с Норвегия през септември се оказа най-тежкият за българите дотук. Българските футболисти  победиха с 1:0 с гол на резервата Радослав Василев . \"Искам да не отстъпваме от постигнатото дотук, но ще бъде много неправилно, ако не се съобразяваме с отбора, срещу който се изправяме. Очаквам Норвегия да подходи по-агресивно, отколкото в първата среща. Само че ние не трябва да бягаме от това нещо и да се страхуваме. Най-доброто противодействие е да бъдем също толкова агресивни и да приемем тези единоборства, всичко друго няма да ни помогне\", каза селекционерът на България  Петър Хубчев . Според него мощта на норвежците, както и директният им футбол е нещото, за което българите трябва да се притесняват. Треньорът на Норвегия Ларс Лагербак пък направи интересен коментар преди двубоя. \"Запознат съм с повечето футболисти на българския национален отбор. Държанието им е почти идентично с това на предишни поколения. Бавенето на играта е в ДНК-то на българите. Добри са в това и знаят как и колко да го правят. От една гледна точка е интригуващо за гледане, но със сигурност феърплеят остава на заден план\",  заяви Лагербак . В исторически план България има седем победи срещу четири за Норвегия в досегашните 15 мача. Три от успехите на българския отбор са именно като гост. За последно обаче това се случи през 1983 г. Срещата е тази вечер от 21.45 часа и ще бъде предавана по БНТ1.", "date": "2018.10.16", "title": "Футболните национали се насочват към \"финала\" срещу Норвегия"}
{"url": "https://www.dnevnik.bg/bulgaria/2018/10/16/3327704_dva_ot_gorialite_tjutjunevi_skladove_v_plovdiv_na_put/", "text": "Два от горелите през 2016 г. тютюневи складове в Пловдив са на път да бъдат реставрирани и превърнати в жилищни сгради с магазини и подземни гаражи. В отговори до \"Дневник\" на Министерството на културата се казва, че през март тази година то е съгласувало идеен проект на собственика на складовете - паметници на културата на улиците \"Екзарх Йосиф\" 13 и \"Капитан Андреев\" 12 за \"реставрация, консервация и реконструкция\" и превръщането им в жилищни сгради. Проектът предвижда фасадите на складовете да бъдат запазени и реставрирани, а вътрешните им части - демонтирани. Собственик на двата склада е дружеството \"Р.И.П.А.\". Складовете са сред четирите, които бяха  унищожени в пожар от август 2016 г. , Разследване показа, че пожарът е бил умишлен, като за него беше обвинен бездомникът  Любомир Данчев . През януари тази година Окръжният съд в Пловдив  потвърди окончателно присъдата му от 4 години затвор за палежа . В министерството все още не са получили технически или работен проект за складовете от \"Р.И.П.А.\". В тях от дружеството трябва да изпълнят указанията, дадени им с одобряването на идейния проект: изследване на визуалната връзка на надстрояването от прилежащите вътрешни улици, съхраняване на оригиналното оформление на уличните фасади, да се възстановят компрометираните участъци и елементи, доказано с проучвания на място, архивни фотоматериали, да се запазят вътрешните фасади, маркиращи обема на сградата. В идейният проект се предвижда вътрешната стоманобетонова конструкция на склада на \"Екзарх Йосиф\" да бъде премахната, като собствениците трябва да представят конструктивен анализ и решение за временното укрепване фасадите. От министерството искат и всички дейности да се наблюдават от археолог случай на откриване на археологически находки. Основен автор на проекта за тютюневите складове на \"Р.И.П.А\" е студиото на архитект Реймондо Флакомио, каза за \"Дневник\" адвокатът на \"Р.И.П.А.\". Флакомио е роден в Италия, но от 25 години работи в България, се вижда от сайта на студиото му \"Панидея\". Автор на проекти за жилищни, офисни и търговски сгради, сред които \"Интер експо център - София\" и бизнес център Vertigo на бул. \"България\". Редакцията потърси студиото за коментар за проекта, но от там не отговориха на стационарния телефон.  Складовете собственост на \"Р.И.П.А\" са част от групов археологически и архитектурно-строителен паметник на културата, историческа зона \"Филипопол - Тримонциум - Пловдив\". Досега министерството и общината не са представили проект за възстановяването на комплекса, макар и  обявеният срок за това да беше февруари 2018 г.  От Министерството на културата не отговориха на въпрос на \"Дневник\" на какъв етап е този проект.", "date": "2018.10.16", "title": "Два от горелите тютюневи складове в Пловдив на път да станат жилищни сгради"}
{"url": "https://www.dnevnik.bg/sviat/2018/10/16/3327647_godina_sled_ubiistvoto_na_karuana_galiciia_malta_oshte/", "text": "В Малта почитането на паметта на мъртва журналистка не е лесно нещо. В столицата Валета свещи, цветя и снимки, оставени за възпоменание на убитата преди една година Дафне Каруана Галиция, за кой ли път просто изчезват. Това продължава с месеци. Онези, които я почитат, обаче са настойчиви. Престъплението все още не е разкрито, а призивите за справедливост не стихват. Предизвиквалата полемика блогърка, която с разкритията си за корупцията разгаряше страстите в Малта, беше убита на 16 октомври 2017 г. от бомба, заложена под седалката на колата ѝ. Активисти възнамеряват да организират мълчаливо бдение на лобното й място. Снимките на взривената кола на поле недалеч от къщата, в която Каруана Галиция е живяла със съпруга си, бяха разпространени от вестниците по целия свят. Трима заподозрени ще бъдат изправени пред съда по обвинение в убийство, въпреки че никой не вярва истински, че те са действително хората, които са искали да я накарат да замлъкне. Една година по-късно убийството все още е горещата тема в островната държава. Каруана Галиция не толерираше никого, включително премиера Джоузеф Мускат или свои близки колеги. \"Критиката е съществена част от демократичния живот. Ако не ви харесва, отидете в Китай\", беше казала веднъж тя в едно от онези изказвания, които я направиха известна. Откъси от нейния блог \"Настоящ коментар\", който бе основно четиво за мнозина в Малта, са публикувани почти ежедневно в профил в \"Туитър\", наречен \"Бележки от Дафне\". За своята упоритост Каруана Галиция едновременно беше превъзнасяна и мразена.  \"Много хора са безразлични, ако не и доволни, че Дафне вече я няма\", каза Мануел Делиа. Той самият е блогър, който отразява проблемите на Малта, но е твърдо убеден, че никой не би могъл да се справи по-добре от Каруана Галиция. \"Малтийското правителство и неговите привърженици отричат, че зад фасадата нещата не стоят добре. Те отричат съществуването на корупция и отказват да признаят представените доказателства за такава\", каза той. Заради журналистическата й работа по деликатни теми нейното семейство подозира, че 52-годишната журналистка е била убита по политически причини. Сред другите теми Каруана Галиция е отразявала корупцията и прането на пари, като е изобличавала държавни служители. От доста време семейството й настоява за разследване на ролята на малтийското правителство в случая. Група депутати от Европейския парламент призоваха Европейската комисия да се присъедини към исканията за публично разследване. В свое писмо Европейският парламент изрази безпокойство за новите разкрития по случая. Група журналисти от различни страни, обединили се под названието \"Проект Дафне\", съобщиха за предполагаеми връзки между министъра на икономиката Крисчън Кардона и един от заподозрените за убийството и срещи между тях, за които се твърди, че са станали преди и след убийството. Кардона отхвърля обвиненията като \"спекулации\" и \"лъжи\" и на свой ред е отправил сериозни обвинения срещу журналисти. Той твърди, че фактите са били изопачени, за да съответстват на версията, която журналистите \"упорито се опитват да прокарат\". Каруана Галиция беше взела Кардона на прицел. Тя го обвиняваше, че е посетил публичен дом, докато е бил на държавно посещение в Германия. Хората в Малта отдавна са се отказали от опити да разберат на кого и на какво могат да вярват. Кълбото на предполагаемите взаимовръзки изглежда прекалено заплетено, за да може убийството някога да бъде напълно разкрито. Неотдавнашното оттегляне от разследването на висш полицейски служител поради възможна пристрастност се възприема от семейството на жертвата като още едно доказателство, че правото им на честно и безпристрастно разследване се нарушава. Нито един служител от която и да било друга служба не се е оттеглил или не е бил отстранен, каза Корин Вела, сестра на убитата журналистка. Всички, за които Дафне някога е писала, продължават да се ползват с имунитет от наказателно преследване за престъпления, върху които тя бе хвърлила светлина. \"Публичното разследване би било безпристрастно и напълно независимо от държавни институции\", каза Вела. Това според нея е единственият начин за избягване на грешките или дори намесата на държавата.  \"Правителството няма защо да се страхува от публично разследване, то само ще разкрие истината\", заяви тя. Страхът обаче, както изглежда, е силен. При все че Каруана Галиция и колегата й Ян Куцяк, който бе убит в Словакия, получават международно признание и са награждавани посмъртно, според някои на правителството във Валета повече би му се искало да изтрие това убийство от общественото съзнание. /БТА/", "date": "2018.10.16", "title": "Година след убийството на Каруана Галиция, Малта още не знае кой го е поръчал"}
{"url": "https://www.dnevnik.bg/sport/2018/10/16/3327917_bulgarskite_akrobati_vzeha_vtoro_zlato_ot_mladejkite/", "text": "Смесената двойка на България в акробатиката Мариела Костадинова и Панайот Димитров спечели втори златен медал от младежките олимпийски игри. След  успеха си в отборната надпревара  този път българите бяха най-добри и в същинската надпревара. Българската двойка е първата в историята, която печели златните отличия както в отборната надпревара, така и в индивидуалното състезание. Костадинова и Димитров влязоха във финала с трети резултат във финала, но там бяха над останалите с резултат 27.850 точки. Среброто е за Израел с 27.590, а бронзът за Украйна - 27.450 т. Това е девето отличие за България от младежката олимпиада в Аржентина. До момента освен медалите на Костадинова и Димитров две титли в отборните състезания спечелиха стрелецът Кирил Киров и бадминтонистката Мария Делчева.  Адриан Андреев взе сребро  на двойки в тениса, второ място спечелха също щангистът Христо Христов и лекоатлетът Валентин Андреев в хвърлянето на чук. Бронзовите отличия са две - на Галя Шатова (вдигане на тежести) и Едмонд Назарян (борба).", "date": "2018.10.16", "title": "Българските акробати взеха второ злато от младежките олимпийски игри"}
{"url": "https://www.dnevnik.bg/sviat/2018/10/16/3327660_amerikanskiiat_ministur_na_otbranata_otiva_vuv_vietnam/", "text": "Като посети два пъти Виетнам тази година - нещо рядко - министърът на отбраната на САЩ Джим Матис дава знак колко усилено администрацията на президента Доналд Тръмп се опитва да противостои на военната настъпателност на Китай, като приласкава по-малки държави в региона, споделящи американската предпазливост към китайските намерения. Визитата, която започва днес, показва също колко са напреднали отношенията между САЩ и Виетнам от бурните години на Виетнамската война. Матис, генерал от запаса, който влиза в корпуса на морската пехота по време на Виетнамската война, но не е служил там, посети Ханой през януари. Тази визита бе направена броени дни преди 50-ата годишнина от офанзивата \"Тет\" през 1968 г. \"Тет\" стана повратна точка, като северновиетнамските бойци нападнаха голям брой ключови обекти в Юга, изненадвайки Вашингтон и подхранвайки антивоенните настроения, въпреки че офанзивата на Севера се оказа тактически военен провал. Три месеца след посещението на Матис военният самолетоносач на САЩ \"Карл Винсън\" акостира за кратко в Дананг. Това беше първо подобно посещение от войната насам и напомняне към Китай, че САЩ имат намерение да укрепят партньорствата си в региона в Най-яркото изражение на китайската настъпателност е превръщането на спорни островчета и други развития в Южнокитайско море в стратегически военни предни постове. Администрацията на Тръмп критикува остро Китай за разполагането на ракети земя-въздух и други оръжия на някои от тези предни постове. През юни Матис каза, че поставянето на тези оръжия е \"пряко обвързано с използването на военна сила за сплашване и принуда\". Този път Матис ще посети Хошимин - най-многолюдния град във Виетнам и негов икономически център. Известен като Сайгон през периода преди комунистите да превземат Република Южен Виетнам през 1975 г., градът беше наречен на името на мъжа, оглавявал виетнамското националистическо движение. Матис планира да посети също виетнамската военновъздушна база \"Биен хоа\" - голямо летище, управлявано от американските сили през войната - и да се срещне с министъра на отбраната Нго Суан Лит. Визитата идва на фона на преход във властта след смъртта през септември на виетнамския президент Чан Дай Куанг. По-рано този месец управляващата във Виетнам комунистическа партия номинира своя генерален секретар Нгуен Фу Тронг и за президент. Очаква се той да бъде одобрен от Националното събрание. Макар че Виетнам стана редовно място за посещения за американските министри на отбраната, а град Хошимин рядко е част от маршрута. Последният ръководител на Пентагона, посетил град Хошимин, беше Уилям Коен през 2000 г.; той беше първият министър на отбраната на САЩ, направил визита във Виетнам след войната. Официалните дипломатически отношения бяха възстановени през 1995 г. и през 2016 г. САЩ вдигнаха оръжейното си ембарго, датиращо от времето на конфликта. Пътуването на Матис първоначално трябваше да включва визита в Пекин, но то беше отменено на фона на нарастващото напрежение заради търговски и отбранителни проблеми. Наскоро Китай отхвърли искане американски военен кораб да спре в Хонконг, а миналото лято Матис отмени поканата Китай да участва в големи морски учения в Тихия океан. През септември Китай отказа неговият командващ флота да посети Пентагона и настоя Вашингтон да отмени продажбите си на оръжие за Тайван. Тези напрежения изтъкнаха потенциала на по-силно партньорство на САЩ с Виетнам. Джош Курланцик, старши сътрудник и специалист по въпросите на Азия в Съвета за международни отношения, каза в интервю, че през последните години Виетнам е преминал от външна и отбранителна политика, която предпазливо балансира отношенията с Китай и САЩ, към към такава, която клони към Вашингтон. \"Виждам Виетнам като много твърд привърженик на някои от политиките на Тръмп\", каза той, като имаше предвид това, което администрацията нарича своя \"свободна и открита стратегия в Индийско-тихоокеанския регион\". Тя набляга на гаранциите, че всички държави в региона са освободени от принуда и поддържат морските пътища, особено спорното Южнокитайско море, отворени за международна търговия. \"Виетнам, като оставим настрана Сингапур, е страната, която е най-скептична към политиката на Китай в Югоизточна Азия и става най-естественият партньор на САЩ\", каза Курланцик. за териториални претенции към островчета, плитчини и други малки парчета земя в морето. През 1979 г. освен това Виетнам имаше война с Китай за границата. Традиционно предпазлив към огромния си северен съсед, Виетнам също като Китай има еднопартийно управление. Виетнам прилага все по-сурови мерки срещу срещу дисидентите и корупцията, а множество високопоставени чиновници и служители бяха осъдени на затвор от 2016 г. под надзора на Тронг. Широкообхватните икономически промени през последните 30 години отвориха Виетнам за чуждестранни инвестиции и търговия и го направиха една от най-бързо развиващите се икономики в Югоизточна Азия. Комунистическата партия обаче не търпи предизвикателства към еднопартийното си управление. Дори и при това положение обаче администрацията на Тръмп полага целенасочени усилия да се сближи с Виетнам. Когато си тръгна от Ханой през януари, Матис каза, че визитата му е дала да се разбере, че американците и виетнамците споделят интереси, които в някои случаи предхождат мрачния период на Виетнамската война. \"На никой от нас не му харесваше да бъде колонизиран\", каза той. /БТА", "date": "2018.10.16", "title": "Американският министър на отбраната отива във Виетнам за втори път тази година"}
{"url": "https://www.dnevnik.bg/evropa/2018/10/16/3327555_zalogut_v_poslednata_faza_na_pregovorite_za_brekzit/", "text": "Лондон и Брюксел никога не са изглеждали толкова близо до приключването на преговорите за Брекзит, но и двете страни продължават да се опасяват от провал на финалната права преди  напрегнатата среща на върха на Европейския съюз , която ще започне в сряда вечерта в Брюксел. Дотогава преговорите ще продължат \"ден и нощ\", за да бъдат премахнати последните пречки. И най-вече за да бъде решен взривоопасният въпрос с ирландската граница, според европейски дипломат. Ето някои ключови въпроси за разбирането на това какъв е залогът в тази решителна фаза на преговорите, по-малко от шест месеца преди 29 март 2019 г., когато се очаква Великобритания да напусне Европейския съюз. Какъв тип споразумение? По-голямата част от преговорите се фокусират върху организирането на \"подредено\" разделяне, съпътствано от прекъсването на връзки, създавани в продължение на повече от 40 години след влизането на Великобритания в ЕС. Тези въпроси трябва да бъдат уредени в безпрецедентен за ЕС договор за излизане от блока, който се налага да бъде сключен възможно най-бързо предвид това, че европейският и британският парламент разполагат с време до края на март, за да го ратифицират. Двете страни преговарят и за друг документ, който ще е доста по-кратък, но също толкова важен. Според европейски служител става дума за \"политическа декларация, дълга няколко страници\", която ще очертае контурите на бъдещите отношения (най-вече в областта на търговията) между ЕС и Великобритания. Тези отношения ще бъдат договаряни впоследствие чак след Брекзит. Докъде са стигнали преговорите? \"По голяма част от споразумението за напускане (80-85 процента) вече е постигнато съгласие\", заяви в сряда главният преговарящ на ЕС за Брекзит Мишел Барние. Двете страни наистина вече се споразумяха за правата на гражданите на Великобритания и ЕС от двете страни на Ламанша. Те определиха и основната \"финансова рамка\" на раздялата, съгласно която Лондон ще плати на ЕС няколко десетки милиарда евро. Постигната бе и договорка и за прехода до края на 2020 г.: през този период Великобритания ще продължи да прилага правилата на ЕС и да плаща вноската си в бюджета му, но няма вече да участва при взимането на решения. Все още обаче няма съгласие по важни въпроси, например каква би била ролята на Съда на Европейския съюз в случай на спор при тълкуването на договора за излизане от ЕС и най-вече как ще бъде решен въпросът с ирландската граница. Какъв е проблемът с Ирландия? Двете страни са съгласни за необходимостта от избягване на връщането на физическата граница между британската провинция Северна Ирландия и Република Ирландия с цел съхраняване на Белфасткото споразумение, което сложи край на три десетилетия на насилие. Двайсет и седемте страни - членки на ЕС, искат Северна Ирландия да остане в митническия съюз, в случай че до края на 2020 г. не бъде намерено по-добро решение. Лондон обаче се противопоставя на създаването на \"предпазна мрежа\" (backstop), защото тя би създала граница между Северна Ирландия и останалата част от Великобритания. Тереза Мей смята, че създаването в бъдеще на зона за свободна търговия на стоки между Великобритания и ЕС ще реши проблема. Според Европейския съюз този въпрос обаче е част от \"бъдещите отношения\", които ще бъдат договаряни по-късно. Въпреки че 27-те страни - членки на ЕС, не отхвърлят идеята за зона без мита и количествени ограничения, те възприемат проектите на Мей като недопустим опит за получаване на цялостен достъп до общия пазар и европейското митническо пространство. Какво е решението? Преговарящите от страна на ЕС се опитват да не драматизират \"предпазната мрежа\" и да разсеят притесненията на британското правителство и на малката Демократична юнионистка партия от Северна Ирландия, която осигурява мнозинството му в парламента. По тази причина Мишел Барние увери, че основната част от проверките между Северна Ирландия и останалата част от Великобритания може да бъдат правени \"на борда на фериботите и контейнеровозите, а също така и в централите на компаниите\". Британският печат твърди, че се обсъжда и идеята за удължаване на преходния период след Брекзит до декември 2020 г. Така ще има повече време за договаряне на бъдещите отношения между ЕС и Лондон, което прави създаването на \"предпазна мрежа\" по-малко вероятно, но с риск да бъде провокирано недоволството на привържениците на бързия Брекзит. /БТА", "date": "2018.10.16", "title": "Залогът в последната фаза на преговорите за Брекзит: четири ключови въпроса"}
{"url": "https://www.dnevnik.bg/skorost/2018/10/16/3327927_svetovna_mreja_avtoservizi_vleze_oficialno_v_bulgariia/", "text": "Веригата автосервизи, работеща в цял свят, \"Юро Репар Кар Сървиз\" (Euro Repar Car Service) влиза официално в България с осем обекта на първо време, съобщи българският представител на веригата \"София Франс Ауто\". Едновременно с това в страната ще започне да се предлага и гамата резервни части \"Юрорепар\". \"Юро Репар Кар Сервиз\" е световната мрежа на \"ПСА груп\" (PSA Group) за сервизна поддръжка, която обаче предлага ремонт на автомобили от различни марки. Обектите от веригата предлагат смяна на масло, поддръжка, сервизно обслужване, смяна на гуми, поправка на спирачки, климатични системи, изпускателна система, двигател, окачване, проверки преди технически прегледи, диагностика на ходовата част и електрическите системи и т.н. Мрежата включва над 3200 сервиза в цял свят, включително над 1400 във Франция и 400 в Германия. Тя се разраства бързо в глобален аспект, като целта е да обединява 10 000 сервиза до 2021 година. Мрежата е отворена за присъединяване на сервизи в страните, в които оперира. Официалното представяне на \"Юро Репар Кар Сървиз\" ще е на откриващото се в четвъртък в \"Интер Експо Център\" в София специализирано изложение \"Аутомотив експо\" 2018. Там ще бъде представена и гамата резервни части \"Юрорепар\", които са с гарантиран произход, до 50% по-ниска цена и две години гаранция.", "date": "2018.10.16", "title": "Световна мрежа автосервизи влезе официално в България"}
{"url": "https://www.dnevnik.bg/sviat/2018/10/16/3327924_nai-malko_26_sa_zaginali_pri_preobrushtane_na_lodki_po/", "text": "Най-малко 26 души са загинали, след като две лодки са се преобърнали на река Нигер в северозападната част на Мали, предаде \"Франс прес\", цитирана от БТА. В двете лодки е имало общо 48 души. Трагедията се е разиграла в района на град Тимбукту. Досега са намерени телата на 22-ма от загиналите. Пътуващите в лодките били селяни, които се опитвали да стигнат до нивите си в период на пълноводие и широк разлив на реката след период на проливни валежи. По предварителни данни причина за злополуката е претоварване на лодките.", "date": "2018.10.16", "title": "Най-малко 26 души са загинали при преобръщане на лодки по река Нигер в Мали"}
{"url": "https://www.dnevnik.bg/sport/2018/10/16/3327929_shampionut_na_malta_e_predlojil_dvugodishen_dogovor_na/", "text": "Мечтата на  Юсейн Болт  да стане професионален футболист може да се сбъдне, след като бившият лекоатлет вече получи получи предложение за договор. Според ESPN малтийският шампион \"Валета\" се надява да привлече в своите редици ямайския спринтьор. Болт сложи край на кариерата си след световното първенство в Лондон през миналата година. Той е носител на осем златни олимпийски медала от Пекин 2008, Лондон 2012 и Рио 2016. Болт държи и световните рекорди на 100, 200 и 4х100 метра. След края на лекоатлетическата си кариера ямаецът изкара пробен период в няколко клуба, като последният е \"Сентръл коуст маринърс\" от Австралия. Наскоро Болт  вкара два гола в приятелска среща . \"Има отбор от Европа, който се интересува от Юсейн и му предложи договор за две години. Този отбор наскоро беше придобит от нов собственик и има големи амбиции да играе в Шампионската лига\", каза мениджърът на ямаеца Тони Ралис пред ESPN. Именно думите на агента предизвикаха коментари, че клубът е \"Милан\". По-късно обаче малтийският отбор обясни, че има интерес към играча. \"Шампион като Болт винаги е добре дошъл във \"Валета\". Ние вярваме, че няма нищо невъзможно\", каза изпълнителният директор на клуба Гастон Слимен.", "date": "2018.10.16", "title": "Шампионът на Малта е предложил двугодишен договор на Юсейн Болт"}
{"url": "https://www.dnevnik.bg/kultura/2018/10/16/3326672_koi_sa_premiernite_spektakli_v_noviia_teatralen_sezon/", "text": "Една от най-прочутите пиеси на норвежкия драматург Хенрик Ибсен \"Дивата патица\" е първата премиера на Камерна сцена през новия сезон в Народния театър. Билетите за 12 и 13 октомври вече са изчерпани, а следващите дати са 30 октомври, 6, 13 и 17 ноември. Действието ни пренася насред завръщане от чужбина, което разкрива неподозирани семейни тайни, преминаващи през две семейства в три поколения. Изплуването на тайните поставя въпроса доколко истината и справедливостта имат място в едно общество, в което успехът, имиджа и печалбата са гарант за лично щастие. Това са част от основните теми на Ибсен, вкарани в контекст на един необичаен домашен любимец – дивата патица, и най-вече в контекста на фотографията – основно занимание на част от героите в пиесата. \"Дивата патица\" е и предчувствие за епохата на самонаблюдение, в която живеем и в която снимането замества живеенето. Спектакълът бе първата премиера на Народния театър \"Иван Вазов\" за новия сезон 2018-2019 и е определян като среща на театър, музика, песен, танц, балет и живопис. Създаден е по текста \"Един безумен ден, или Сватбата на Фигаро\" на Пиер дьо Бомарше, който определя жанрово пиесата си като комедия, но тя е и политическа сатира. Не случайно дълго време е забранена. Братът на Луи ХV гледа представлението и едва не получава удар. Спират спектакъла, а Бомарше за пореден път влиза в затвора. Започват масови народни вълнения. В много отношения спектакълът има характер на мюзикъл. \"Публиката трябва да идва на това представление като за финалния мач на Световния шампионат по футбол и да излиза от театър като от черква в деня на велик християнски празник\", казва Михаил Петров. \"Бащата\" е втората премиера за сезона на Голямата сцена на Народния театър. Пиесата на френския драматург Флориан Зелер е абсолютен хит из театрите в Ню Йорк, Париж, Берлин и Лондон. Сюжетът потапя Андре (Владимир Пенев) в свят с разклоняващи се самоличности. Пред зрителя лабиринтът на човешките спомени и емоции непрекъснато усложнява своите кодове, мести спасителните си изходи с напрежението и атмосферата на вълнуващ трилър и абсурдни комични ситуации. С всяко действие Ана (Радина Кърджилова ), Пиер (Юлиян Вергов), Лора (Теодора Духовникова), Жената (Мария Каварджикова) и Мъжът (Константин Еленков) поемат по непознати орбити, променят биографиите си, излагат нови версии за случващото се около тях. Така в апартамента на Андре бавно се наслагва неизвестността, докато на финала не избухне изненадващата истина. ______________________________________________ Според Хемингуей двата романа на Марк Твен \"Том Сойер\" и \"Хъкълбери Фин\" са началото на голямата американска литература. Историята за двете необикновени момчета Хък Фин и Том Сойер е интересна и актуална и днес. Сойер расте с колоритната си и ексцентрична леля Поли и е малък бунтар. Бяга от училище, свидетелства за невиността на съдения за убийство Мъф Потър и разкрива истинския убиец - индианеца Джо. Всичко това го прави пръв приятел на Хъкълбери Фин, който е дете на улицата, което не признава правила. Двамата стават герои в очите на връстниците си заради нетърпимостта им към несправедливостта, предателството и непочтеността в човешките взаимоотношения. Как ще използват намереното съкровище, ще успее ли бащата на Фин да им го вземе, ще спасят ли от робство негърката Джен и как ще продължи любовта между Том Сойер и Беки Тачър може да разберете на сцената на Сатиричния театър \"Алеко Константинов\". Пиесата на италианския драматург Сами Файяд представя закачлива сюжетна история за обир на банка в Неапол от едно бедно италианско семейство през 60-те и 70-те години на XX век, когато все още ги няма много от модерните технологии за охрана. Героите приличат на добрите палячовци от приказките със своята наивност и добрина. Главата на семейството Агостино е артист - изобретател на театрални фокуси, загубил себе си някъде назад във времето, когато заради любовта се е отказал от таланта си на актьор и е станал майстор на сценични фишеци. Един мозък, който непрекъснато ври в огъня на съмнението – има ли смисъл от всичко, когато липсва мъничко уважение и благодарност и то най-вече от най-близките. Пиесата на Пинтър \"Стари времена\" ни среща с трима души насред нищото, които се борят с все по-клаустрофобичния свят. Най-актуалната премиера в афиша на театъра е пиесата по текста - победител от конкурса за съвременна българска драматургия, \"Кроасан\", за който подробно може да четете малко по-надолу. Следващото ново заглавие на сцената се очаква на 15 ноември. То ще е \"Ясна поляна\" от хърватина Миро Гавран в постановка на Иван Урумов и с участието на Георги Кадурин, Иван Юруков, Марияна Миланова, София Бобчева. В детскта програма се подготвя също ново заглавие. \"Буратино\" по Алексей Толстой трябва да се срещне с публиката за първи път в постановка и драматизация на Жени Пашова с участието на Георги Спасов, Диляна Спасова и Цвети Пеняшки на 16 декември. През пролетта на 2019 г. Стайко Мурджев има планове да постави пиесата \"Най-бързият часовник\" на света от Филип Ридли в превод от Деница Димитрова. Режисьорът Васил Василев ще качи на сцената \"Контракции\" от Майк Барлет. В ролите ще влязат Ани Вълчанова и Надя Дердерян. Очаква се в репертоарния афиш на театъра да влезе и \"Хаос\" от Мика Миляхо, научи \"Дневник\". Представлението разглежда темата за женското тяло като обект на желания и субект, който упражнява въздействие. Използвайки наложени стереотипи, клишета и свръхеротизирани образи, \"Съвършено розово\" изследва въпросите за удоволствието, желанието и еротичното обаяние _____________________________ \"Албена\" бе пренесена на сцената на Театър \"Българска армия\" през пролетта на тази година - 90 години след първата публикация на разказа във вестник \"Зора\" и 80 години след смъртта на неговия автор. Главната героиня е определяна като един от най-влиятелните женски образи в българската литература - сбор от красота, невинност, съблазън, грях и смирение. \"Албена\" разказва история за една обречена любов и задава въпроси като каква е цената на това да си различен в едно патриархално общество, за което красотата е грях, има ли престъпление, ако мотивът е любов, и подсъдна ли е красотата или трябва да бъда заклеймена. Името на либерално-буржоазната пиеса идва от италианския израз за добрия образ в обществото - белла фигура. Постановката обаче разкрива обратната страна на този медал. Действието се развива във Франция, а спектакълът предлага различна естетика и присъствие, в което дълго време може да няма реплика. Привидно няма събития, но на сцената се разкриват дълбоки взаимоотношения. от Трейси Летс Пиесата \"Килър Джо\" американският драматург Трейси Летс пише през 1993 г, а през 2011 г. текстът е екранизиран в черна комедия със същото заглавие и Матю Маконахи в главната роля. Успехът на текста го пренася на различни сцени из целия свят. Действието се развива в Тексас. Глави герои са полицейски детектив и наемен убиец на име Джо Купър, който трябва да убие майката на млад наркодилър. Поръчителите - Крис и баща му Ансел - обаче не могат да платят услугата и предлагат невинната си сестра/дъщеря като форма на отплата, докато покрият задълженията си. от Жузеп Мария Миро На фокус в \"Законът на Архимед\" авторът поставя целувка - треньор по плуване целува дете, за да преодолее то страха си и да скочи във водата. Качеството на тази целувка е заподозряно от родители и близки на треньора. Акт на максимална чистота – обичта към дете – е заподозрян в максимална мръсотия. Затова и темите в постановката са за това възможна ли е в наши дни чиса невинност или срещу нея винаги се явява зло и силно недоверие. Докъде стига яростта на тази подозрителност, докъде се простират границите на човешката жестокост, за доверието като провален дар за човека и неумението да тълкуваме жестовете без да им придаваме еротично съдържание. от Бърнард Слейд \"Специални поводи\" е спектакъл за един мъж, една жена и всичко между настоящето, миналото и бъдещето. Ейми (Койна Русева) и Майкъл (Димитър Баненкин) празнуват петнадесетата годишнина от сватбата си, уточнявайки последните детайли... по предстоящия си развод. Спектакъл за смеха, тъгата и всички останали емоции, съпровождащи \"специалните поводи\" в забавните и важни моменти от живота на всеки от нас. _______________________________________ Спектакълът е част от програмата \"Ноев ковчег\", която се състои от две представления - \"Нова библия\" (\"Суматоха\") и \"Луда трева\". Идеята на проекта е да пресъздаде на сцената света на Радичков и неговите герои в контекста на XXI век, да направи нов театрален превод на неговите послания - предупреждения за съдбата на уникално българското в срещата му с Европа и света.  Ако животът на всеки човек в последна сметка е крушение, защо тогава плаваме в бурното житейско море? Кое ни крепи? Какво ни обезсърчава? Защо макар и корабокрушенци винаги се надяваме на попътни ветрове? Какъв е смисълът от нашата неравна борба със стихията на битието? Пиесата \"Призраци\" на \"бащата на съвременната драма\" Хенрик Ибсен повдига всички тези въпроси, но не иска да им даде еднозначен отговор, защото същинската цел на тази семейна история е да открие скритата причина. Пиесата \"Мрак\" от Антон Страшимиров се поставя за първи път в България. Действието в нея се развива в малко делиоманско село в началото на миналия век, където цар отново е далеко, а Бог - високо. Ама, много високо. Героите са галерия от образи. Народът е инфантилен и гладен. Народ от гладнинепораснали деца - наивни и жестоки като децата и цари истински мрак. Страшимиров описва сам пиесата като комедия, но кой се смее накрая? В холивудската версия на мюзикъла \"Магьосникът от Оз\" малкото момиченце подскача по жълтата пътека с кошничка в ръка и пее \"Някъде там под дъгата\". Милиони са влюбени и омагосани от изпълнението на Джуди Гарланд. Пиесата \"Да минеш под дъгата\" е драматичен разказ за последните концерти на Джуди Гарланд в Лондон, няколко месеца преди смъртта й. Край нея са последният й съпруг Мики Дийнс и любимия й пианист Антъни. Спектакълът, който успешно обикаля театралните сцени в Уест Енд и Бродуей, е за цената на успеха и непостижимостта на човешкото щастие и излиза пред бургаската публика в изпълнение на Тони Димитрова, Веселин Плачков и Асен Лозанов. \"По-студено от тук\" на Лора Уейд е психологическа драма за 4-членно семейство и опитите им да подобрят комуникацията си. Майката е болна от рак на костите в напреднал стадий. Затова решава цялото семейство да организира погребението с цел да се сплотят. Започват опити на споделяне, общуване и пример как да се свържем с най-близките си.  Втората премиера в календара на театъра този сезон е \"Мартин, Данчо и майка им\". Автор и режисьор на монспектакъла е Камен Донев, а в главната роля е актрисата Албена Колева. от Евгений Шварц Основна сцена Премиера: 3 и 4 октомври Следващи дати: 30 октомври След като постави успешно във Варна \"Бастард\", \"Марат/Сад\", \"Крум\", \"Пухеният\" и \"Калигула\", Явор Гърдев продължава серията си от впечатляващи театрални постановки на сцената на морския град с \"Драконът\" - пиеса за възрастни от руския детски писател Евгений Шварц. Написана през Отечествената война, поставена веднага след нея, но свалена и забранена по времето на Сталин, тя поразява с актуалността си и днес. Притчата за въплъщенията на властта е поставяна десетки пъти по света и у нас, но не и от Гърдев. Тя е симбиоза между политическа комедия и детска приказка. Сценична версия и постановка: Явор Гърдев Превод: Лилия Илиева Сценография и костюми: Свила Величкова Музика: Калин Николов Участват: Михаил Мутафов, Михаил Билалов, Стоян Радев, Ованес Торосян, Ненчо Костов, Александра Златева, Константин Соколов, Станислав Кондов, Валентин Митев, Пламен Димитров, Адриан Филипов, Валери Вълчев, Николай Кенаров, Ивайло Иванов, Милена Кънева ______________________________________ по Еторе Скола Премиера: 16 октомври Следващи дати: 29 октомври Постановката е адаптация на режисьора Теди Москов по филма \"Грозни, мръсни, зли\" от 1976 г. на режисьора Етора Скола.", "date": "2018.10.16", "title": "Кои са премиерните спектакли в новия театрален сезон"}
{"url": "https://www.dnevnik.bg/bulgaria/2018/10/16/3327928_sotir_cacarov_politicheski_reiting_ne_se_pravi_vurhu/", "text": "Спекулации, сценарий и опит да се извадят политически дивиденти вижда главният прокурор Сотир Цацаров в коментарите, свързани с убийството на журналистката от Русе Виктория Маринова. Той даде интервю на запис на \"Нова телевизия\". По думите му още преди да бъде разкрита самоличността на убиеца са започнали спекулации, целящи да задействат сценарий, който да покаже, че в България убиват журналисти заради тяхната разследваща дейност. Е, сценарият не издържа, заключи Цацаров. Според него този сценарий ще се повтаря отново и отново и има политически измерения. Политически рейтинг не се прави върху трупове, посочи той. Допълни, че огромна част от обществото има основание да гледа с недоверие на правоохранителните органи, но в този случай той гарантира, че те са си свършили работата. В отговор на въпрос дали различните институции са си свършили работата толкова бързо заради оказания международен натиск Цацаров обясни, че този натиск няма връзка. Бързото разкриване на извършителя е резултат от професионалната работа и добро стечение на обстоятелствата. Нима без този натиск нямаше да се стигне до крайния резултат, попита риторично Цацаров. Разказа, че при пристигането му в Русе заедно с вътрешния министър вече е бил изготвен психопрофил от експертите от Института по криминалистика към МВР. \"Когато сега чета този профил, първо той отговаря на 90% на личността и мотивите на извършителя и, второ, освен това той е и едно свидетелство за доста добра професионална работа\", каза още Сотир Цацаров. Той още веднъж подчерта, че при разследването не е изключена нито една версия за причините за убийството, но и че към момента няма доказателства в полза на тази, според която Маринова е убита заради работата си. Обясни, че при разпита на заподозрения в Германия той не е отрекъл убийството, но отказва да говори за изнасилването, за което има безспорни доказателства. Цацаров уточни, че все пак значителна част от разследването предстои и след екстрадирането на Северин Красимиров в България. Вчера БНР съобщи, че това се очаква да стане в сряда. За нас е от значение разпитът тук, подчерта главният прокурор. Уточни, че на този етап няма данни извършителят да има някакво заболяване, а и поведението му след убийството - организирането на бягство в чужбина, показвало, че няма такъв проблем. Въпреки това предстояла и психиатрична експертиза. Всичко по темата четете  тук .", "date": "2018.10.16", "title": "Сотир Цацаров: Политически рейтинг не се прави върху трупове"}
{"url": "https://www.dnevnik.bg/analizi/2018/10/16/3313540_djendurnite_izsledvaniia_v_rusiia_-_s_30_-_godishna/", "text": "Т. нар. джендърни изследвания - \"гендерные исследования\" - в Русия имат повече от тридесетгодишна традиция. Още преди 1991 г. са публикувани културно- историческите изследвания на сексуалността на Игор Кон /1928 – 2011/, които се приемат днес за класически. През 1989 – 1990 се заговаря за социалните изследвания на пола като част от процесите на хуманитаризация и демократизация на науката в Съветския съюз. Интересът към тях е продиктуван от това, че дълги десетилетия явните и скрити неравенствата и между половете не са били дискутирани. Тези изследвания са свързани не само с обществените промени, но и с трансформации в самата наука, която се откъсва от обслужването на държавата и се стреми да стане част от процесите на развитието на гражданското общество и да се отвори повече към общуване със света. , организирана от ЮНЕСКО, разглеждаща положението на жените и мъжете в обществото и източниците на неравенство между тях. В следващите години в редица университети – в Москва и Санкт Петербург, но и в много други градове, са въведени бакалавърски и магистърски програми по джендърни изследвания. Истинската консолидация на това тематично поле става в края на деветдесетте години. Провеждат се множество летни школи, създава се информационна мрежа на преподавателите и изследователите и културно-историческите изследвания на пола се утвърждават като издателска тематика. Сред множеството издания са книгите на Наталия Пушкарева – например за джендърния подход към руската история; на Елена Здравомислова – за \"Обществото през призмата на джендърните представи\", и много други, които представят културната и социална обусловеност на половите роли през отделните исторически епохи и в съвременността. Мъжките роли са традиционно натоварени с представи, свързани с войната и героизма, но все повече млади хора от новите поколения се откъсват от тези традиционни културни предписания. Според Здравомислова и Темкина младежите вече не искат да се подчинят на маскулинния образ от миналото, представян като воин и строител на социализма. Изследователките подчертават, че половоролевият подход съдържа и идеята за взаимната допълняемост на половете. В този смисъл потискането на жената се разглежда от либералния феминизъм като резултат от половите роли, а реформите, за които се бори той, са за постигане на равен статус и изравняване в публичното пространство. . Те посочват, че всяко общество приема своеобразни договори между половете /джендърни контракти/ и обикновено съществуват едновременно няколко такива договорености, но един от тях е господстващ, който се пропагандира като естествен и създаващ равновесие и сигурност, и се приема от повечето хора.  Ръководител на лабораторията е проф. Наталия Римашевская, член кореспондент на РАН, която работи с 13 сътрудници. Лабораторията има голям брой реализирани проекти – за джендърните стереотипи, за детството, за съвременните демографски процеси. В Санкт Петербургския държавен университет има магистратура по джендърни изследвания, която си поставя за цел да работи за осъзнаване на значимостта на базовата категория \"джендър\" в обществения живот, политиката, социалните процеси и институции, както и за осмисляне на дискриминацията на жени и мъже и механизмите на възпроизводство на неравенството между половете.http://soc.spbu.ru/obrazovanie/teaching/mag/soc/soc_gi/ Въпреки критични гласове днес по отношение на джендърните изследвания в Русия историчката Наталия Пушкарева е оптимистка за тяхното бъдеще. Тя е уверена, че те ще оцелеят, защото чрез тях \" защитниците на знанието търсят отговори на собствените си въпроси, за епохата и за себе си, своето място в света\".", "date": "2018.10.16", "title": "Джендърните изследвания в Русия - с 30-годишна традиция"}
{"url": "https://www.dnevnik.bg/evropa/2018/10/16/3327931_merkel_obeshta_da_vurne_doverieto_sled_izborite_v/", "text": "Германският канцлер Ангела Меркел каза вчера, че тежките загуби на нейните съюзници консерватори  на изборите в провинция Бавария  е показала, че избирателите са изгубили доверие в правителството, и обеща да се бори за връщането му, предаде \"Ройтерс\". \"Поуката за мен от това е, че аз като канцлер съм длъжна да гарантирам доверието да бъде извоювано отново. Ще работя за това с всичките си сили\", подчерта Меркел на среща с представители на германската промишленост. По думите й резултатът е показал, че дори процъфтяващата икономика и високата заетост не са достатъчни, за да бъдат спечелени избирателите, посочва \"Гардиън\". Канцлерът призова членовете на правителството да прекратят раздорите помежду си за имиграцията, предаде \"Франс прес\". Меркел порица особено остро Християнсоциалния съюз (ХСС), баварското дясно крило в собственото й политическо семейство, който не престана да критикува нейната имиграционна политика и предизвика няколко правителствени кризи, обвинявайки я в прекалена толерантност след пристигането в Германия през 2015-2016 г. на над един милион кандидати за убежище. Германският министър на външните работи Хайко Маас заяви, че популистката стратегия на ХСС, който на изборите в южната провинция записа най-слабото си представяне, е била \"пълен провал\", предаде ДПА. Преди изборите ХСС обеща да не губи гласове в полза на крайнодясната партия \"Алтернатива за Германия\" (АзГ), както прогнозираха проучванията на общественото мнение. АзГ обаче спечели 10.2 процента, а подкрепата за ХСС спадна с повече от 10 са сто до 37.2 процента, отбелязва ДПА. \"ХСС трябва да си направи изводи от факта, че  стратегията му към  АзГ за конфронтация и възприемане на становища беше пълен провал\", каза Маас в Люксембург, където участва в среща на външните министри от ЕС. На заседание в Мюнхен вчера ръководството на ХСС единодушно подкрепи кандидатурата на Маркус Зьодер за следващ министър-председател на Бавария, предаде ТАСС. /БТА", "date": "2018.10.16", "title": "Доверието бе загубено, заяви Меркел след изборите в Бавария"}
{"url": "https://www.dnevnik.bg/evropa/2018/10/16/3327934_nai-malko_12_choveka_zaginaha_v_nai-tejkite_za_poveche/", "text": "Най-малко 12 души загинаха в най-сериозните за последните повече от сто години наводнения и бури в няколко населени места в Югозападна Франция, предаде \"Асошиейтед прес\". В края на миналата седмица над района се изляха в продължение на часове дъждове в количество като за няколко месеца. Това повиши опасно нивото на реките, а много хора трябваше да бъдат евакуирани с хеликоптери от покривите на сгради. Първоначално френското вътрешно министерство съобщи за 13 загинали в департамента Од. После броят бе свален до 10 и накрая коригиран до 12. Стихията е отнела живота на най-малко шест души в град Треб в този департамент. Кметството каза вчера вечерта, че ранените са осмина, а един човек е безследно изчезнал. Река Од, която протича през Треб и Каркасон, е сред реките, които са повишили най-много нивото след проливните валежи, а в района не е имало такова наводнение от 1891 г., обяви френската агенция, която наблюдава рисковете от наводнения. Жители на град Вилгелан разказаха, че вълни са разбивали входни врати на сгради и бързо са ги наводнявали. Телевизионни кадри показаха как водата преминава през градове и села, повдига автомобили и ги подхвърля един върху друг като детски играчки. Правителството на Франция изпрати стотици спасители в пострадалия район, над който кръжат хеликоптери. Президентът Еманюел Макрон е в готовност да пристигне в бедстващите зони, но това ще стане, когато визитата му няма да пречи на спасителните работи, каза източник от правителството. Той добави, че очакваните промени в кабинета няма да бъдат оповестявани, докато правителството се занимава с наводненията, съобщи АП. /БТА", "date": "2018.10.16", "title": "Поне 12 човека загинаха в най-тежките за повече от век наводнения във Франция (видео)"}
{"url": "https://www.dnevnik.bg/bulgaria/2018/10/16/3327936_chrez_gergov_borisov_tursi_vliianie_v_opoziciiata/", "text": "Чрез сделката за \"Дупката\" във Варна с Георги Гергов Борисов търси влияние в опозицията. Има опити за формиране на широка коалиция ГЕРБ – БСП. Това коментира председателят на \"Демократи за силна България\" (ДСБ) ген. Атанас Атанасов в ефира на Би Ти Ви. \"Институциите са напълно обезличени. Случаят показва едноличен режим. Докладът за  отпускането на 43.2 млн. лв. от правителството  на община Варна е подписан от финансовия министър, но нищо не пише в мотивите - там няма план и не се знае какво ще се случва на това място\", каза Атанасов. По думите му отделените средства ще отидат при Гергов, но когато се наложи ремонт – отново няма да има средства. \"Това е подарък - Борисов си купува влияние в опозицията, там половината искат коалиция с ГЕРБ. Опитват да вървят в посока за широка коалиция. Премиерът \"с чужда пита помен прави\", е мнението на председателя на ДСБ. Той акцентира, че цена от над 7 хил. евро не съществува на пазара. Той отбеляза, че правителството е \"пробутало\" решението за сделката на 10 октомври, когато общественото внимание е било ангажирано около убийството в Русе. Според Атанасов това е огледало на днешното състояние на държавата. На 5 октомври варненският общински съвет упълномощи кмета на града Иван Портних (ГЕРБ) да плати 43 млн. лв. на пловдивския бизнесмен Георги Гергов, за да купи от него т.нар. Дупка в центъра на града. Тя представлява нереализиран строеж на търговски център, започнат още през 1986 г., а по-късно станал собственост на Гергов. По думите на главния архитект Виктор Бузев, след като стане общинска собственост, теренът на т.нар. Дупка трябва да се превърне в площад над подземен паркинг на четири нива с паметник на братята Кирил и Методий и техните ученици. На 10 октомври  правителството отпусна 43.2 млн. лв . на общината за извършването на сделката. Мотивът, с който са отпуснати парите, е \"разрешаване на инфраструктурен проблем в централната градска част на Варна\".", "date": "2018.10.16", "title": "Чрез Гергов Борисов търси влияние в опозицията, смята ген. Атанас Атанасов"}
{"url": "https://www.dnevnik.bg/na_put/2018/10/16/3324826_zashto_chasovnikut_na_edinburgski_hotel_vinagi_izburzva/", "text": "В центъра на Единбург близо до гарата се извисява петзвездният хотел \"Балморал\". И въпреки сияещата чистота, безупречното обслужване и лукса в него има нещо, което не е наред. Жителите на града знаят, че часовникът на кулата на хотела отмерва времето с три минути напред. Винаги точно с три. 58-метровата кула някога е принадлежала на вече несъществуващия предгаров хотел, а часовникът се вижда добре от пероните. През 1902 г. управата на Северната британска железница е решила да се погрижи още по-добре за клиентите си с идеята пътниците да не изпускат влака си и да имат три минути повече да извадят билетите, да се настанят и да си вземат довиждане с изпращачите, разказва Би Би Си. До 70-те години на 20 в. часовникът е механичен и се навива ръчно, но след това е модернизиран. Веднъж годишно все пак той показва времето точно. Това става в новогодишната нощ - малко преди началото на обратното броене стрелките се връщат 3 минути назад, а след празненствата избързват отново, следвайки вековната традиция.", "date": "2018.10.16", "title": "Защо часовникът на този хотел винаги избързва"}
{"url": "https://www.dnevnik.bg/evropa/2018/10/16/3327937_pregovorite_za_brekzit_se_okazaha_po-slojni_ot/", "text": "Председателят на Европейския съвет Доналд Туск предупреди държавните и правителствените ръководители в ЕС да се подготвят за възможността за оттеглянето на Великобритания без споразумение, предаде БТА. Оказа се по-сложно, отколкото се очакваше, заявява той в писмо до европейските ръководители. Трябва все пак да запазим надежда, има добра воля за продължаване на преговорите, допълни Туск, като подчерта, че Брекзит без сделка е по-вероятен от когато и да било. Той отбеляза, че Европейската комисия е предприела подготовка за такова развитие. В никакъв случай това не трябва да ни спестява усилия за постигането на най-доброто взаимоизгодно споразумение. Засега трябва да останем с тази нагласа. Нека не се предаваме, винаги нещата изглеждат невъзможни, преди да са се случили, коментира Туск. Ходът  на преговорите с Великобритания,  замразени за три дни , ще бъде основна тема на вечерята на участниците в Европейския съвет в сряда. Очаква се Европейският съвет да прецени дали да заседава извънредно през ноември, за да се даде допълнителна възможност за постигането на споразумение с Лондон извън първоначално предвидения преговорен срок. Френският президент Еманюел Макрон заяви, че все още е възможно да се постигне напредък към споразумение между Великобритания и ЕС по условията за Брекзит, предаде \"Франс прес\". \"Вярвам в колективния разум, мисля, че можем да постигнем напредък\", отвърна Макрон на въпрос дали е възможно да се постигне споразумение до края на годината въпреки липсата на съгласие. Той обаче напомни, че Франция е готова за всички сценарии, включително и за възможността да няма споразумение преди ефективното излизане на Великобритания от ЕС на 29 март догодина. Холандският премиер Марк Рюте и австрийският канцлер Себастиан Курц също заявиха, че според тях все още е възможно да се постигне сделка за Брекзит, въпреки че въпросът за границата между Ирландия и Северна Ирландия остава нерешен, предаде \"Асошиейтед прес\". Курц и Рюте се срещнаха преди европейската среща на върха в сряда. Рюте каза: \"Въпросът не е дали са необходими отстъпки. Въпросът по-скоро е можем ли, като продължим да преговаряме и да сме възможно най-креативни, да постигнем решение на последните неуредени проблеми\". Курц е на мнение, че въпросът за ирландската граница \"е по-скоро тактически, отколкото проблем, на който не може да се намери решение\".", "date": "2018.10.16", "title": "Брекзит без сделка е по-вероятен от когато и да било, заяви Туск (допълнена)"}
{"url": "https://www.dnevnik.bg/evropa/2018/10/16/3327945_vuv_velikobritaniia_zapochna_dobiv_na_shistov_gaz_s/", "text": "Протестиращи се събраха край находище на шистов газ в Северозападна Англия, където вчера започна добив чрез хидравличен фракинг - за първи път във Великобритания от 2011 година, предадоха \"Асошиейтед прес\" и \"Ройтерс\". Хидравличният фракинг в страната бе блокиран, след като две земетресения в същия район доведоха до законодателни промени. Природозащитници не успяха да попречат миналата седмица пред Върховния съд на дейностите в Ланкашир. Енергийната компания \"Куадрила\" (Cuadrilla) потвърди вчера в изявление, че е започнала дейности по хидравличен фракинг в находището на шистов газ \"Престън ню роуд\". Компанията планира да пробие два хоризонтални кладенеца за около три месеца. Демонстранти се зарекоха да следят експлоатацията денонощно. Природозащитници силно се противопоставят на технологията, която включва извличане на газ от скали чрез разбиването им с вода и химикали под високо налягане. Според оценка на Британския център за геоложки проучвания залежите на шистов газ само в Северна Англия могат да достигнат 1300 трилиона кубични фута (1 фут се равнява на 0.3048 м), 10 процента от които ще покрият нуждите на Великобритания за 40 години, допълва \"Ройтерс\". /БТА", "date": "2018.10.16", "title": "Във Великобритания започна добив на шистов газ с фракинг за пръв път от 7 години"}
{"url": "https://www.dnevnik.bg/bulgaria/2018/10/16/3327951_kratki_novini_sudebni_lekari_v_plovdiv_gotviat_protest/", "text": "Почина режисьорът на \"Васко да Гама от село Рупча\" и \"Куче в чекмедже\" На 93-годишна възраст почина големият български режисьор и сценарист Димитър Петров, съобщи БНТ. Той оставя на българската публика някои от най-любимите детски филми, като \"Васко да Гама от село Рупча\", \"Куче в чекмедже\", \"Таралежите се раждат без бодли\", \"С деца на море\" и други. Турист почина в района на Седемте рилски езера 66-годишен мъж е починал в района на Седемте рилски езера, съобщи за радио \"Фокус\" – Кюстендил, като се позова на Планинския спасителен отряд – Дупница. Инцидентът е станал преди петото езеро - Бъбрека. На място е имало лекар, който се е опитал да реанимира пострадалия, но без успех. По всяка вероятност починалият е получил инфаркт, не е имал здравословни проблеми. Акцията по транспортиране на тялото на починалия е към финала си. С планинските спасители е и синът на починалия мъж. С 2.5 млрд. лева европейски пари ще се следят рискови свлачища Министрите на околната среда и водите Нено Димов и на регионалното развитие и благоустройството Петя Аврамова подписаха договор за превантивни дейности в регистрирани свлачищни райони. Средствата по проекта са осигурени от Оперативна програма \"Околна среда 2014-2020 г.\", са над 2.5 млн. лв. Договорът предвижда изграждане на контролно-измервателни системи за 26 регистрирани свлачища в 20 населени места, които са на територията на 16 общини в 12 области. Шофьор на микробус, превозващ ученици, е починал по време на път При инцидента в Кюстендил няма пострадали деца, съобщават от пресцентъра на Областната дирекция на МВР в града. Според властите най-вероятната причина за смъртта на 54-годишния шофьор, е инфаркт. Превозното средство се е ударило в бетонна стена в село Слокощица. Благодарение бързата реакция на починалия, малко преди да почине, няма жертви и големи материални щети. Той успял своевременни да натисне спирачката. . С опасност за живота е блъснат на пешеходна пътека В \"Пирогово\" с опасност за живота е настанено 19-годишно момче, блъснато снощи на пешеходна пътека в Своге, съобщава \"Нова телевизия\". се бори за живота си в Пирогов, след като снощи беше блъснато на пешеходна пътека в Своге. На шофьора е направена проба за алкохол, която е отрицателна. Води се досъдебно производство.  Съдебни лекари в Пловдив готвят протест Причината е неизплатени от МВР възнаграждения за извънреден труд, съобщи Би Ти Ви. От близо година те не са получавали своите хонорари за вещи лица и отказват да посещават местопроизшествия. \"Когато има тежко произшествие, все пак ходим, защото се чувстваме длъжни към обществото. Но по-леките престъпления, които са извън работното ни време, ние ги отказваме категорично. Ние сме лекари в болниците, а обслужваме МВР и Министерство на правосъдието\", коментира д-р Костадин Балтов.", "date": "2018.10.16", "title": "Кратки новини: Почина режисьорът на \"Васко да Гама от село Рупча\" и \"Куче в чекмедже\""}
{"url": "https://www.dnevnik.bg/sviat/2018/10/16/3327953_pochina_miliarderut_pol_alun_suosnoval_maikrosoft/", "text": "Милиардерът Пол Алън, съосновал \"Майкрософт\" заедно с Бил Гейтс през 1975 г., почина на 65 години след боледуване от рак, предадоха \"Франс прес\" и \"Асошиейтед прес\", като цитираха семейството и компанията му. \"С голяма тъга съобщаваме за смъртта на нашия основател Пол Алън, съосновател на \"Майкрософт\", се казва в съобщението на неговата компания \"Вулкан\". Алън напуска \"Майкрософт\" през 1983 г. и основава това инвестиционно дружество с централа в Сиатъл. Състоянието му е оценявано на 20 милиарда долара според сп. \"Форбс\". Бил Гейтс заяви в декларация, че скърби за един от най-старите и най-скъпи приятели и че \"персоналният компютър нямаше да съществува без него\", отбелязва АП. /БТА", "date": "2018.10.16", "title": "Почина милиардерът Пол Алън, съосновал \"Майкрософт\""}
{"url": "https://www.dnevnik.bg/evropa/2018/10/16/3327967_polsha_i_chehiia_sa_protiv_uvelichavane_na_personala/", "text": "Полша и Чехия са против плановете за разширяване на персонала на европейската гранична агенция \"Фронтекс\", опасявайки се, че ще получават по-малко европейски средства за пътна и железопътна инфраструктура, заяви вчера във Варшава полският премиер Матеуш Моравецки, цитиран от \"Франс прес\". Централата на \"Фронтекс\" се намира в полската столица и агенцията смята да построи там внушителна сграда върху терен, предоставен й от полската държава, в очакване на значително разрастване на службата, желано от Брюксел и Берлин. Според еврокомисията и Германия това ще даде възможност за по-голям контрол върху миграционните потоци, но няколко страни в Южна и Източна Европа са против, смятайки, че разширяване на ролята на \"Фронтекс\" би ограничило суверенитета им. \"По наше виждане значително увеличаване на служителите на агенция \"Фронтекс\" е необосновано\", заяви пред журналисти Моравецки на обща пресконференция с чешкия си колега Андрей Бабиш. \"Такива предложения наистина има. Нищо обаче не може да се направи без пари. Боим се, че по-голямо финансиране за \"Фронтекс\" би означавало по-малко финанси за структурните фондове, за изграждането на пътища и жп линии\", заяви Моравецки. Полша далеч не е след главните бенефициенти от кохезионната политика, получавайки в последните години около 10 милиарда евро нетни средства годишно, припомня АФП. \"Във финансовата перспектива за 2021-2027 г. искаме максимум фондове за развитие на инфраструктурата, за  регионалната политика  и за общата селскостопанска политика\", заяви полският премиер, подчертавайки, че западните страни \"извличат значителни печалби от европейската интеграция\". \"Ние, страните от Централна Европа, искаме най-сетне да се изравним с жизненото равнище в Западна Европа. Именно за това служат структурните фондове\", напомни той. Моравецки каза също, че Варшава и Прага \"са на една дължина на вълната\" за отказа на задължителните квоти за мигрантите, както и за Брекзит./BTA", "date": "2018.10.16", "title": "Полша и Чехия са против увеличаване на персонала на \"Фронтекс\""}
{"url": "https://www.dnevnik.bg/sviat/2018/10/15/3327588_v_avstriia_koaliciiata_na_konservatori_i_krainodesni/", "text": "Управляващата коалиция в Австрия изрази резерви срещу Пакта на ООН за миграцията, престана да приема бежанци за дългосрочно установяване, забрани символите на екстремистки ислямски групи и предприе стъпки за орязване на детските добавки за някои чужденци. И то само през октомври. Откакто мнозинството избиратели гласуваха за десноцентристката Австрийска народна партия (АНП) и крайнодясната Австрийска партия на свободата (АПС) на изборите на 15 октомври миналата година, почти не минава седмица, през която двете партии да не обявят нови политики за мигрантите, бежанците или мюсюлманите. Тази стратегия се оказа успешна за канцлера Себастиан Курц от АНП и вицеканцлера Хайнц-Кристиан Щрахе от АПС, които встъпиха в длъжност миналия декември. \"Австрийското правителство наистина се радва на подкрепа\", каза пред ДПА социологът Волфганг Бахмайер. Без промяна от преди една година, двете десни партии имат подкрепата на 57 процента от австрийците, въпреки че одобрението леко се е изместило в полза на центристката АНП за сметка на АПС според нови социологически проучвания. \"Да заплатят цената\" Анкета, публикувана от сп. \"Профил\" миналия месец, показва, че малко повече от половината избиратели подкрепят имиграционната политика на Курц, докато 41 процента предпочитат подхода на АПС, която предлага много от същите идеи, но с по-твърда риторика. За разлика от предишни центристки коалиции между Австрийската социалдемократическа партия (АСДП) и АНП новото правителство избягва публични вътрешни спорове и усъвършенства изкуството и двете партии да изглеждат като победители. След всяко заседание на правителството Курц и Щрахе правят изявления за медиите. Канцлерът обобщава взетите решения и след това наблюдава как вицеканцлерът ги преповтаря със свои думи. Този подход работи, тъй като АПС е приела ролята на по-малък партньор на центристка партия, за да увеличи шансовете си за оставане във властта в дългосрочен план. \"Те са готови да заплатят цената\", каза пред ДПА политологът Петер Филцмайер. Тази комбинация позволи също на богатата, но малка Австрия да повиши тежестта си в Европейския съюз предвид факта, че страната е ротационен председател на на блока през втората половина на 2018 г. Политиците от АПС правят поляризиращи изявления по въпроси като операциите за спасяване на мигранти в Средиземно море по начин, сходен с този на свои европейски колеги със сходни възгледи като италианския вицепремиер Матео Салвини или унгарския премиер Виктор Орбан. Отвъд миграцията Погледът на европейската общественост обаче е съсредоточен не върху Щрахе, а върху Курц, който облича възгледите си в невинни формулировки като: \"Трябва да гарантираме, че правителствата ни, а не трафикантите на хора, ще решават кой може да дойде в Европа.\" Курц излага опорните си точки за по-защитени европейски граници и срещу потоците от мигранти през Средиземноморието с едно постоянно \"биене на барабани\" на срещите на блока и получи похвали за преминаването на ЕС към по-рестриктивна политика през последните месеци. Във всеки случай австрийското правителство придвижи също и много политики, които не са свързани с имиграцията, като повишаването на малките пенсии, училищните реформи или данъчните облекчения за семействата. Няколко от тях обаче бяха съпроводени от нови разпоредби, които може да засегнат чужденците. Те включват планирано орязване на социалните придобивки за работниците мигранти, чиито деца живеят в чужбина, или промените в държавно гарантирания размер на минималния доход, който подпомага малките австрийски семейства, но е в ущърб на мигрантите с повече деца. Въпреки че опозиционните партии успяха да организират протести срещу либерализацията на работните часове от правителството, те до голяма степен се провалиха в опита да предложат алтернативна и жизнеспособна имиграционна и интеграционна политика за мигрантите и чужденците. Трудни времена за опозицията АСДП е обхваната от хаос. Бившият канцлер Кристиан Керн миналия месец изненадващо обяви, че ще се оттегли като лидер на социалдемократическата партия и ще се кандидатира за Европейския парламент, но се отказа от тези планове и напусна политиката на 6 октомври. Приемничката му на лидерския пост в АСДП, бившият министър на здравеопазването Памела Ренди-Вагнер, се бори, за да утвърди властта си срещу своите съперници в собствената си партия. Зелената партия излезе от парламента на изборите миналата година, а отцепилата се от нея фракция \"Листа Петер Пилц\" зае място в медийните заглавия повече с вътрешните си борби за власт, отколкото със своята политика в парламента. Малкото либерално движение \"Нова Австрия\" (НЕОС) е единствената партия, която съумя да се съсредоточи върху активната опозиционна дейност вместо върху себе си. Курц и Щрахе обаче не могат да си позволят да почиват на лаврите си, каза политическият експерт Филцмайер. \"Ситуацията за правителството може да се усложни, ако не успеят занапред да прикриват всички проблеми зад темата за имиграцията\", предупреди той. От друга страна, АСДП трябва да се поучи от дясната коалиция и да разисква всеки въпрос само в рамката на традиционните за нея теми. \"АСДП трябва да каже: \"Каква полза има от затварянето на границите ни, ако дори не сме решили проблема с достъпните жилища\", е съветът на Филцмайер. /БТА", "date": "2018.10.16", "title": "В Австрия коалицията на консерватори и крайнодесни повдига въпроси, но няма конкуренти"}
{"url": "https://www.dnevnik.bg/sport/2018/10/16/3327933_ukrainski_tenisisti_sa_izhvurleni_ot_sporta_za/", "text": "Украинските братя близнаци Глеб и Вадим Алексеенко са изхвърлени доживот от тениса заради \"многобройни случаи на манипулиране на мачове\", обяви сдружението  \"Тенис интегритет\" (TIU) . Освен това всеки от двамата тенисисти е глобен по 250 хиляди долара. Двамата украинци са 35-годишни и се намират извън първите 1000 на световната ранглиста. Те са уличени в манипулиране на мачове в турнири от сериите \"Фючърс\" в Румъния, Русия, Германия и Турция между юни 2015 и януари 2016 г. Братята Алексеенко са нарушили кодекса за борба с корупцията. Те са обсъждали с трета страна как трябва да завършат мачовете им. \"Доказателствата за тяхната вина водят до незабавни наказания и изхвърляне от тениса\", съобщи TIU. Това е пореден случай на манипулиране на мачове.  Наскоро трима съдии от Тайланд  бяха наказани доживот също заради манипулиране на срещи от турнирите \"Фючърс\".", "date": "2018.10.16", "title": "Украински тенисисти са изхвърлени от спорта за манипулиране на мачове"}
{"url": "https://www.dnevnik.bg/sviat/2018/10/16/3327969_za_pruv_put_ot_1993_g_nju_iork_otchete_uikend_bez/", "text": "Миналият уикенд е бил първият в Ню Йорк без стрелба от 1993 г., предаде \"Франс прес\", като се позова на полицията в най-многолюдния град в САЩ. \"Изкарахме петък, събота и неделя без нито една стрелба, нито убийство. Това се случва за първи път от десетилетия и е нещо, с което не само нюйоркската полиция, но и всички нюйоркчани могат да се гордеят\", подчерта на пресконференция началникът на местната полиция Джеймс О'Нийл. Според полицейски данни последният уикенд без стрелба в града с население от 8.5 млн. души е бил през 1993 г. \"Прозорецът\" без стрелба в Ню Йорк се е отворил около 11.37 ч. (18.37 ч. българско време) в четвъртък, когато шофьор е бил ранен зад волана на колата си в Бруклин, и се е затворил в 13.15 ч. (20.15 ч.) в понеделник, когато мъж е бил прострелян в крака в Бронкс. Нюйоркската полиция отчете тенденция на намаляване на броя на стрелбите във финансовата столица на САЩ - от началото на годината до 7 октомври в града са били простреляни около 600 души - спад от 1.1 процента спрямо същия период през миналата. Броят на убийствата в Ню Йорк обаче се е увеличил тази година, след като миналата бе \"само\" 292 - на най-ниското си равнище от 50-те години на миналия век. През първата половина на тази година в града са били регистрирани 147 убийства - с 8 процента повече спрямо същия период през миналата. Повечето от тях са били извършени в няколко квартала в Бруклин и Бронкс. /БТА", "date": "2018.10.16", "title": "За пръв път от 1993 г. Ню Йорк отчете уикенд без убийства"}
{"url": "https://www.dnevnik.bg/bulgaria/2018/10/16/3327990_dji_pi_grup_se_satanizira_smiata_izpulnitelniiat/", "text": "Изпълнителният директор на строителната фирма \"Джи Пи груп\" Владимир Житенски обяви в интервю за \"Нова телевизия\", че компанията, която е проверявана от прокуратурата за злоупотреба с еврофондове, е сатанизирана заради \"определени интереси\" и че ще търси правата си в съда. Той декларира, че над \"Джи Пи груп\" няма политически или икономически чадър. \"Определени групи от хора ни вкарват в режим на карантина и ни изолират, търпим тежки загуби. Разговорът ни няма да се състои пред медиите\", коментира днес изпълнителният директор Владимир Житенски пред \"Нова телевизия\". Според него има неща, които са били измислени като събития и в тях е било вкарано името им: \"Тези конкретни неща включват от рязането на документи до обвиненията на определени политически лидери, включително и за нещастието в Русе – това мина всякаква граница и беше брутално\". Той акцентира, че компанията сама е решила  да се оттегли от спечеления търг  за изграждането на тунел \"Железница\", който е част от трасето на магистрала \"Струма\". Като аргумент той посочи, че на този етап законът позволява да се отдръпнат. Той добави, че България е получила европейско финансиране за магистралата и ако не изпълни последната отсечка от трасето в срок, може да изгуби всички средства, получени за магистралата през последните години. \"Линчуват ни публично колко слабо и скъпо работим, но къщите, в които живеят, и площадите, по които правят митинги, както и метрото, което използват, са правени от български строители\", добави изпълнителният директор. По думите му в процеса на обществени поръчки участват много хора, но разликата при тяхната фирма е, че тя е видима. \"Разговор с правителството може да има само на институционално ниво. Съдействаме на всички органи, които ни проверяват в момента, това е съвсем нормално, за да изчистим името си\", казва Житенски. Той отрече над компанията някога да е имало чадър - нито икономически, нито политически. Ние не сме инструмент за политически игри. Нито един търг не се печели на добре издържана документация, печели най-ниската цена, коментира директорът. \"Обществените поръчки са около 1/3 от обема на работата ни, но може би ще решим да правим структура, които да контролират процесите\", конкретизира той. \"В този тип прогнила среда, където ние се носим като епидемия в публичното пространство, няма да сложа работниците да ги изтезавам, нито ще изтезаваме обществото. Всички искат прозрачност – ние даваме пример за това нещо. Да видим сега тези, които бленуват за тази светлина, дали ще помогнат тя се види и от други места\", заяви Житенски.", "date": "2018.10.16", "title": "\"Джи Пи груп\" се сатанизира, обяви изпълнителният директор на компанията"}
{"url": "https://www.dnevnik.bg/ot_vas/novini_ot_vas/2018/10/16/3327863_krilete_na_tatev/", "text": "Пътят до   е или с автомобил за около 40 минути за 16 километра; или пеша около 8 часа за около 6 километра, или с \"Крилете на Татев\" - въжена линия за около 5.8 километра и 12 минути. Въжената линия е вписана след построяването си в книгата на рекордите на Гинес като най-дългата двупосочна линия в света.", "date": "2018.10.16", "title": "Крилете на Татев"}
{"url": "https://www.dnevnik.bg/sviat/2018/10/16/3327986_i_avstraliia_obmislia_posolstvoto_v_izrael_da_se/", "text": "Австралия обмисля да признае Ерусалим за столица на Израел и да премести посолството си от Тел Авив в Ерусалим, съобщи премиерът Скот Морисън, цитиран от \"Ройтерс\" и \"Франс прес\". Статутът  на Ерусалим  е една от най-сериозните пречки пред мира между Израел и палестинците, напомня \"Ройтерс\". Израел смята за своя столица целия град, включително източната му част, която анексира след Близкоизточната война през 1967 г. Палестинците искат Източен Ерусалим да бъде столица на бъдещата им държава, която се надяват да създадат на окупирания Западен бряг и ивицата Газа и имат значителна международна подкрепа по този въпрос, напомня \"Ройтерс\". Миналия декември президентът Доналд Тръмп  промени десетилетната политика на САЩ  и призна Ерусалим за столица на Израел, с което разгневи палестинците и целия арабски свят, както и редица западни съюзници на САЩ. Промяна и в Австралия Тогавашното правителство на Австралия с премиер Малкълм Търнбул твърдо отказа да последва примера му, но днес министър-председателят Скот Морисън заяви пред журналисти в парламента, че е \"отворен за предложения\" за официално признаване на Ерусалим за столица за държавата Израел и за преместване там на австралийското посолство. Морисън предприема този неочакван ход няколко дни преди частични парламентарни избори в район в Сидни с голям брой избиратели от еврейски произход, където кандидатът на Либералната партия на премиера не е много популярен. Ако партията претърпи поражение на тези избори, тя ще загуби мнозинството си от един глас, което има сега в австралийския парламент, посочва АФП. Говорител на опозиционната Лейбъристка партия обвини Морисън, че обявява намерението си да признае Ерусалим за столица на Израел, за да привлече допълнителни гласове на предстоящите избори. Морисън  стана министър-председател на Австралия  миналия месец, след като консервативното крило в партията свали по-умерения Малкълм Търнбул от поста, напомня АФП. /БТА", "date": "2018.10.16", "title": "И Австралия обмисля посолството ѝ в Израел да се премести в Ерусалим"}
{"url": "https://www.dnevnik.bg/kultura/2018/10/16/3327993_na_94_godini_ljuben_zidarov_predstavia_iljustracii_ot/", "text": "Изложба \"10 книги 3 премиери\" на известния български илюстратор Любен Зидаров ще бъде открита днес, 16 октомври, в галерия-книжарница \"София прес\" и ще продължи до 2 ноември. В нея 94-годишният художник представя илюстрации към десет книги, издадени през последните десет години. Сред тях са и три премиерни заглавия, които излизат от печат през 2018 г. с нови илюстрации и оформление. Това са \"Принцът и просякът\" от Марк Твен, \"Подир сенките на облаците\" от П. К. Яворов и наскоро издадените в Китай Андерсенови приказки. \"Тази експозиция е логично продължение на изложбата \"Островът на съкровищата – половин век по-късно\", състояла се пред две години в СГХГ. Този път акцентът е поставен върху илюстрираните от Любен Зидаров издания, излезли или преиздадени в рамките на последното десетилетие. Осъществена в основната си част от издателство \"Захарий Стоянов\" и започнала с издаването на четвъртия, 5-томен вариант на Андерсеновите приказки, инициативата постигна \"подмладяването\" на няколко заглавия, придобили класически оттенък заради популярните си илюстрации\", казва синът на художника, изкуствоведът Филип Зидаров, в анонса на изложбата.  Библиографилската \"Силвър\" на Андрю Моушън, \"Пчелица\" на Анатол Франс, поезията на Богдана Зидарова са книги с напълно нови произведения на илюстрацията и книжното оформление. Зидаров е илюстратор и на съвсем наскоро отпечатаното в Пекин издание на Андерсеновите приказки на китайски език от издателство Ever After, част от новата им серия \"Класически творби на световната литература за деца\".  Изложбата не само представя един от може би най-възрастните действащи илюстратори на планетата, но и обръща поглед към \"втория период\" в развитието на \"Зидаровата илюстрация\". Нея Филип Зидаров описва като \"обогатена психологически и професионално, изобразително редуцирана и технологически усложнена от смесването на темпера, акварели молив, придобила медитативни стойности с мъдростта на годините и демонстрираща качествата на произведение на живописта\". ", "date": "2018.10.16", "title": "На 94 години Любен Зидаров представя илюстрации от 10 книги и 3 премиери"}
{"url": "https://www.dnevnik.bg/sport/2018/10/16/3328013_milan_obiavi_rekordna_zaguba_ot_126_miliona_evro/", "text": "Милан\" обяви загуба от 126 милиона евро за финансовата 2017-18 година. 18-кратният шампион на Италия съобщи, че това е увеличение с 53 милиона евро от предходната година и също така е рекордна загуба в историята на клуба. \"Росонерите\" се намират в много тежко състояние, като за последните 14 години загубите на клуба възлизат на 730 милиона евро. От тях 460 милиона са натрупани през последните пет години. При публикуването на докладите за шестмесечието по-рано през тази година беше съобщено, че загубата е едва 22.3 милиона евро. За същия период преди година тя беше 39.3 милиона. След това обаче  американският хеджфонд \"Елиът мениджмънт\" пое управлението  на седемкратните шампиони на Европа, след като собственикът  Юнхун Ли  не успя да върне  заема, който фондът му отпусна  при закупуването на клуба от Силвио Берлускони през 2017 г. По-късно стана ясно, че дълговете, натрупани при китайския бизнесмен, са с двуцифрен процент на лихвата. \"Милан\" опитва да се стабилизира при новия си собственик и наскоро клубът обяви назначението на Айвън Газидис, който беше дългогодишен изпълнителен директор на \"Арсенал\", но напусна \"артилеристите\". Легендите на \"росонерите\" Паоло Малдини и Леонардо също се завърнаха на работа в клуба. През последните две години \"Милан\" похарчи над 320 милиона евро за нови футболисти. Тимът не постигна големи успехи през миналия сезон, като завърши шести в Серия А, загуби финала за Купата на Италия и отпадна в осминафиналите на Лига Европа. В момента \"росонерите\" са десети в Калчото с 12 точки от седем мача.", "date": "2018.10.16", "title": "\"Милан\" обяви рекордна загуба от 126 милиона евро"}
{"url": "https://www.dnevnik.bg/sviat/2018/10/16/3328002_razkolut_na_moskva_s_vselenskata_patriarshiia_shte/", "text": "Синодът на Руската православна църква (РПЦ)  спря евхаристийното си общение  с Вселенската патриаршия и прикани предстоятелите на другите православни църкви да дадат оценки за действията на Константинопол. Това е логична последица от последните решения на синода в Истанбул, смята руският религиовед и европеист Роман Лункин, цитиран от в. \"Комерсант\". Вселенската патриаршия подкрепи миналата седмица украинското искане за независима, автокефална църква. Константинопол сне анатемата от  киевския патриарх Филарет  и предстоятеля на Украинската автокефална православна църква Макарий, един от които се очаква да оглави бъдещата единна и независима православна църква в Украйна. Реакцията на РПЦ означава, че вярващите в Русия не ще могат да участват в тайнствата в храмовете на Константинополската патриаршия където и да било по света, посочва Лункин. \"За РПЦ ще е от принципно значение да събере мнения от лидерите на православните църкви в страните по света. До момента нито една църква не е одобрила директно действията на Вселенския патриарх Вартоломей. Той може да остане в малцинство\", допълва експертът. Какво ще направят енориашите Според Алексей Осипов, професор в Московската духовна академия, след скъсването на евхаристийното общение с Константинопол от страна на Москва  поместните църкви няма как  да си замълчат - ще се наложи да изразят мнение. \"Няма начин да избегнат този въпрос. Засега мнозина изчакват. Но щом две църкви скъсват общението си, трябва или да избереш някоя от страните, или да спреш общението и с двете. Фактически всяка поместна църква ще трябва да скъса евхаристийното общение или с Константинопол, или с РПЦ. Ситуацията никак не е лесна\", отбелязва Осипов в \"Известия\", цитиран от Би Би Си. След решението на синода в Москва енориашите от РПЦ не бива занапред да се молят в храмовете на Константинополската патриаршия. Инак ги очаква наказание - ако чете молитви в \"забранен\" храм, съответният свещеник ще трябва да се покае заради своя грях на изповед, пише РБК. Забраната обхваща по-специално всички православни църкви в Истанбул, както и храмовете на Света гора - на полуостров Атон, добавя вестникът. Според политолога Алексей Макаркин, ако двете църкви скъсат изцяло своите отношения, това ще е началото на трайно противопоставяне в православния свят. Московската патриаршия ще се опитва да сплоти около себе си по-консервативните православни групи, а Константинопол ще се ориентира към по-либералните, пише \"Ведомости\".", "date": "2018.10.16", "title": "Разколът на Москва с Вселенската патриаршия ще засегне и другите църкви, и вярващите"}
{"url": "https://www.dnevnik.bg/sviat/2018/10/16/3328017_sasht_obiaviha_hizbula_i_4_narkokartela_za_nai-golemi/", "text": "Главният прокурор на САЩ Джеф Сешънс обяви ливанското движение \"Хизбула\" и четири наркокартела за най-големите транснационални заплахи за Съединените щати и техните съюзници, предаде ДПА. Сешънс създаде специални комисии за петте организации, които се очаква да докладват до 90 дни как да бъдат възпрепятствани техните дейности. \"Хизбула\" играе ключова роля в ливанската политика и е ключов съюзник на президента Башар ал Асад в конфликта в Сирия. Подкрепяното от Иран движение провежда също така операции в Африка и Латинска Америка, отбелязва ДПА. Останалите четири организации, включени в черния списък от Сешънс, са замесени в наркотрафик. Това са мексиканските картели Синалоа, който действа по целия свят, и \"Халиско нова генерация\", колумбийският Картел от Залива и международната престъпна банда Ем Ес 13, основана в Лос Анджелис и чиито членове са предимно от централноамерикански произход, най-вече от Салвадор. /БТА", "date": "2018.10.16", "title": "САЩ обявиха \"Хизбула\" и 4 наркокартела за най-големи заплахи"}
{"url": "https://www.dnevnik.bg/biznes/2018/10/16/3328029_vsiaka_sdelka_za_imot_ili_avtomobil_shte_bude/", "text": "Нотариусите ще бъдат задължени да докладват в общините какъв данък е платен за всяка сделка с недвижим имот или моторно превозно средство. В 7-дневен срок те ще трябва да уведомят какъв е платеният налог за придобиване на имуществото и върху каква сума е начислен той. Това е записано в разпоредба, която е част от правителствения пакет за данъчни промени за 2019 г., съобщава \"Сега\". Те трябва да бъдат обсъдени в Народното събрание тази седмица. Данъкът при покупко-продажба на недвижимо имущество е върху по-голямата сума между продажната цена и данъчната оценка. При превозните средства налогът не трябва да бъде по-нисък от застрахователната стойност. Целта на разпоредбата е общините да разполагат с точна информация на каква цена е сключена сделката, за да се използва това като база при определянето на годишните данък сгради и данък превозно средство. По този начин ще може да се осъвременят данъчните оценки на недвижимите имоти, които за голяма част от жилищата не са променяни от 1998 г. Пример за остаряло данъчно оценяване е как два апартамента в един и същ блок се облагат с различен налог. Единият, продаден наскоро при сегашните високи цени на недвижимите имоти, е с актуализиран данък, а другият с оценка отпреди 20 години и налог от 10 лв. С разпоредбата новопридобитите имоти вече задължително ще бъдат регистрирани пред данъчните. От следващата година нотариусите ще са задължени електронно да правят справки дали за автомобила е платен годишният данък, преди да изповядат сделката за него. Справката ще става чрез системата за обмен на информация, поддържана от финансовото министерство, към която всяка община е задължена да подава данни. Ако такава проверка не може да се направи, от клиентите ще се изисква да представят удостоверение за платен данък на хартия.", "date": "2018.10.16", "title": "Всяка сделка за имот или превозно средство ще бъде докладвана от нотариусите за платени данъци"}
{"url": "https://www.dnevnik.bg/photos/2018/10/16/3327966_fotogaleriia_na_lov_za_sharani/", "text": "Чехите смятат рибата за деликатес и мнозина не могат да си представят коледните празници без нея. Агенция \"Ройтерс\" публикува снимки на рибари в Чехия по време на традиционния есенен улов на шарани.", "date": "2018.10.16", "title": "Фотогалерия: На лов за шарани"}
{"url": "https://www.dnevnik.bg/kultura/2018/10/16/3328016_hose_kareras_iznasia_posledni_koncerti_v_bulgariia_i/", "text": "Известният испански тенор Хосе Харерас ще изнесе концерт на 11 май 2019 г. в зала \"Арена Армеец\" в София. Шоуто, в което ще участват 120 души, се отлага за пролетта на следващата година, след като първоначално бе обявено за 21 октомври 2018 г. То ще бъде последно за изпълнителя не само в България, но и в останалите балкански държави, обявиха организаторите АРТ БГ. Диригент на бенефиса през май 2019 г. ще бъде испанецът Давид Хименес. Карерас, който след дългогодишна кариера в последно време разреди максимално участията си на голяма сцена, ще зарадва публиката с някои от най-известните си изпълнения. Това ще бъде четвърти концерт за певеца в България. Предишното му гостуване в страната през 2015 г. бе част от  прощално турне на изпълнителя , който възнамеряваше да се оттегли от сцената, когато навърши 70 години. Тогава тенорът бе удостоен и с най-високото отличие на Министерството на културата -  ордена \"Златен век\"  - огърлие. Хосе Карерас се ражда под името Жосеп Карерас и Кол и още на осем години прави първото си публично изпълнение на La donna è mobile. На 11 вече се изявява в реномирания барселонски театър \"Лисеу\", в опери на Мануел де Фая и Пучини. Учи в консерваторията в родния си град и през 1970 г. дебютира в централни роли в \"Набуко\" (Верди) и \"Норма\" (Белини). В \"Норма\" привлича вниманието на изпълнителката на главната роля - вече покойната сопрано Монсерат Кабайе, която го кани да пеят заедно в \"Лукреция Борджия\" на Доницети. Това е първият голям успех на Карерас. През 70-те години дебютира на сцените в САЩ, Лондон, Виена и на 28 години в репертоара му вече има 24 различни заглавия. През 1992 г. пее на Олимпиадата в Барселона на мястото на Фреди Меркюри, който умира по-рано същата година. Носител е на множество отличия, а през 2006 г. във Фуенлабрада открива театър, който носи неговото име. Освен това изпълнява и главната роля във филма за живота на оперния певец Хулиан Галяре. През 1997 г. Карерас прекара една година в болница, след като му беше поставена диагнозата левкемия. Година след битката си с рака той създаде фондация на свое име за набиране на средства за научни изследвания в областта на левкемията. По негова инициатива е създадена база данни на донорите на костен мозък в Испания. Открит е и специален изследователски център в близост до родния му град Барселона. Билетите за последната изява на певеца на българска сцена следващата година са в продажба от 15 октомври на цени между 50 и 180 лв..", "date": "2018.10.16", "title": "Хосе Карерас изнася последни концерти в България и на Балканите през 2019"}
{"url": "https://www.dnevnik.bg/sviat/2018/10/16/3328077_asad_moje_da_poseti_krim_dogodina_kazaha_ruski/", "text": "Сирийският президент Башар ал Асад планира да посети Крим през април 2019 г. и да разговаря за възможностите за полети между Сирия и анексирания от Русия полуостров. Това казаха представители на делегацията на кримския премиер Сергей Аксьонов, който посети Дамаск в понеделник. Според съпредседателя на организациония комитет на Ялтенския международен икономически форум Андрей Назаров, който е бил част от делегацията, Асад планира да се включи във форума, \"ако не се променят обстоятелствата\". \"Той каза, че ако нищо не му попречи, задължително ще участва\", обясни Назаров, предаде ТАСС. Асад, чийто ключов съюзник Русия обърна хода на войната, започнала през 2011 г., гостува на Путин поне два пъти от началото на конфликта - през 2015 г. (в Москва) и миналата година (в Сочи).", "date": "2018.10.16", "title": "Асад може да посети Крим догодина"}
{"url": "https://www.dnevnik.bg/evropa/2018/10/16/3328088_sankciite_sreshtu_rusiia_vrediat_na_italianskite/", "text": "Санкциите на Европейския съюз срещу Русия вредят на италианските компании, заяви премиерът Джузепе Конте, цитиран от \"Ройтерс\". Коментарът му дойде ден след като вицепремиерът и вътрешен министър Матео Салвини определи европейските санкции като \"социален, културен и икономически абсурд\". В коалиционния договор на управляващите в Италия партии пише, че на Русия не трябва да се гледа като на \"заплаха, а като на икономически и търговски партньор с потенциално растящо значение\". По-рано  \"Ройтерс\" съобщи , позовавайки се на поверителен документ на ЕС, че Италия се съпротивлява на  искания в ЕС  да бъдат налагани санкции на държави, извършващи кибератаки. Това изглежда в съзвучие с призивите на Рим да се намали напрежението в отношенията с Русия, но може да отчужди Италия от съюзниците й в ЕС, отбелязва агенцията. Италия нееднократно призоваваше  да бъдат облекчени санкциите срещу Русия , която след избухването на украинската криза през 2014 г. стана мишена на широк набор от наказателни мерки на ЕС в областта на икономиката.", "date": "2018.10.16", "title": "Санкциите срещу Русия вредят на италианските компании, заяви премиерът Конте"}
{"url": "https://www.dnevnik.bg/ot_vas/novini_ot_vas/2018/10/16/3327939_zlatna_esen_krai_sevlievo/", "text": "На хълмиста местност наречена Крушевски баир над пролома на р. Росица, между Ловеч и Търново, през Средновековието е стояла добре укрепената крепост \"Хоталич\". Тя е отбранявала старопланинските проходи на България от вражи нападения. Крепостта е възникнала през V-VI век и е просъществувала до XVII век. Средновековен Хоталич е разделен на крепост и външен град с площ 45 декара. Имал е жилищни квартали, църкви, търговски и занаятчийски център. На най-високото място е имало масивна кула и двуетажна сграда за болярското семейство.", "date": "2018.10.16", "title": "Златна есен край Севлиево"}
{"url": "https://www.dnevnik.bg/sport/2018/10/16/3328101_barselona_udulji_dogovora_si_s_banka_ot_sauditska/", "text": "Испанският шампион \"Барселона\" поднови партньорството си с един от спонсорите си – банката Samba. Компанията е базирана в Саудитска Арабия и е една от най-големите финансови структури в Близкия изток. Договорът между \"Барселона\" и Samba беше удължен до 2023 г., а партньорството между двете страни започна през 2013 г. Част от партньорството със Samba е серията специални кредитни карти на \"Барселона\", които предлага на своите клиенти. Освен това благодарение на връзките си с банката каталунците имат още няколко сделки с компании от Саудитска Арабия. \"Клубът продължава да си партнира със спонсори, които споделят ценностите на \"Барселона\", обявиха от клуба. Samba е един от 43-те спонсора, с които \"Барселона\" има договор в момента. Каталунците са един от двата клуба в света, които получават над 200 милиона евро на година от партньорите си. \"Барселона\" е с 261 милиона евро, а пред тима е  единствено \"Манчестър юнайтед\" с 269 . През миналия сезон каталунците  имаха приходи от 914 милиона евро , което беше със 17 повече от прогнозираните. Ръстът на приходите беше много висок от реализираните само година по-рано 708 милиона евро. Очакванията са този сезон \"Барселона\" да има рекордни приходи. Каталунците прогнозират приходни средства на стойност 960 милиона евро (1.1 милиарда долара).", "date": "2018.10.16", "title": "\"Барселона\" удължи договора си с банка от Саудитска Арабия"}
{"url": "https://www.dnevnik.bg/evropa/2018/10/16/3328102_v_opit_da_stabilizira_kabineta_makron_naznachi_svoi/", "text": "Френският президент Еманюел Макрон направи промени в правителството, като назначи свой приближен за вътрешен министър, предаде \"Ройтерс\". Решението се разглежда като опит на Макрон  след серия от оставки  в кабинета да стабилизира администрацията си и да съживи курса за реформи, който започна да показва признаци на отслабване. Като настани Кристоф Кастанер, лидер на управляващата партия \"Република, напред!\", във вътрешното министерство, президентът, от една страна, награди свой близък съюзник с висша позиция, а от друга, повери изключително важния пост на доверено лице. Причина за разместването стана оставката на доскорошния вътрешен министър Жерар Колом. Макрон назначи и други нови министри, включително на земеделието, на културата и на отвъдморските територии.", "date": "2018.10.16", "title": "В опит да стабилизира кабинета Макрон назначи свой приближен за вътрешен министър"}
{"url": "https://www.dnevnik.bg/photos/2018/10/16/3328006_fotogaleriia_studenti_se_uchat_kak_da_otglejdat/", "text": "Група от 24 студенти в Канада ще са първите, които ще получат официално удостоверение за отглеждане на растението. Канада ще стане първата страна сред членките на Г-7, която ще легализира употребата на канабис за развлекателни цели в сряда. Притежанието на канабис в Канада е престъпление от 1923 година, но използването ѝ за медицински цели е разрешено от 2001 година. Група от 24 студенти ще са първите в страната, които ще получат официално удостоверение за отглеждане на канабис.", "date": "2018.10.16", "title": "Фотогалерия: Студенти се учат как да отглеждат марихуана"}
{"url": "https://www.dnevnik.bg/bulgaria/2018/10/16/3328112_virusut_na_afrikanskata_chuma_po_svinete_moje_da_buda/", "text": "Африканската чума по свинете е вирус, който оцелява изключително сполучливо в месни продукти. Той може да бъде открит в добре обработена шунка 8 месеца след приготвянето ѝ. Това обясни началникът на отдел \"Здравеопазване на животните\" към Службата по здравеопазване на животните и безопасност на храните в Дания Стен Мортенсен, съобщава \"Фокус\". Той взе участие в семинар на Българската агенция по безопасност на храните (БАБХ) за опасностите от болестта. \"Месни продукти както от диви, така и от домашни животни, независимо от обработката, биха били особено рискови за вкарване на вируса в някоя страна\", обясни още експертът. По думите му Дания е решила проблема с африканската чума по свинете, като е започнала да унищожава цялата си популация от диви прасета. Именно заради това той е дошъл в България, за да представи опита от неговата страна. Мортенсен уточни, че в Дания не е имало популация от диви прасета, но през последните години се появила миграция от Германия. В България обаче трудно може да бъдат унищожени всички диви прасета. Причината – за последните седем години популацията им се е увеличила двойно. \"През 2011 г. беше около 45 хил. диви свине, а към момента се дискутира число между 90 хил. и 120 хил.\", каза директорът на Дирекция \"Здравеопазване и хуманно отношение към животните и контрол на фуражите\" в БАБХ Георги Чобанов. Той допълни, че до момента в лабораторията на агенцията по храните са постъпили около 1100 проби от диви прасета и още 2000 от домашни.", "date": "2018.10.16", "title": "Вирусът на африканската чума по свинете може да бъде открит в обработени месни продукти, твърди експерт"}
{"url": "https://www.dnevnik.bg/sport/2018/10/16/3328001_nba_20182019_carstvoto_na_voinite_i_novite_drehi_na/", "text": "С обичайния суперфаворит, който се насочва уверено към четвърта титла за пет години, и с обичайната суперзвезда, която с едно решение промени из основи ситуацията в лигата, тази нощ започва 73-ият сезон на Националната баскетболна асоциация. Шампионът \"Голдън стейт уорърс\" стартира защитата на титлата с домакински мач срещу \"Оклахома сити тъндър\" в 5.30 часа българско време. Началото на шампионата ще бъде дадено два часа и половина по-рано със сблъсък между големите претенденти за първото място в Източната конференция - \"Бостън селтикс\" и \"Филаделфия 76\". След 15 сезона, в които господстваше на Изток, Леброн Джеймс реши да премине в Западната конференция, за да облече екипа на \"Лос Анджелис лейкърс\". \"Голдън стейт\" добави пети звезден играч към наличните четирима в стартовата петица - центъра Демаркъс Къзинс, а \"Хюстън рокетс\" привлече Кармело Антъни в опит да свали \"воините\" от трона. Какво предстои в най-силното баскетболно първенство след бурното лято и може ли някой да спре доминацията на шампионите? Хегемонът \"Голдън стейт\" отново започна сезона като абсолютен фаворит за титлата. Тази година букмейкърите са дори още по-категорични в предпочитанията си към \"воините\", като им опредоха коефициент 1.57 (bet365) за спечелването на титлата. През миналия сезон тимът, воден от Стив Кър, срещна трудности единствено срещу \"Хюстън\" във финала на Западната конференция. Тогава шампионите изоставаха с 2:3, но контузия на Крис Пол им помогна да обърнат серията. Това лято клубът реши да се подсили с един от най-добрите високи играчи в НБА - Къзинс, с когото при наличието на Кевин Дюрант, Стеф Къри, Клей Томпсън и Дреймънд Грийн сформира една от най-бляскавите петици в цялата история на лигата. \"Голдън стейт\" запази и ключовите си резерви Андре Игуодала и Шон Ливингстън. На пейката са още Кевон Луни, Куин Кук и Джордан Бел, които вършеха добре своята работа, когато получаваха минути миналия сезон. На практика единствената по-съществена промяна е липсата на ветерана Дейвид Уест, който прекрати своята кариера. \"Никой от нас не иска серията да спира. Затова трябва да продължим да подхождаме така, сякаш започваме от нулата. Това е клише и е невъзможно да се направи, но искаме да опитаме да се приближим максимално до това. Това е нагласата, с която влизаме в сезона\", заяви емоционалният двигател на \"Уориърс\" Дреймънд Грийн. В ситуация, в която \"Голдън стейт\" изглежда дори по-силен от миналия сезон, докато неговите основни конкуренти бяха отслабени през лятото, всичко извън трети пореден трофей на \"воините\" би било изключителна сензация. Единствено тежестта на очакванията за задължителна титла може да се окаже пречка за шампионите. \"Ако те не спечелят, ще бъде провал. Знам какво е чувството. Ние, останалите 29 отбора, сме аутсайдери, но ще опитаме да им отнемем това, което имат. Доста по-лесно е да играеш от ролята на аутсайдер, отколкото когато върху теб има огромно напрежение\", заяви плеймейкърът на \"Мемфис гризлис\". Основният конкурент През миналия сезон \"Хюстън рокетс\" беше много близо да свали \"Голдън стейт\" от трона. \"Ракетите\" спечелиха 65 победи в редовния шампионат и завършиха на първо място в Западната конференция. След това в директния плейофен сблъсък те поведоха с 3:2 и бяха на един успех от отстраняването на \"воините\". Контузията на Пол в края на мач №5 обаче предопредели крайния изход на битката. Сега отборът, воден от Майк Д'Антъни, отново се цели във върха. Пол и Джеймс Хардън, който беше избран за най-полезен играч през миналия сезон, категорично обориха скептичните мнения, че няма да могат да играят заедно успешно. Двамата станаха близки приятели в националния отбор на САЩ, а през миналия сезон доказаха, че могат да потиснат егото си в преследване на първите си шампионски пръстени. В лицето на Антъни \"Хюстън\" привлече още една суперзвезда без титла в кариерата си. Миналия сезон той отново беше част от звездно трио заедно с Ръсел Уестбрук и Пол Джордж. Това категорично не сработи и 34-годишният ветеран записа един от най-слабите си сезони в НБА. Сега ситуацията ще бъде по-различна, защото в \"Хюстън\" Антъни най-вероятно ще бъде използван от пейката. Това изглежда несъвместимо с всичко, което той представлява като играч. Но все пак е сработвало веднъж (и то по чудесен начин) - в националния отбор на САЩ при спечелването на последните три олимпийски титли. Ако Антъни успее да настрои играта си така, че да бъде полезен на състава, \"ракетите\" отново ще бъдат най-голямата заплаха за \"Голдън стейт\". Големият проблем за \"Хюстън\" е загубата на крилата Тревор Ариза и Люк Мба а Муте. Техният принос в атака не беше толкова съществен, но двамата са сред най-добрите защитници на своя пост и бяха изключително полезни за отбора. В отсъствието на Ариза и Мба а Муте изглежда малко вероятно \"Хюстън\" да спре \"Голдън стейт\". \"Ракетите\" обаче разполага с огромен потенциал в офанзивен план - както в стартовата петица, така и на пейката. Ако стрелбата от дистанция на отбора потръгне, за всеки съперник в лигата ще бъде много трудно. \"Ние сме много добър отбор. Можем да се конкурираме с абсолютно всеки. Имаме много талантлив втори състав. Имаме страхотни атлети, имаме отлични стрелци. Имаме всичко необходимо\", каза едно от новите попълнения на \"Хюстън\" Майкъл Картър-Уилямс. Новите дрехи на Краля Ако има нещо сигурно през новия сезон, това е краят на серията на Леброн Джеймс от осем поредни титли в Източната конференция. Голямата звезда на НБА взе очаквано решение да напусне за втори път \"Кливланд кавалиърс\", за да подпише с \"ЛА лейкърс\". За разлика от последните повече от десет години този път Джеймс няма да бъде в състав, който е сред главните претенденти за титлата. На първо време неговата задача ще бъде да помогне за възраждането на най-емблематичния отбор в НБА. \"Езерняците\" има ядро от млади и талантливи играчи като Лонзо Бол, Кайл Кузма, Брандън Инграм и Джош Харт, към което през лятото освен Джеймс се присъединиха още няколко ветерани като Раджон Рондо и Ланс Стивънсън. Въпреки че скоро ще навърши 34 години, Джеймс играе баскетбола на живота си. С него и с талантлив треньор като Люк Уолтън съставът на \"Лейкърс\" изглежда достатъчно солидно, за да се пребори с повечето отбори в Западната конференция. Не обаче и да се противопостави на \"Голдън стейт\" или \"Хюстън\". Вълнуващият процес в Ел Ей обаче тепърва започва и новият сезон ще покаже дали този тим има потенциала да се развие до шампионски отбор. Кой ще наследи трона на Изток След осем сезона, в които отборите на Леброн Джеймс властваха на Изток, сега друг ще се възкачи на трона. Реалните претенденти за първото място в конференцията са три - \"Бостън селтикс\", \"Филаделфия 76\" и \"Торонто раптърс\". С най-големи шансове изглежда \"Бостън\", който и през миналия сезон беше близо до титлата на Изток. Въпреки че не можеха да разчитат на двете си най-големи звезди - Кайри Ървинг и Гордън Хейуърд, \"келтите\" бяха на път да прекъснат доминацията на Джеймс. Те водеха с 3:2 срещу \"Кливланд кавалиърс\", но допуснаха драматичен обрат. Контузиите попречиха на \"Бостън\" да се бори за титлата в НБА, но все пак имаха своя положителен ефект. Те позволиха на млади и перспективни играчи като Джейсън Тейтъм, Джейлън Браун и Тери Розиър да се развият по начин, по който нямаше да е възможно при наличието на Хейуърд и Ървинг. Сега, когато най-впечатляващият млад треньор в НБА Брад Стивънс разполага с всичките си играчи, сред които има още няколко отлични изпълнители като Ал Хорфорд, Маркъс Смарт и Маркъс Морис, \"Бостън\" има необходимия потенциал (при определени обстоятелства) да се опълчи дори на \"Голдън стейт\". \"Филафелфия\" също загатна за страхотния си потенциал през миналия сезон. С лидери като Бен Симънс и Джоел Ембийд, с отлични стрелци като Джей Джей Редик, Дарио Шарич и Робърт Ковингтън и с талантлив плеймейкър на пейката като Маркел Фулц, който пропусна почти целия си дебютен сезон заради контузия, \"Сиксърс\" се очертават като големия конкурент на \"Бостън\" за първото място. В битката отново ще бъде замесен и \"Торонто раптърс\", който претърпя сериозна промяна през лятото. Най-добрият реализатор на канадския тим Демар Дероузън беше разменен за Кауай Ленард, който сам пожела да напусне \"Сан Антонио спърс\". Ленард е далеч по-универсален играч, като може да бъде еднакво ефективен както в нападение, така и в защита. Привличането му е огромен риск за \"Торонто\", тъй като догодина той може да стане свободен агент. Присъствието му обаче дава отличен шанс на тима най-накрая да сложи край на дългото чакане за първа титла в Източната конференция и първо участие в големите финали на НБА.", "date": "2018.10.16", "title": "НБА 2018/2019: Царството на \"воините\" и новите дрехи на Краля"}
{"url": "https://www.dnevnik.bg/bulgaria/2018/10/16/3328146_stotici_protestira_v_burgas_v_podkrepa_na_granicharite/", "text": "Стотици граждани протестираха пред Съдебната палата в Бургас в защита на граничарите, обвинени от Турция в убийство рибар бракониер, съобщава Би Ти Ви. На място да изразят подкрепата си към Михаил Цонков, Живко Петков, Николай Костов и Николай Петков бяха бургаски депутати и общински съветници. Присъства и цялата общинска комисия по туризъм. Делото обаче бе отложено по искане на адвокатите на обвинените. Като причина те изтъкнаха желанието да бъдат събрани всички доказателства, за да може да съставят по-добра защита. Съдът не даде ход на делото и насрочи следващо заседание за 9 ноември. Случаят е отпреди 10 години, а българите са оправдани както от българския, така и от Европейския съд по правата на човека в Страсбург. Въпреки това има заведено дело от турския наказателен съд. По-рано през деня главният прокурор Сотир Цацаров съобщи в ефира на \"Нова телевизия\", че няма искане за предаване на българските граждани на Турция. \"А и да има, България не предава свои граждани, тъй като е направила резерва към тази разпоредба от Европейската конвенция за екстрадиция. Проблемът за граничарите е, ако Турция поиска тяхното издирване и те напуснат територията на страната\", каза той. По думите му държавата трябва да вземе много ясна и категорична позиция, в която да заяви, че застава зад своите полицаи, които са бранили границата.", "date": "2018.10.16", "title": "Стотици протестираха в Бургас заради обвинените от Турция граничари"}
{"url": "https://www.dnevnik.bg/evropa/2018/10/16/3328144_evrokomisiiata_zapochva_speshen_odit_na_situaciiata_s/", "text": "Европейската комисия съобщи, че започва този месец спешен одит за еволюцията на африканската чума по свинете в Румъния в контекста на бързото разпространение на вируса в лични стопанства и свинеферми с търговско предназначение, предаде БТА, позовавайки се на в. \"Гъндул\". В началото на септември в България също бе регистриран случай на заболяването, като във ферми в района на Провадия  бяха унищожени 65 свине . Междувременно спешно бе изградена  телена ограда по границата с Румъния  заради опасенията от навлизане на заразата в страната чрез дивите свине. Комисията отбелязва, че еволюцията на  африканската чума  по свинете в Румъния е притеснителна, тъй като само за четири месеца страната съобщи за  близо 1000 огнища  на болестта в лични стопанства и в свинеферми. Тази ситуация е извънредна и предизвиква много сериозни притеснения, заяви за агенция \"Медиафакс\" Анка Падурару, говорител по въпросите на здравето и безопасността на храните. Тя каза, че ЕС ще продължи да помага на Румъния както с техническа помощ, така и с финансова, тъй като общите разходи от епидемията, изглежда, ще надвишат много първоначално отпуснатата от властите сума от 726 хил. евро. По думите на Падурару Румъния е информирала комисията за своето намерение да отпусне 43 милиона евро от своя бюджет, предвиден за селско развитие, за финансиране на мерките по африканската чума по свинете. Европейският комисар за земеделието Фил Хоган е уверил румънския министър на земеделието, че ще направи всичко възможно да ускори това искане за промяна на националната програма за селско развитие. \"Гъндул\" припомня, че министърът на земеделието Петре Дая обяви миналата седмица, че ЕС би отпуснал на Румъния 43 милиона евро за дезинфекция, санитарно-ветеринарни лаборатории и екарисажи.", "date": "2018.10.16", "title": "Еврокомисията започва спешен одит на ситуацията с африканската чума по свинете в Румъния"}
{"url": "https://www.dnevnik.bg/evropa/2018/10/16/3327983_visokite_naemi_v_ispaniia_budiat_strah_ot_nov_balon/", "text": "Апартаменти \"капсули\", наематели, прогонени от увеличението на цените... Наемите в Испания след кризата хвърчат нагоре, а това буди страх от нов \"балон\" в страна, която вече и без това е травматизирана от срива в сектора на недвижимите имоти, пише \"Франс прес\". Все повече испанци са принудени да сменят жилището си, особено в Мадрид и Барселона, тъй като наемът им е станал прекалено скъп. \"Хора, които са живели през целия си живот в един квартал, трябва да се преместят в квартали в периферията, където наемите са съвместими с бюджета им\", казва Марта Монтеро, говорител на асоциация за жилищното право в Мадрид. През второто тримесечие на годината наемите в Испания са се увеличили с 15.6 процента за една година по данни на портала за недвижими имоти \"Идеалиста\" (Idealista). От 2010 година увеличението е с 35 процента в Барселона и с 30 процента в Мадрид. \"Всеки път, когато напускам даден апартамент, цената му след това се вдига с 50 до 100 евро на сайта на \"Идеалиста\", каза Анхел Серано, технологичен консултант, който се е премествал шест пъти за седем години в Мадрид. Дори правителството се ангажира с търсене на решение на проблема и новият премиер на Испания Педро Санчес обеща закон за правото на жилище, който все още не е ясно очертан. Няколко направления от бъдещия закон обаче са вече определени и едно от тях е увеличение от три на пет години на минималната продължителност на договорите за наем. Скокът в цените на наемите се случва на фона на все още видимите белези Испания от икономическата криза през 2008 година. Тя бе допълнително утежнена от балона на недвижимите имоти, който доведе до изгонването на хиляди задлъжнели семейства след покупката на жилище на кредит. По данни на \"Евростат\" 43 процента от испанците са давали 40 процента от доходите си през 2016 година за плащане на наем спрямо 28 процента в ЕС. Според Фернандо Енсинар, съосновател и директор проучвания в \"Идеалиста\", да се говори за \"балон\" не е правилно, тъй като сегашното увеличение в цените на наемите не се дължи на спекулация, а е следствие от икономическия подем, който започва от 2014 година. Испания се надява на увеличение на брутния вътрешен продукт през тази година с 2.7 процента след три години, през които темпът на икономическия растеж се е ускорил с 3%. Енсинар твърди, че цените на наемите \"не са били реални\" преди няколко години и са отговаряли на \"кризисната ситуация\" Изправено пред настоящото увеличение на цените, кметството от левицата в Мадрид започна битка със сезонните наеми като тези на \"Еърбиенби\" (Airbnb), за които се смята, че покачват цените на наемите. Кметството в Барселона се опита да накара собствениците на незаети жилища да ги дадат под наем. За специалистите в сектора контролът не е решението на проблема. Беатрис Торибио предлага по-скоро система от мерки, които включват защита на собствениците срещу неплащане на наеми и най-вече построяването на социални жилища в страна. В Испания социалните жилища са само 2.5 процента от общия брой според фондация \"Хаузинг Юръп\" (Housing Europe). Правителството оповести, че иска да построи 20 хил. такива жилища за четири до шест години. /БТА", "date": "2018.10.16", "title": "Високите наеми в Испания будят страх от нов \"балон\""}
{"url": "https://www.dnevnik.bg/sport/2018/10/16/3328148_shefut_na_mercedes_smiata_che_bitkata_za_titlata_vuv/", "text": "С 67 точки преднина при оставащи четири състезания до края на сезона  Люис Хамилтън  влиза в уикенда за Гран при на САЩ. Шефът на британеца в \"Мерцедес\"  Тото Волф  обаче не смята битката за титлата за предрешена. Австриецът предупреди, че в спорта са виждани невероятни обрати. \"Люис се представя невероятно в болида и по този начин стимулира целия отбор да дава още повече от себе си. Заедно успяваме да се мотивираме и да се представяме на все по-високо ниво\", каза Волф. Шефът на \"Мерцедес\" призова всички в отбора да запазят високото ниво на концентрация и за състезанието на пистата в Остин, Тексас. Според Волф пилотът на \"Ферари\" Себастиан Фетел ще се бори до последно, докато има шансове на теория. \"Пистата в САЩ е добра за нашия отбор и имаме успехи на нея, но миналото не ти гарантира нищо в настоящето. Всички в отбора са наясно, че няма да получим нищо даром. Битката през сезона е много оспорвана и макар че нямахме най-бързата кола, през лятото обърнахме нещата в наша полза заради усилена работа. Разликите са много малки и съм убеден, че от \"Ферари\" ще натискат до последния завой на последния старт в Абу Даби\", добави Волф. Той даде за пример ситуацията от 2007 г., когато \"Макларън\" беше във водеща позиция, но \"Ферари\" спечели титлата при пилотите с Кими Райконен в последния старт в Бразилия. Хамилтън, който спечели шест победи в последните седем старта, може да стане шампион още в Тексас през уикенда. Британецът ще бъде световен първенец за пети път, ако спечели надпреварата, а Фетел завърши трети. Дори и да не спечели, но вземе с осем точки повече от съперника си, Хамилтън ще триумфира с титлата три кръга преди края. При конструкторите \"Мерцедес\" води с 538 точки, \"Ферари\" заема второто място със 78 точки по-малко.", "date": "2018.10.16", "title": "Шефът на \"Мерцедес\" смята, че битката за титлата във Формула 1 не е решена"}
{"url": "https://www.dnevnik.bg/photos/2018/10/16/3328066_fotogaleriia_dujd_kato_za_niakolko_meseca_navodni/", "text": "Наводненията във Франция взеха най-малко 12, а според някои източници - 13 жертви. Заради проливния дъжд, който продължи повече от 12 часа, река излезе от коритото си и заля много жилищни сгради.", "date": "2018.10.16", "title": "Фотогалерия: \"Дъжд като за няколко месеца\" наводни район в Югозападна Франция"}
{"url": "https://www.dnevnik.bg/detski_dnevnik/2018/10/16/3328175_kongres_za_jelaeshti_da_sledvat_medicina_shte_se/", "text": "Медицинският конгрес за ученици Junior Pre-course  ще събере за втора поредна година единайсетокласници и дванайсетокласници от цялата страна, които искат да кандидатстват обща, дентална медицина или фармация. Това съобщи пред \"Дневник\" Здравка Стоянова, студентка в Медицинския университет в София, която е сред организаторите на събитието. Junior Pre-course е част от Международния биомедицински конгрес и ще се проведе в \"София тех парк\" от 16 до 18 ноември, а участието в него е безплатно, след  регистрация . За учениците, които ще присъстват, е изготвена специална програма, която включва лекции и уъркшопове на основни теми по време на обучението им в медицински университет през първите 3 години. Заедно със студенти те ще се докоснат до иновациите в областта на биотехнологиите, регенеративната медицина, синтетичната биология. В програмата e включена и състезателна част - универсиадата, която ще се проведе в два кръга - отборен и индивидуален. Учениците ще покажат своите знания в областта на биологията и химията, като победителите в индивидуалния кръг ще получат награда.", "date": "2018.10.16", "title": "Конгрес за желаещи да следват медицина ученици ще се проведе в София"}
{"url": "https://www.dnevnik.bg/kultura/2018/10/16/3328177_literaturni_nagradi_peroto_obiaviha_finalnite_si/", "text": "Зелда\", \"15 ангела на върха на пръста\", \"Дърводелецът\" и \"Топлото човече\" са сред заглавията - финалисти за наградите \"Перото\", които четвърта година се дават за принос към българския литературен контекст и ще бъдат връчени на 2 ноември в Литературен клуб \"Перото\" - ден след празника на народните будители, обявиха от НДК. Трима автори и техните произведения и преводачи стигат до финала във всяка от петте категории: \"Проза\", \"Поезия\", \"Детска литература\", \"Превод от български на чужд език\" и \"Дебют\". Те са избрани от жури в състав: проф. д-р Амелия Личева, проф. Милена Кирова, доц. Дария Карапеткова, доц. Дарин Тенев и д-р Митко Новков. Всички селектирани заглавия са публикувани между юли 2017 и юни 2018 г. Освен тях ще бъде връчена и Награда за цялостен принос в съвременната българска литература. Статуетките за наградените са дело на българския скулптор проф. Емил Попов. Негови творби отдавна красят НДК: металната пластика \"България – земя на древни култури\" в съавторство с проф. Ангел Станчев е разположена в западното фоайе, а пред вход А3 е скулптурата му \"Конникът\". • Кристин Димитрова, \"Като пристигнеш, обади се\", изд. \"Обсидиан\"; • Деян Енев, \"Дърводелецът\", изд. \"Рива\"; • Йорданка Белева, \"Кедер\", изд. \"Жанет 45\". • Елин Рахнев, \"Зелда\", изд. \"ICU\"; • Мирела Иванова, \"Седем стихотворения (с) биографии\", изд. \"Хермес\"; • Владимир Левчев, \"Марс\", изд. \"Да\". • Сотир Гелев, \"Как Лора се научи да брои до десет\", изд. \"Ентусиаст\"; • Елена Павлова, \"Камен и пиратите от 5г\", изд. \"Софтпрес\"; • Мая Дългъчева, \"Топлото човече\", изд. \"Жанет 45\". • Иво Панов и Алиреза Пурмохаммад – превод на персийски на \"История славянобългарска\" от Паисий Хилендарски; • Хайри Хамдан – превод на арабски на 60 съвременни разказа на 46 автори в антология \"В началото бе епилогът\"; • Изидора Анжел – превод на английски на \"Една и съща нощ\" от Христо Карастоянов. • Николай Терзийски, \"Отлъчване\", изд. \"Жанет 45\"; • Наталия Делева, \"Невидими\", изд. \"Жанет 45\"; • Ангелина Александрова, \"15 ангела на върха на пръста\", изд. \"Жанет 45\".", "date": "2018.10.16", "title": "Литературни награди \"Перото\" обявиха финалните си номинации"}
{"url": "https://www.dnevnik.bg/evropa/regioni/2018/10/16/3328188_putnata_agenciia_shte_rehabilitira_putia_smolian_-/", "text": "Агенция \"Пътна инфраструктура\" започна тръжна процедура за изработването на технически проекти при основния ремонт на близо 111 километра републикански пътища, предаде  в. \"Отзвук\" . Въз основа на проектите, които ще бъдат направени, след това ще се рехабилитират над 22 км от пътя Смолян – Рудозем през Фатово и връх Средногорец. Общата индикативна стойност на поръчката е близо 1.7 млн. лв. Кандидатите могат да подават офертите си до 17.30 часа на 26 ноември. По тази поръчка ще бъдат извършени инженерно-геоложки проучвания и геодезически замервания, конструктивно обследване на съоръженията и ще се изготвят технически проекти за основен ремонт на пътните отсечки. С изработените проекти ще бъдат уточнени необходимите ремонтни дейности и тяхната индикативна стойност.", "date": "2018.10.16", "title": "Пътната агенция ще рехабилитира пътя Смолян - Рудозем"}
{"url": "https://www.dnevnik.bg/sport/2018/10/16/3328193_video_deniat_predi_14_godini_koito_promeni_istoriiata/", "text": "Датата 16 октомври остава завинаги в историята на  \"Барселона\" . Преди 14 години Лионел Меси направи дебюта си за каталунците в дербито с \"Еспаньол\". Аржентинецът влезе като резерва в 82-ата минута на мястото на Деко, тогава носейки фланелката с №30. Меси изигра първия си мач за \"Барселона\" на 17 години, три месеца и 22 дни. \"Всеки 16 октомври е празник в \"Барселона\" и за всички фенове на отбора, защото това е денят на Лионел Меси. Преди 14 години той беше едно момче с големи мечти, но сега с право е смятан за най-великия футболист в историята\", написаха каталунците на сайта си. Меси има 648 мача за \"Барселона\" и е на трето място във вечната ранглиста зад бившите си съотборници Шави Ернандес и Андрес Иниеста. Аржентинецът е и голмайстор №1 в историята на клуба с 563 гола. Той е най-успешният футболист на \"Барселона\" със спечелени 33 трофея. Миналата година аржентинецът  поднови договора си с \"Барселона\" до 2021 г.  с клауза за откупуване от 700 милиона евро. Меси е и футболистът с най-големи приходи, които за  миналата година са били 126 милиона евро .", "date": "2018.10.16", "title": "Видео: Денят преди 14 години, който промени историята на \"Барселона\""}
{"url": "https://www.dnevnik.bg/ot_vas/novini_ot_vas/2018/10/16/3328007_orlova_chuka/", "text": "Пещерата Орлова чука се намира на около 40 км от Русе, в близост до село Пепелина. Името й идва от скалния венец, който стои над входа.", "date": "2018.10.16", "title": "Орлова чука"}
{"url": "https://www.dnevnik.bg/sport/2018/10/16/3328197_meiuedur_obiavi_che_e_gotov_da_se_boksira_s/", "text": "Непобеденият на професионалния ринг Флойд Мейуедър обяви готовност да се изправи срещу световния шампион в UFC Хабиб Нурмагомедов. 41-годишният американец има 50 победи в 50 боксови срещи, а 30-годишният руснак е спечелил всеки един от 27-те си мача в смесените бойни изкуства (ММА). Мейуедър вече направи  един двубой с боец от UFC - Конър Макгрегър.  Двамата се срещнаха през август 2017 г., а американецът спечели с технически нокаут в десетия рунд. В началото на този месец  Нурмагомедов победи Макгрегър  в битка за световната титла в лека категория на UFC, след като принуди ирландеца да се предаде със задушаваща хватка. В неделя руснакът предизвика Мейуъедър на двубой. \"Хайде, Флойд. Трябва да се бием сега. 50-0 срещу 27-0. Двама бойци, които никога не са губили. Да го направим! Защо не? В джунглата може да има само един крал. Разбира се, че аз съм кралят, защото той не успя да повали Макгрегър, а аз го направих с лекота\", заяви Нурмагомедов на събитие в Русия в компанията на изпълнителния директор на \"Мейуедър промоушънс\" Ленард Елърби. Мейуедър отговори на предизвикателството в социалните мрежи. \"CBS, Showtime, MGM Garden, вадете чековите книжки. Нека да направим Лас Вегас велик отново\", написа американецът. Във вторник Нурмагомедов заяви, че има едно условие - мачът да не е в Лас Вегас. \"Защото няма да ми платят парти\", написа руснакът. Той се пошегува със замразения му хонорар (2 млн. долара) от мача с Макгрегър. Заради мелето, което предизвика след срещата, Нурмагомедов все още не е получил своя чек. Междувременно и двамата са със  спрени права от Спортната комисия на щата Невада. Преди месец Мейуедър обяви, че ще се завърне на ринга до края на година за втори мач с Мани Пакиао. Първата им среща, която се състоя през 2015 г., разби рекордите по приходи и гледаемост в бокса.", "date": "2018.10.16", "title": "Мейуедър обяви, че е готов да се боксира с Нурмагомедов"}
{"url": "https://www.dnevnik.bg/biznes/2018/10/16/3328265_turgovci_nastoiavat_da_budat_opovesteni_prichinite_za/", "text": "В писмо до министъра на правосъдието Цецка Цачева от Българската стопанска камара (БСК) призовават да бъдат оповестени причините, довели до срива на Търговския регистър, както и какви мерки ще бъдат предприети за обезпечаване на работата му. В писмото се напомня, че  сривът в работата на Търговския регистър през август  е бил предшестван от редица проблеми във функционирането му. \"В продължение на няколко поредни години се наблюдава и забавяне от над една година при обработката на заявления за обявяване на годишни финансови отчети\", се казва в писмото и се напомня, че в своя позиция от 27 август БСК вече е настояла за публично оповестяване на причините, довели до срива на регистъра, но до момента липсва отговор на поставените въпроси. Обявената миналата седмица от Агенцията по вписванията обществена поръчка за купуване на допълнително дисково пространство \"допълнително засилва притесненията на бизнеса, че нормалното функциониране на регистъра не е обезпечено, и сме изправени пред реална опасност от нов срив\", се казва в текста. БСК е смутена и от твърденията, с които се аргументира решението за откриване на процедурата - че спешната потребност от допълнително дисково пространство не е резултат от действия и бездействия на Агенцията по вписванията и че към датата на първия срив на дисковите масиви агенцията не е могла и не е била длъжна да знае, че това ще се случи, респективно - че заради това ще се наложи спешно възлагане на поръчката. \"Оставяме без коментар, че за обосноваване на мотивите за избор на вида на процедурата на първо място са посочени \"публикации в медиите\", пише още в позицията. \"Силно притеснително е и посоченото в решението изявление, че в рамките на около 20 календарни дни дисковото пространство в Информационен център ще свърши, а в Резервен информационен център това ще се случи в рамките на около 14 календарни дни, което ще доведе до спиране на базите данни на регистрите и спирането на функционалностите, предоставяни от регистрите, както и спиране на работа на цялата ИТ инфраструктура на агенцията. Подобна информация по никакъв начин не е публично комуникирана и създава подозрения, че управлението на процесите в АВ е крайно хаотично и непрозрачно и в крайна сметка генерира несигурност и непредвидимост за бизнеса. Опасяваме се, че в посочените кратки срокове, дори и при успешно проведена процедура за избор на изпълнител, функционирането на информационните регистри ще е изложено на голям риск\", завършва писмото на БСК.", "date": "2018.10.16", "title": "Работодатели настояват да бъдат оповестени причините за срива на Търговския регистър"}
{"url": "https://www.dnevnik.bg/biznes/2018/10/16/3328213_rabotodatelite_iskat_otpuska_za_maichinstvo_da_ne_se/", "text": "Работодателските организации в България поискаха промени в Кодекса на труда, с които отпускът за отглеждане на дете до двегодишна възраст да не се признава за трудов стаж, който дава право на платен годишен отпуск. С писмо до вицепремиера Валери Симеонов и социалния министър Бисер Петков председателят на Българската стопанска камара и на Асоциацията на организациите на българските работодатели Радосвет Радев настоява да се вземе под внимание  решението на съда на Европейския съюз от началото на октомври. Съдът се произнесе след преюдициално запитване от румънски съд. Запитването е било дали пpaвoтo нa Cъюзa дoпycĸa paзпopeдбa oт нaциoнaлнoтo пpaвo, ĸoятo пpи oпpeдeлянeтo нa пpoдължитeлнocттa нa гoдишния oтпycĸ изĸлючвa възмoжнocттa пepиoдът, пpeз ĸoйтo paбoтниĸът e бил в poдитeлcĸи oтпycĸ, дa ce cчитa зa пepиoд нa дeйcтвитeлнo пoлaгaнe нa тpyд. Решението на Съда на ЕС означава, че разпоредба oт нaциoнaлнoтo зaĸoнoдaтeлcтвo, ĸoятo изĸлючвa oт гapaнтиpaния плaтeн гoдишeн oтпycĸ пepиoдa нa poдитeлcĸия oтпycĸ (мaйчинcтвo), e в cъoтвeтcтвиe c пpaвoтo нa Cъюзa, защото вpeмeтo нa poдитeлcĸи oтпycĸ нe мoжe дa ce пpиpaвни нa пepиoд нa дeйcтвитeлнo пoлaгaнe нa тpyд, казва Съдът на ЕС. Работодателите настояват този въпрос да бъде решен чрез колективно трудово договаряне, \"а не да бъде уреден с императивни норми\". \"Така ще се отстрани едно законодателно решение, което неоправдано прехвърля финансова тежест върху работодателите\", пише още в писмото на работодателите. Рeшeниeтo нa Cъдa нa EC e вaжнo, зaщoтo cлeд пpoизнacянeтo мy тo cтaвa зaдължитeлнo зa юpиcдиĸциитe нa вcичĸи дъpжaви члeнĸи, изпpaвeни пpeд пoдoбни cпopoвe. Пo бългapcĸoтo зaĸoнoдaтeлcтвo вpeмeтo, пpeз ĸoeтo paбoтничĸитe и cлyжитeлĸитe ca в oтпycĸ зa oтглeждaнe нa мaлĸo дeтe, ce зaчитa зa тpyдoв cтaж и пpaвo нa гoдишeн oтпycĸ. Πo тaзи пpичинa тe имaт пpaвo нa плaтeн гoдишeн oтпycĸ cлeд зaвpъщaнeтo cи нa paбoтa, aĸo пoиcĸaт пиcмeнo paзpeшeниe зa тoвa.", "date": "2018.10.16", "title": "Работодателите искат отпускът за майчинство да не се зачита за трудов стаж"}
{"url": "https://www.dnevnik.bg/sport/2018/10/16/3328114_fotogaleriia_skorost_i_adrenalin_v_rali_bulgariia/", "text": "Скорост, адреналин и силни емоции предложи 49-ото рали \"България\". Надпреварата премина без присъствието на чуждестранни пилоти, като 30 отбора премериха сили в четири състезателни отсечки. На снимката: единственият женски екипаж Диана Стоянова и Иванела Иванола прелитат със своята Honda Civic Type R.", "date": "2018.10.16", "title": "Фотогалерия: Скорост и адреналин в рали \"България\""}
{"url": "https://www.dnevnik.bg/bulgaria/2018/10/16/3328252_tristranniiat_suvet_podkrepi_proekta_za_horata_s/", "text": "Националният съвет за тристранно сътрудничество /НСТС/ подкрепи частично  проекта на Закон за хората с увреждания . От подкрепа се въздържаха всички работодатели и КТ \"Подкрепа\". Единствено КНСБ подкрепи законодателното предложение, предаде БТА. Основен спорен въпрос и днес се оказха и деите за въвеждане на квоти за работодателите  за наемане на служители с намалена работоспособност. И ако не се спазват тези квоти – плащането на компенсационна вноска. От бизнеса смятат още, че  ще се изхарчат допълнително 150 милиона лева , без да се решат проблемите на хората с увреждания. А основната забележка на бизнеса по отношение на това, че няма промени, е свързана с оставането на медицинската експертиза - ТЕЛК решенията, като водеща при индивидуалната оценка. Според работодателите не се вижда крачка към прилагане на Международната класификация на функционалността. По време на дискусията работодателите отново възразиха остро срещу квотите за наемане на хора с увреждания, предвидени в законопроекта. А и синдикатите изразиха съмнение, че те ще са работещ механизъм. След заседането вицепремиерът Валери Симеонов, който ръководи тристранният съвет, коментира, че забележките на работодатели и синдикати ще бъдат отразени при обсъждането на законопроекта в парламента. Заместник-председателят на Българската стопанска камара Димитър Бранков отбеляза, че с квотите най-много се натоварват работодатели с по-малко служители, като за тях се въвежда квота от 4 процента, а за по -големите - 2 на сто от средносписъчния състав. В закона е заложено работодатели с 50 до 99 работници и служители да наемат поне двама души с трайни увреждания, а работодатели със 100 и над 100 работници и служители - 2 на сто от средносписъчния си състав. Бранков изчисли, че за някои от предприятията задължението общо ще стане 14 процента от заетите в предприятието да са хора с увреждания. Според него предвидената компенсационна такса, в случай че не се назначи човек с увреждане, на практика е въвеждане на данък, което е в противоречие с управленската програма и противоречи на закона за държавните такси. Ако работодателите не изпълнят задълженията, дължат всеки месец компенсационна вноска в размер на 30 на сто от минималната работна заплата за страната за всяко незаето работно място за човек с трайно увреждане, е предвидено в закона. Бранков допълни, че санкциите, които се събират от Главната инспекция по труда, ще стигнат до 10 000 лева, като под удара попадат всички предприятия с над 50 души, които са 30-35 хиляди. От бизнеса посочиха, че не е ясно как инспекцията ще администрира изключенията от прилагането на квотите. И че се създава ново звено, в което може да се генерира корупция в \"допълнение на това, което има около ТЕЛК комисиите\". Изпълнителният председател на Асоциацията на индустриалния капитал в България Васил Велев също е против квотите. Според него политиката по квотите е доказала своята неефективност. Велев допълни, че още по-лошо е, че тази политика се превръща в тежест за малките предприятия - колкото по-малки са предприятията, толкова повече тежести за наемане. Работодателите искат мерки за заетост в специализираните предприятия за хора с увреждания. Те оповестиха статистика, че в момента там са заети около 2000 души при повече от 50 000 преди 30 години. Този закон можеше да е по-добър, но можеше и да е много по-лош, заяви лидерът на КТ \"Подкрепа\" Димитър Манолов. Той заяви, че средата, в която се е писал, е била среда на истерии, на желание на внимание за камерите, на съмнителна компетентност, на егоизъм и на борба за пари, колкото и да не се признава. Ваня Григорова от синдиката посочи, че участниците в работната група по законопроекта са се борели да се минимизират вредите, вместо да се отива към напредък. Тя отбеляза, че благодарение на КТ \"Подкрепа\" се запазва защитата от уволнение на хора с увреждания. Според нея е съмнително дали квотите ще дадат резултат, заради многото хипотези на неизпълнение и алтернативни методи за изпълнение на квотите. Димитър Манолов смята, че много работодатели ще предпочетат да внесат компенсационната вноска от 30 процента, вместо да назначат човек с увреждане. За КНСБ най-важното, което се прави със законопроекта, е да стане ясно, че отговорността по политиките за хората с увреждания не е само на социалното министерство, а на всички министерства и общини, каза Ася Гонева от синдиката. И работодатели, и вицепремиерът Валери Симеонов, който е председател на НСТС, изтъкнаха, че законопроектът  е правен под безпрецедентен натиск  и с  ненужно напрежение.  Заради което имал сериозни пропуски. Социалният министър Бисер Петков изтъкна важността на предвижданите две национални програми - едната за подкрепа на работодателите, която да насочва ресурс към бизнеса за адаптиране на места за хора с увреждания, а другата за достъпна среда и мобилност.", "date": "2018.10.16", "title": "Тристранният съвет подкрепи проекта за хората с увреждания, но заложи промени за парламента"}
{"url": "https://www.dnevnik.bg/bulgaria/2018/10/16/3328266_bsp_da_si_spomni_kakuv_e_prinosut_i_v_zdraveopzavaneto/", "text": "БСП да си спомни какъв е приносът й в здравеопазването, преди са дава оценки. Един вот на недоверие може да бъде успешен само ако имаш алтернатива, а партията няма. Това коментира зам.-председателят на ГЕРБ Цветан Цветанов в Смолян, цитиран от \"Фокус\". \"Когато внасяш вот на недоверие, без да имаш алтернатива – това е просто заяждане. За БСП е лесно да дават страшни оценки и прогнози за българското здравеопазване, при положение че не предлагат алтернатива и не носят отговорност\", конкретизира той по повод  третия вот на недоверие  към правителството. Цветанов припомни в какво състояние е била болницата в Смолян преди 10 години и направи сравнение с днешния й вид. \"За последните 8 години в болницата са инвестирани над 10 млн. лв. Правителството отпусна целево 1 млн. лв. за изграждането на инвазивна кардиология, каквато до момента нямаше в цялата област\", допълни зам.-председателят на ГЕРБ. Той отбеляза, че Смолянска област се превръща в атрактивна дестинация както за туризъм, така и за живот. \"БСП от май миналата година говорят за предсрочни избори. Те дори искаха да откажем европредседателството, като инициираха вот на недоверие в неговото начало и край. Това е ясен знак, че те искат да ни отклонят от правилната посока на развитие, към която правителството на Бойко Борисов и управляващото мнозинство в парламента водят страната\", каза той. По думите му европейските избори догодина ще бъдат генерална репетиция за местния вот, като сподели, че за България ще е по-добре да има повече депутати в най-голямото европейско семейство – това на ЕНП. Попитан защо в понеделник не е имало коалиционен съвет, Цветан Цветанов заяви, че не е имало тема, която да налага провеждането на това събрание. \"Всички заедно преценихме, че можем да използваме възможността и да се отдадем на нашите политически ангажименти\", съобщи той. По думите на Цветанов, който е и председател на Комисията по вътрешна сигурност и обществен ред, фактът, че все още няма назначен главен секретар на МВР, не спъва работата на ведомството, защото в закона е ясно разписано каква е практиката в такива случаи.", "date": "2018.10.16", "title": "БСП да си спомни какъв е приносът й в здравеопзаването, призова Цветанов"}
{"url": "https://www.dnevnik.bg/sviat/2018/10/16/3328161_sauditskiiat_davos_v_pustiniata_ostana_bez_kljuchovi/", "text": "Правителствата по света засега сдържат реакцията си на случая със саудитския журналист Джамал Кашоги,  изчезнал при влизане в консулството на Рияд  в Истанбул преди две седмици. Компаниите обаче не го правят. Решението на световни имена в бизнеса засега да не работят със Саудитска Арабия или поне да бойкотират предстоящ икономически и инвестиционен форум е важно не само икономически. \"Инициативата за инвестиции в бъдещето\" - събитие, известно като \"Давос в пустинята\" - ще се състои между 23 и 26 октомври. То е важно, защото трябваше да е платформа, на която престолонаследникът принц Мохамед бин Салман да обяви и рекламира визията си за бъдещето на страната. Действията срещу Кашоги, в които може да са замесени саудитските власти обаче, поставят желанието ѝ за промяна под въпрос, смятат критиците - какъвто беше и изчезналият журналист, служил дълги години преди началото на реформите като съветник на управляващите в Рияд. Кой няма да се включи  Днес компанията последва редица други с изявление, с което нейният главен изпълнителен директор Даян Грийн отказва планираното си участие във форума.  Изпълнителният директор на компанията Дара Хосровшахи каза миналата седмица, че компанията му няма да участва. Суверенният фонд на Саудитска Арабия, който е домакин на конференцията, инвестира 3.5 млрд. долара и е сред най-големи инвеститори в компанията. Това бе първата голяма сделка на фонда на пазара на технологичните стартъп компании. В резултат външният министър на Бахрейн и бизнесмен от Обединените арабски емирства призоваха за бойкот на \"Юбер\" и в техните страни.  Британският милиардер Ричард Брансън не просто няма да участва в конференцията. Компанията му спира преговори за публични инвестиции за 1 млрд. долара в космически проекти на \"Върджин\". Бизнесменът каза също, че заради изчезването ще се оттегли от ръководството на два саудитски туристически проекта край Червено море. Ако съобщенията за случилото се в Турция се окажат истина, това със сигурност ще промени ситуацията и способността на всеки от нас тук, на Запад, да правим бизнес със саудитското правителство, посочи в изявление Брансън. Няма да участват изпълнителните директори на   Джейми Даймън, на швейцарската банка (и стратегически партньор на форума)   Тиджан Тиам, на базираната в Лондон (и седма най-голяма в света) банка   Джон Флинт и международната компания за банкови и финансови услуги   Бил Уинтърс. Специално изявление дойде от инвестиционната корпорация  , чийто изпълнителен директор Лари Финк също се отказа от събитието. Финк поиска конференцията да се отложи до края на разследването и увери, че решението му не означава прекъсване на връзките със Саудитска Арабия Директорът на   Бил Форд също се отказа да посети конференцията. Спонсори на конференцията като   и   също няма да се включат. Списъкът с медии продължава с в.  , сп.  , в.   и телевизия   и  . Няма да се включи създателят на операционната система \"Андроид\"  , заедно със Стив Кейс, бившия изпълнителен директор на  . Президентът на Световната банка   също няма да участва. Холандският финансов министър Вопке Хьокстра също обяви, че е \"малко вероятно\" да отпътува за конференцията. Кой не се отказва Финансовият министър Стивън Мнучин каза в края на миналата седмица, че засега не си е променил плановете, макар да е показвал готовност да го направи. Британският министър за международната търговия Лиъм Фокс също допуска възможността да бойкотира конференцията, съобщиха дипломатически източници на Би Би Си. От  списъка с партньори на форума  обаче следва, че много компании (Deloitte, PWC, Mastercard и други), изглежда, нямат намерение да променят плановете си да остават свързани със събитието.", "date": "2018.10.16", "title": "Саудитският \"Давос в пустинята\" остана без ключови партньори заради изчезналия журналист"}
{"url": "https://www.dnevnik.bg/sport/2018/10/16/3328216_svetovnoto_po_futbol_e_doneslo_125_mlrd_evro_na/", "text": "Ефектът от провеждането на световното първенство по футбол в Русия се равнява на 952 млрд. рубли (12.5 млрд. евро) за годините от 2013 до 2018 г. Това обяви изпълнителният директор на организационния комитет Алексей Сокорин в Катар, където след четири години ще се проведе следващото световно. Данните са отразени в доклад за влиянието на мондиала върху различни сфери като икономиката, социалното развитие и екологията, изготвен от организаторите на световното. По думите на Сорокин анализът показва изненадващи заключения. Ефектът от 12.5 млрд. евро за миналите пет години се равнява на около 1.1% от брутния вътрешен продукт на страната. Влиянието на турнира ще се усеща и в идните пет години, изчисляват авторите на доклада. Очакванията са за всяка от следващите пет години ефектът да се равнява на между 150-200 млрд. рубли (2-2.6 млрд. евро). В основата ще е резултатът от направените инвестиции покрай световното, а една трета от приходите ще са свързани с туризма. Световното е създало до 315 000 работни места годишно, допълват от организационния комитет.", "date": "2018.10.16", "title": "Световното по футбол е донесло 12.5 млрд. евро на руската икономика"}
{"url": "https://www.dnevnik.bg/sviat/2018/10/16/3328291_novite_sankcii_sreshtu_iran_shte_sa_nai-tejkite/", "text": "Вторият кръг американски санкции срещу Техеран влизат в сила на 5 ноември и са най-тежките, налагани на режима някога. Това съобщи в телефонен брифинг Брайън Хук, специален представител на САЩ за Иран и висш съветник на държавния секретар. Те ще засегнат  енергийния сектор  и транзакциите с чужбина на  централната банка на Иран . САЩ смятат, че първата вълна санкции са постигнали успех – над 100 компании са се оттеглили от страната или ще го направят до 4 ноември. \"Предишната администрация облекчи  санкциите срещу Иран  със 100 млрд. долара. Ние спазихме ангажиментите си, но в замяна Иран неспирно нарушава духа на сделката\", каза Хук. \"Те я използваха като стратегическо прикритие да разширят операциите си в Близкия изток – това включва въоръжаването и снабдяване на терористични групировки, кибератаки, агресия в морето, заплахата да затворят Ормузкия проток и разпространение на оръжия в Ирак, Сирия, Йемен и Ливан.\" САЩ са готови да предложат много в замяна на ново споразумение с Иран, но предпочитат то да бъде под формата на договор, уточни той.", "date": "2018.10.16", "title": "Новите санкции срещу Иран ще са най-тежките, налагани някога, предупредиха САЩ"}
{"url": "https://www.dnevnik.bg/evropa/2018/10/16/3328277_bulgariia_e_purva_v_es_po_broi_na_horata_v_risk_ot/", "text": "През 2017 г. 112.9 милиона души, или 22.5% от населението в ЕС, са били в риск от бедност или социално изключване, сочат  данни на \"Евростат\" . Това означава, че е било налице поне едно от следните три условия – риск от бедност след социални плащания, живот в тежки материални лишения или ниска степен на трудова заетост (отразява съотношението между броя месеци, в които членовете на домакинството са работили през съответния период, и броя на месеците, през които те на теория са могли да работят за същия период). След три поредни увеличения между 2009 и 2012 г., достигайки почти 25%, броят на хората в риск от бедност или социално изключване в ЕС е намалял през миналата година. Най-висок риск – в България През 2017 г. повече от една трета от населението е било в риск от бедност или социално изключване в три държави членки – България (38.9%), Румъния (35.7%) и Гърция (34.8%). На другия край на скалата с най-нисък процент хора в риск от бедност или социално изключване са Чехия (12.2%), Финландия (15.7%), Словакия (16.3%), Холандия (17%), Словения и Франция (и двете 17.1%) и Дания (17.2%). През 2008 г. 44.8% от българите са били в тази категория. Делът  на жените в риск от бедност или социално изключване в България е 40.4%, а на мъжете е 37.2% - най-високите в ЕС. В такъв риск живеят 41.6% от хората под 18 години (на второ място в ЕС след Румъния) и 48.9 на сто над 65 години (отново първи в ЕС), 40.3% от домакинствата без деца (на първо място в ЕС), 37.5% от тези с деца (отново първи в съюза), 23.3% от работещите (на второ място в съюза след Румъния) и 74.5% от безработните (трети в ЕС след Германия и Норвегия). Най-голямо намаление – в Полша Сред държавите членки, за които има налични данни за 2017 г., рискът от бедност и социално изключване се е увеличил от 2008 г. в 10 страни, като най-голямо е увеличението в Гърция (от 28.1% през 2008 г. до 34.8% през 2017 г., или +6.7%), Италия (+3.4%), Испания (+2.8%), Холандия (+2.1%), Кипър (+1.9%) и Естония (+1.6%). Най-голямо намаление се наблюдава в Полша (от 30.5% до 19.5%, или -11%), следвана от Румъния (-8.5%), Латвия (-6%) и България (-5.9%). Общо 16.9% от хората в ЕС са били в риск от бедност след социални трансфери през 2017 г., което означава, че техният разполагаем доход е бил под националния праг за риск от бедност. Делът на тези хора леко е намалял в сравнение с 2016 г. (17.3%), но продължава да бъде по-висок спрямо 2008 г. (16.6%). Повече от един на всеки петима души е в риск от този вид бедност в Румъния (23.6%), България (23.4% спрямо 21.4% през 2008 г.), Литва (22.9%), Латвия (22.1%), Испания (21.6%), Естония (21%), Италия (20.3%) и Гърция (20.2%). Най-нисък е делът в Чехия (9.1%), Финландия (11.5%), Дания и Словакия (и двете по 12.4%), Холандия (13.2%), Франция и Словакия (и двете по 13.3%) и Унгария (13.4%). В сравнение с 2008 г. делът се е увеличил в 19 държави членки, за които има налични данни, останал е непроменен в една и е намалял в седем. Тежки материални лишения В ЕС през 2017 г. 6.9% от населението е било в тежки материални лишения, което означава, че тези хора не са разполагали със средства например да плащат сметките си, да се отопляват или да отидат на почивка за седмица. Делът им е намалял в сравнение и с 2016 г. (7.5%), и с 2008 г. (8.5%), но силно варира в отделните държави членки – от 30% в България (през 2008 г. е бил 41.2%), 21.1% в Гърция и 19.7% в Румъния до по-малко от 4% в Швеция (1.1%), Люксембург (1.2%), Финландия (2.1%), Холандия (2.6%), Дания (3.1%), Малта (3.3%), Германия (3.4%), Австрия и Чехия (и двете по 3.7%). От 2008 г. броят на хората, живеещи в тежки материални лишения, се е увеличил в девет държави членки, за които има налични данни, и е намалял в 11.", "date": "2018.10.16", "title": "България е първа в ЕС по брой на хората в риск от бедност, 30% живеят в тежки материални лишения"}
{"url": "https://www.dnevnik.bg/sport/2018/10/16/3328271_nadal_posochi_federer_za_nai-velikiia_v_istoriiata/", "text": "Световният №1 Рафаел Надал посочи своя голям съперник на корта Роджър Федерер като най-великия играч в историята на тениса. Според испанеца много трудно някой тенисист ще успее да подобри постиженията на швейцареца. Надал беше попитан как се чувства, когато чува хората да говорят за Федерер като най-великия в историята, и дали не смята, че за него трябва да се говори по същия начин. \"Аз съм първият, който ще го каже (че Федерер е най-великият). Не чувствам нищо, когато го чувам от други хора, защото вярвам, че е 100% справедливо да го казват. Той е най-великият днес и ще бъде много трудно друг играч да подобри постиженията му\", каза Надал. \"Винаги съм казвал, че не е справедливо, когато се анализира историята на даден играч, да се гледат само постиженията в Големия шлем. Всеки, който е в този спорт, знае, че тенисът не е само турнирите от Големия шлем. Има много други важни неща извън тях\", продължи испанецът. Надал е втори по брой титли от Големия шлем - 17, като изостава с три от рекорда на Федерер. Швейцарецът има предимство и в отличията от финалите на АТП - 6 срещу 0. В същото време испанецът е спечелил повече трофеи в сериите \"Мастърс\" - 33 срещу 27, има 23 победи в 38-те си мача с Федерер, както и индивидуален златен медал от олимпийски игри, който липсва в колекцията на Маестрото. \"Роджър е спечелил повече от всеки друг в тези турнири, но той има изумителни постижения и извън Големия шлем\", каза още световният №1. Според Надал на този етап той не трябва да бъде включван в дебата за това кой е най-великият. \"Не съм гледал Род Лейвър, но знам неговите постижения. Той е успял да спечели четирите турнира от Големия шлем и преди, и след началото на Откритата ера на тениса (1968 г.). Затова днес въпросът не трябва да е (кой е по-велик) между мен и Роджър, а по-скоро между Роджър и Род Лейвър.\" \"Що се отнася до моята кариера, аз успях да постигна много повече, отколкото съм мечтал. Надявам се да имам шанс да продължа да печеля. Ще работя с всички сили за това. И когато приключа кариерата си, ще видим къде в историята на тениса се намирам\", завърши Надал.", "date": "2018.10.16", "title": "Надал посочи Федерер като най-великия в историята"}
{"url": "https://www.dnevnik.bg/politika/2018/10/16/3328327_dbg_modelut_na_upravlenie_na_gerb_vodi_do/", "text": "Моделът на управление на ГЕРБ, изповядван и от БСП, и ДПС, води страната към разпад. Отказът от решителни действия по реформиране на политиката по доходите, здравеопазването, правосъдието и социалната сфера е гаранция за лош стандарт на живот, който обрича страната на изчезване. Това заяви председателят на \"Движение България на гражданите\" (ДБГ) на конференция \"Как да повишим качеството на живот на българина?\", подпомогната от фондация \"Конрад Аденауер\". На форума имаше представители на ДСБ, БНД, СДС, ССД и БДФ. Делчев припомни, че 11 години след влизането в ЕС България все още е най-бедната държава, на последно място по качество на живот. Казват БВП расте, безработицата спада, но това не си личи от скоростта, с която българите напускат страната. За миналата година България е загубила 52 хил. души, колкото е Враца. България, която е оцеляла 14 века, само след 134 години ще изчезне, ако продължаваме така, добави Делчев. Той добави, че 23.4%, или всеки четвърти е в риск от бедност, а цените се увеличават. Нашите експерти изчисляват, че през 2018 и 2019 всеки трети ще изпадне в бедност, заяви Делчев. Правителството можеше да намали ДДС с 2%, като по този начин остави в джоба на хората и бизнеса 1 млрд. лв., вместо това, то прави точно обратното – въвежда допълнителни тежести, каза Делчев. Според него увеличаването на максималните осигурителни прагове до 3000 лв. ще удари именно хората, които са избрали да останат в България, защото взимат над 2600 лв. И то нарушавайки основното си обещание да не увеличават данъци и осигуровки, коментира Делчев. След като България влезе в НАТО и ЕС, сякаш страната няма нова национална цел, смята Делчев. Тъй като БСП не могат да се нарекат истинска опозиция, считам, че истинската промяна може да дойде само от демократичната общност обединена зад една кауза. Според ДБГ трябва всички вдясно да започнем да работим за една кауза: повишаване на стандарта на 100% от българите в България чрез достойни доходи, качествено здравеопазване и образование и справедливо правосъдие, завърши Делчев. Страна, която е източник на миграция, губи своя елит \"Страната загуби 1 млн. души, голямата част от тях квалифицирани кадри. Страна, която е източник на миграция, губи своя елит и това е много страшно, каза Торстен Гайслер, ръководител на Бюрото на фондация \"Конрад Аденауер\" в България. България има много добри макроикономически показатели, но това не е достатъчно, добави Гайслер. Той цитира данни от проучване сред немски инвеститори у нас, който поставят корупцията като най-сериозен проблем, на второ място е ниската ефективност на администрацията и висок ДДС. Ниският корпоративен данък се описва също като проблем от някои инвеститори, което аз не мога да разбера, каза Гасйлер. Няма социална политика Иван Нейков, който беше министър на труда в правителството на Иван Костов, смята, че у нас няма социална политика. Според него целта на управлението е задържане на положението и предотвратяване на социално напрежение. \"Виждаме, че все повече хора излизат на улицата, което означава, че този дефицит на идеи става все по-видим и траен\", каза Нейков. Ако една социална политика не им осигурява усещане за щастие, значи не струва, заключи Нейков. Сред реформите, които Нейков смята, че трябва да бъдат направени, е да бъдат създадени условия за квалификация на всеки пет години. \"Изследванията сочат, че най-бързо развиващите се бизнеси искат способността да можеш да решаваш проблем. Креативността се превръща в конкурентноспособност\", смята Нейков. Той добави, че трябва да бъдат въведени нови социални практики, за да има реална взаимопоставеност между мъжете и жените. \"Данните сочат, че си заравяме главата в пясъка и имаме устойчива и нарастваща дискриминация\", каза Нейков. \"Видиш ли, че в един отрасъл е феминизиран, значи заплащането е под средното\", добави той. Нейков обърна внимание, че \"има повече момичета, те се справят по-добре в училище, има повече студентки, имат по-добър успех. След което, като излязат на пазара на труда, от всички ръководни постове тази по-подготвена част заема под 12%.\"", "date": "2018.10.16", "title": "ДБГ: Моделът на управление на ГЕРБ води до обезлюдяване"}
{"url": "https://www.dnevnik.bg/gradska_sreda/2018/10/16/3328325_konkursut_za_ploshtad_sv_nedelia_shte_bude_prekraten_i/", "text": "Главният архитект на София Здравко Здравков ще прекрати конкурса за проект за реконструкция на площад \"Св. Неделя\" и ще обяви нова процедура с променени условия. Това казаха за \"Дневник\" от пресцентъра на ръководеното от Здравков направление. Проведен по новите условия, конкурсът ще бъде анонимен, основните изисквания ще са не финансови, а на база опит, като кандидатите ще трябва да имат пълна проектантна правоспособност. В България тя се дава след 4 години опит и магистърска степен по архитектитура. Изискването за портфолио и опит при проектирането на обществени пространства остава, като промяната ще е в това, че кандидатите трябва да са работили по такива обекти в последните 10 години. В настоящите условия изискването беше за последните 3 години. Дотук се стигна, след като от  Камарата на архитектите в България на два пъти настояваха  за промяна на условията в конкурса, тъй като според тях те са дискриминационни. Първоначалните изисквания бяха, че кандидатите трябва да имат генериран общ оборот от 1.5 млн. лв., от които 750 хил. лв. от подобни проекти за последните 3 години, 15-членен екип и 25 хил. кв. метра проектирани площади. След настояване от КАБ Здравков намали финансовите изисквания наполовина, броя на екипа на 5 души, а проектираната площ до 15 хил. кв. метра. От камарата обаче не сметнаха тези промени за достатъчни, защото според тях финансовите условия ограничават възможните кандидати само до големи фирми. Председателят на камарата Борислав Игнатов напусна състава на журито за конкурса и обяви, че организацията ще предупреди другите европейски камари за дискриминационните условия в процедурата.", "date": "2018.10.16", "title": "Конкурсът за площад \"Св. Неделя\" ще бъде прекратен и пуснат с нови условия"}
{"url": "https://www.dnevnik.bg/bulgaria/2018/10/16/3328332_mvr_bilo_izplatilo_chast_ot_duljimoto_na_sudebnite/", "text": "Над 65 хил. лв. са изплатени на съдебните медици в Пловдив от началото на годината, съобщиха от пресцентъра на МВР във връзка с  готвения протест заради неизплатени хонорари . Министерството на вътрешните работи уточнява, че прави всичко възможно за редовното изплащане на възнагражденията на вещите лица по възложени от разследващите полицаи съдебномедицински експертизи. Справка на \"Финансово осигуряване\" към областната дирекция на МВР Пловдив за изплатените от началото на годината възнаграждения сочи, че такива плащания са извършвани през януари, април, юни и август, като общата сума възлиза на 65 217 лв. Предвижда се 23 804 лв. да бъдат платени за извършени експертизи от вещи лица до края на октомври, отбелязват от МВР. От там уточняват, че тези плащания се извършват в рамките и съгласно утвърдените разходи по бюджета на МВР със Закона за държавния бюджет на България за 2018 г., които представляват съществен дял от разходите за издръжката на цялото ведомство.", "date": "2018.10.16", "title": "МВР било изплатило част от дължимото на съдебните медици в Пловдив"}
{"url": "https://www.dnevnik.bg/ot_vas/novini_ot_vas/2018/10/16/3328030_rozovata_curkva/", "text": "Един от най-интересните обекти от вътрешния град на крепостта Хоталич край Севлиево е розовата църква, или т.нар. Болярска църква. В подножието на археологически обект Хоталич, един добре проучен и отлично поддържан град от нашето Средновековие. Градът е имал централна част (цитадела) и предградие с жилищни сгради и работилници. При цитаделата са разкрити крепостни стени с пет порти, отбранителна кула и болярската църква.", "date": "2018.10.16", "title": "Розовата църква"}
{"url": "https://www.dnevnik.bg/evropa/2018/10/16/3328349_brjuksel_ne_postavi_viktoriia_marinova_sred/", "text": "Европейската комисия почете днес с едноминутно мълчание паметта на журналистите  Дафне Каруана Галиция  (Малта) и  Ян Куцяк  (Словакия), загинали в последната година заради своите разследвания по съмнения за корупция. Тази сутрин комисията разпространи изявление по повод годишнината от смъртта на Каруана Галиция. В последвал въпрос на всекидневната пресконференция на еврокомисията защо сред имената на журналистите не е била посочена и убитата в Русе телевизионна водеща  Виктория Маринова  говорител поясни, че това е свързано с данните от разследването в България и Германия на нейното убийство, предаде БТА. Мисля, че това, че разпространихме  изявление  за резултата от полицейското разследване в България и Германия за много бързата реакция и за (залавянето) на предполагаемия убиец и подбудите - мисля, че това ни накара да се насочим в (днешното) изявление към журналистите, пострадали заради своята работа. Това мога да кажа, добави говорителят. Преди година Каруана Галиция се събуди на този ден за последен път, преди да бъде убита заради своята работа. Днес трябва да спрем това, което правим, и високо да заявим, че в Европа трябва да бъде безопасно да се говори свободно, журналистите никога не трябва да бъдат плашени. Днес отдаваме почит на Каруана Галиция, Куцяк и всеки журналист, притискан и заплашван, дори убиван в Европа и по света, допълни говорителят. Той покани на трибуната представителя на организацията \"Репортери без граници\" Жюли Мажержак. От името на няколко европейски организации за защита на журналистите тя призова разследването в Малта да разкрие поръчителите на убийството на Каруана Галиция, както и за обществена проверка дали атентатът срещу журналистката е можело да бъде предотвратен.", "date": "2018.10.16", "title": "Брюксел не постави Виктория Маринова сред журналистите, загинали заради работата си"}
{"url": "https://www.dnevnik.bg/sport/2018/10/16/3328323_mourinyo_e_izpraven_pred_nakazanie_za_obidni_repliki/", "text": "Мениджърът на \"Манчестър юнайтед\" Жозе Моуриньо е изправен пред наказание заради поведението си след края на двубоя с \"Нюкасъл\". Английската футболна асоциация (ФА) повдигна обвинения на 55-годишния специалист за обидни коментари. След мача Моуриньо беше уловен от камерите да говори на португалски, като от ФА са използвали четец по устните, за да установят казаното. Според разследването мениджърът на \"Юнайтед\" е използвал \"обиден, нараняващ и неподходящ език\". Моуриньо има време до петък вечерта да отговори на обвиненията. Ако бъде признат за виновен, той може да бъде наказан да не ръководи в една или повече срещи. Португалецът е поставен под голямо напрежение  заради неубедителното представяне на отбора от началото на сезона. Клубът направи най-слабия си старт във Висшата лига от 29 години насам. Преди двубоя с \"Нюкясъл\", който \"Юнайтед\" спечели след обрат от 0:2 до 3:2,  Моуриньо даде рекордно кратка пресконференция , която продължи едва 3:32 мин. След мача мениджърът обвини медиите в целенасочени нападки към него.", "date": "2018.10.16", "title": "Моуриньо е изправен пред наказание за обидни реплики след мача с \"Нюкасъл\""}
{"url": "https://www.dnevnik.bg/sport/2018/10/16/3328314_vitalii_mutko_se_zavrushta_nachelo_na_ruskiia_futbol/", "text": "Вицепремиерът на Русия Виталий Мутко се завръща начело на Руския футболен съюз (РФС), съобщава insidethegames.biz. През декември той слезе от президентския пост заради  доживотната си забрана за участие в олимпийски игри . Мутко беше посочен като главно действащо лице в допинг схемата, заради която Русия беше изключена от олимпийския спорт. През юни вицепрезидентът на РФС Сергей Анохин заяви, че досегашният президент ще се завърне на поста си. Сега в сайта на футболния съюз Мутко отново се появява като президент на организацията. Според разследванията на Международния олимпийски комитет (МОК) и Световната антидопингова агенция (WАДА) Мутко в качеството си на спортен министър е бил в основата на държавно спонсорирана система за употреба, разпространение и прикриване на допинг между 2011 и 2015 г. Като причина за оттеглянето на Мутко от футбола в. \"Коммерсант\" посочи натиск от страна на ФИФА. Веднага след слизането от поста през декември 2017 г.  от международната федерация му благодариха и определиха решението му за отговорно . По-рано тази година президентът на Русия Владимир Путин защити Мутко и заяви, че би било \"невъзможно\" да го уволни.", "date": "2018.10.16", "title": "Виталий Мутко се завръща начело на руския футбол"}
{"url": "https://www.dnevnik.bg/kultura/2018/10/16/3328274_suzdavaneto_i_tvoreneto_ni_zapazvat_-_david_foenkinos/", "text": "На срещата с почитателите си в литературния клуб \"Перото\" вчера един от най-успешните автори на Франция Давид Фоенкинос разказа за най-новите си проекти и за интересни факти от живота си. На срещата присъства и преводачът Георги Ангелов, който до този момент е превел на български 9 от романите на френския автор. До този момент книги на французина са преведени на над 40 езика в цял свят. Освен това той пише сценарии, режисира и поставя пиеси. Богатата му биография включва около 18 романа, няколко сценария и различни отличия, като през 2012 г. е номиниран за престижните френски филмови награди \"Сезар\" с лентата \"Деликатност\". Освен че тази година е част от журито на кино-литературния фестивал CineLibri, Фоенкинос участва в него и с филма си \"Ревност\" от 2017 г. Режисира го заедно с брат си Стефан Фоенкинос, а сценария пише специално за лентата. След като пише първата си книга, Фоенкинос изпраща ръкописа на много издателства във Франция. Почти всички отказват да я издадат, но \"Галимар\" се съгласяват. От едно от най-добрите издателства в страната се доверяват на автора и със сигурност не съжаляват. \"Създаването и творенето ни запазват\", каза Фоенкинос, а Георги Ангелов допълни, че в неговите романи присъстват често темите за раздялата и смъртта. \"Прекарах много дълго време в болница, когато бях на 16 години, защото се разболях сериозно. Там имах време да мисля и след като всичко премина, приех следващия етап от живота си като прераждане. Все едно се бях преродил и започвах отначало\", разказа френският автор. След романа си \"Шарлот\" той спира да пише за една година и смята, че това е последната му книга. Съвсем не се оказва така. \"Не обичам рутината. Трябва да се възбуждам интелектуално и да предизвиквам мисълта си\", обясни Фоенкинос и разказа, че това е причината да не прави продължения на романите си. Младият автор, който развива интересите си не само в литературата, рисува живопис и е преподавател по китара. В момента завършва поредния си филм, а през септември излиза друг, на който той е сценарист. По повод работата си в киното той каза: \"За да бъдеш уважаван като режисьор, трябва да се дистанцираш от литературата.\"", "date": "2018.10.16", "title": "\"Създаването и творенето ни запазват\" - Давид Фоенкинос за киното и книгите"}
{"url": "https://www.dnevnik.bg/bulgaria/2018/10/16/3328405_chetiri_sa_kandidatite_v_obshtestvenata_poruchka_za/", "text": "Четири са кандидатите в обществената поръчка за новите електронни лични документи, всички те са международни компании с опит в областта, съобщава  \"Капитал\" .  О бявената през август поръчка  е с прогнозна стойност 238 млн. лв. без ДДС. Според зададените срокове електронните документи, които са ключов елемент от електронното правителство, се очаква да са готови най-рано през 2020 г. От МВР обясняват, че проверката на достъпа до класифицирана информация на участниците може да отнеме повече време. В новите документи за самоличност ще има вграден чип с биометрични данни и електронна идентификация, чрез която ще могат да се ползват електронните услуги на държавната и общинските администрации, както и електронен подпис. Такъв чип ще има и в удостоверенията за пребиваване на чужденци. Вграждането на биометрични данни в личните карти ще е по желание, а ако някой не желае в документите му за самоличност да има електронна идентификация, за това трябва да има изричен отказ от негова страна. Кандидатите Първият участник, обявен по време на отварянето на офертите, е обединение \"Ингруп Джемалто\", отбелязва  \"Капитал\" . Gemalto, единият участник в обединението, е международна компания за дигитална сигурност с 3 млрд. евро приходи за 2017 г. и 15 хил. служители по света, сочи справка в сайта им. По-рано тази година Gemalto спечели и поръчката за паспорти във Великобритания. Втората компания в процедурата - Veridos, е собственост на две германски дружества, Giesecke+Devrient GmbH (с оборот 2.14 млрд. евро за 2017 г.) и Bundesdruckerei GmbH (с оборот 475 млн. евро за 2016 г.) Фирмата кандидат е тясно профилирана в издаването на лични документи, като според фирмения им сайт са работили по е-паспортите в Австрия и Босна и Херцеговина, електронните лични карти в Германия и т.н. През 2016 г. Veridos спечели обществената поръчка у нас за 20 млн. лв. за една година за издаването на документите за самоличност. Третото обединение е \"Мюлбауер Ай Ди сървисис\". В него вероятно влиза Muhlbauer - също една от водещите световни компании, които се занимават с издаването на електронни лични документи по света. В последния кандидат - \"Дермалог Ани БГ консорциум\", влиза Dermalog. Компанията се занимава с биометрични продукти и решения и според фирмения им сайт са работили по разработката на електронни документи за самоличност в държави като Филипините, Бруней, Бразилия и т.н.  Друг възможен участник в последния консорциум е унгарската печатница за биометрични паспорти. Личната карта ще се ползва и като електронен подпис Пред БНТ зам.-министърът на вътрешните работи Красимир Ципов коментира, че е важно до началото на следващата годината да има сключен договор. Целта е новите лични документи да започнат да се издават от началото на 2020 г. Предвижда се личната карта да има електронен чип, който съдържа биометрия и електронна самоличност, за да може тя да се ползва като електронен подпис. Така ще могат да се ползват различни видове електронни услуги, които държавата предлага в момента. Новост е пускането на задгранични паспорти с 10-годишна валидност, наред с тези за пет години. Те ще съдържат повече страници, ще бъдат от по-качествена хартия, за да издържат на по-дългата употреба. Предвижда се електронна самоличност да има и в чипа на паспортите. Така и българите, които живеят предимно зад граница, ще могат да ползват всички електронни услуги, които администрацията предлага, уточнява Красимир Ципов пред БНТ. Документите на обвиняеми и подсъдими няма да им позволяват да напуснат страната На обвиняемите и подсъдимите, на които е забранено да напускат страната, ще се издава личен документ, който ще замества стандартната лична карта, но с него няма да може да се преминава през граница. Заявления за издаване на нови лични документи ще се подават на местата където това се случва и в момента. Сроковете за издаване се запазват, като само експресната поръчка ще се изпълнява не за 8, а за 12 до 24 часа. Сегашните лични документи могат да се използват до датата, изписана върху тях. Задължително преиздаване няма да има.", "date": "2018.10.16", "title": "Четири са кандидатите в обществената поръчка за новите лични карти"}
{"url": "https://www.dnevnik.bg/sviat/2018/10/16/3328293_sburkaha_li_sasht_s_podkrepata_za_sauditska_arabiia/", "text": "През 80-те и 90-те години на миналия век либийският лидер Муамар Кадафи разви навика да открива и убива критиците си в чужбина. Това донесе на страната му статута на неблагонадеждна държава. Този път обаче виновникът е Саудитска Арабия, отколешен съюзник на САЩ и важна част от близкоизточната политика на администрацията на Тръмп. Вероятното убийство на саудитския журналист (и коментатор на \"Вашингтон пост\") Джамал Хашокжи би следвало да задейства преразглеждане изоснови на естеството на съюза на САЩ със саудитците. Според съобщенията Саудитска Арабия е изпратила отряд убийци, които безочливо са отвлекли и убили в саудитското консулство в Истанбул пребиваващия в САЩ Хашокжи просто защото той редовно е отправял публични критики към правителството си. Саудитците излязоха с опровержения и отказаха да предоставят каквито и да било доказателства, че това не се е случило, допускайки арогантно, че не ни дължат обяснение. Когато станах член на Конгреса преди малко повече от 10 години, подкрепата за Саудитска Арабия беше широка и двупартийна. Сега обаче, при все по-безразсъдното поведение на новия принц престолонаследник все повече хора сред нас се питат дали действията на съюзника ни са в наш интерес. Проявите на непостоянство на Мохамед бин Салман образуват дълъг списък: хвърлянето в затвора на членове на кралското семейство, задържането на ливанския премиер, безсмислената вражда с Катар, растящото потискане на политически възгледи в Саудитска Арабия и пагубната война в Йемен. Тези контрапродуктивни ходове се приемат все по-критично на Капитолийския хълм и пораждат нови въпроси за може би най-вредния за глобалната сигурност саудитски проект: десетилетните усилия за посяване из цял свят на семената на салафисткия ислям - една често пъти решаващо важна съставка на сунитския екстремизъм, който подхранва терористични групировки като \"Ислямска държава\" и Ал Каида. Изглежда слабо вероятно сегашната администрация на САЩ да вземе решителни мерки, затова зависи от Конгреса да определи какви да са последиците. Една от тези последици трябва да е прекратяването на нашата военна помощ, която развързва ръцете на саудитците в продължаващия ужас в Йемен. През последните три години САЩ помагат на Саудитска Арабия да води  опустошителна кампания на бомбардировки в Йемен  срещу местните бунтовници хуси. Отново и отново се появяват потресаващи съобщения, в които подробно се описва как произведени в САЩ бомби са пуснати върху цивилни автобуси, сватби, погребения и здравни заведения. В тази война са убити хиляди цивилни и се е стигнало до огромна хуманитарна криза и тя е с етикет \"Произведено в Америка\". Саудитците ни разправят, че тези убийства на цивилни не са предумишлени. И тъй като законът в САЩ ни забранява да участваме във военни престъпления, правителството ни отново и отново решава да им повярва. През последните месеци обаче броят на цивилните жертви нараства. Йемен е на ръба на масов глад, като хиляди деца вече измират от недохранване и обезводняване. В ново проучване се отбелязва, че \"има сериозни доказателства, че и доставките на храна.\" (В превод: те активно се опитват да подчинят страната чрез глад.) Саудитска Арабия бави и  възпрепятства доставките на хуманитарна помощ  и на критично важни стоки като храна, гориво и лекарства. Саудитските бойни самолети нанасят удари по инфраструктурата на водоснабдяването, болници и здравни клиники. Нашата помощ обаче продължава и с това се поставя американски отпечатък върху смъртта на всеки цивилен в Йемен. Нещата се свеждат до следното: саудитците не ни казват истината. Шикалкавенето им по въпроса какво се е случило с Хашокжи в консулството им е същата игра, която играят с нас в Йемен, докато избиват хиляди цивилни. Нищо чудно, че не очакваха да има последици от убийството на един-единствен. Отначало на саудитците бяха спестявани сериозни американски критики за ролята им в Йемен. Първо администрацията на Барак Обама се стремеше да дразни допълнително страните от Залива след противопоставянето им на иранското ядрено споразумение, а по-наскоро саудитското кралско семейство извлече полза от необяснимо близките си отношения със семейство Тръмп. В момента обаче позицията на саудитците в Конгреса рязко се влошава и ще има сериозни последици за двустранните отношения, ако не се дадат пълни обяснения за съдбата на Хашокжи. Неотдавна се присъединих към мои колеги в сенатската комисия за външни работи в подкрепа на налагането на санкции на отговорните лица, включително на най-високопоставените официални представители на правителството на Саудитска Арабия. Конгресът на оръжие на Саудитска Арабия и да преразгледа скромния размер на чуждестранната финансова помощ, заради която кралството има право на отстъпки за милиони долари от тези оръжейни продажби. Време е да престанем да субсидираме военни престъпления и масов глад. Трябва да организираме изслушвания по въпроса за потискането на инакомислещи в Саудитска Арабия и да привлечем вниманието върху положението с десетки други журналисти и активисти, които са били смълчавани във водената от Мохамед кампания срещу критиците му. Саудитска Арабия е важна страна за САЩ. Саудитците са важен партньор в борбата с тероризма и са помогнали за постигането на сегашното разведряване в отношенията между сунитските държави от Залива и Израел. Има основателни причини тези отношения да не се разрушават. Това обаче не може да стане, докато не се дадат пълни обяснения за изчезването на Хашокжи и докато САЩ не получат уверения, че Саудитска Арабия ще бъде много по-отговорен съюзник. Опасявам се, че този филм няма да е с щастлив край, но дължим на Хашокжи да научим цялата история и да рестартираме отношенията си със страната, която вероятно е извършила убийството му.", "date": "2018.10.16", "title": "Сбъркаха ли САЩ с подкрепата за Саудитска Арабия"}
{"url": "https://www.dnevnik.bg/politika/2018/10/16/3328399_kabinetut_niama_nishto_obshto_sus_spiraneto_na_alfa/", "text": "Кабинетът няма отношение към спирането на партийната телевизия \"Алфа\". Това каза вицепремиерът Красимир Каракачанов, цитиран от БНР. От вчера телевизията излъчва черен екран със съобщение, че е спряна и зрителите трябва да попитат правителството защо. \"Една медия може да бъде спряна само с решение на СЕМ. Такова решение няма, така че не знам за какво става дума. Правителството - това е абсурдно - няма никаква роля в спирането или пускането на която и да е медия\", каза Каракачанов. Председателят на Съвета за електронни медии София Владимирова заяви, че СЕМ не е бил уведомен за спирането на телевизия \"Алфа\" и е поискал да разбере от ръководството й каква е конкретната причина. \"Ако е имало някакви документални взаимоотношения между доставчика и Съвета за електронни медии, те щяха да са, естествено, достъпни и известни. Такива нямаме. Към този момент нямаме яснота каква е точно ситуацията\", каза Владимирова. От \"Атака\" пазят мълчание втори ден за това какви са причините за спирането. Депутатката Меглена Атанасова отказа да коментира пред \"Дневник\" и препрати към пиар отдела на партията, чиито служители втори ден не отговарят на обаждания.", "date": "2018.10.16", "title": "Кабинетът няма нищо общо със спирането на \"Алфа\" според Каракачанов"}
{"url": "https://www.dnevnik.bg/bulgaria/2018/10/16/3328417_proektut_za_zakon_za_horata_s_uvrejdaniiata_mojeshe_i/", "text": "Подготвеният проект за  закон за хората с увреждания  може да бъде критикуван, но той можеше и да е по-лош, защото се правеше в ненормална среда, с участието на хора, които нищо не разбират, но пък бяха агресивни, каза днес лидерът на \"Подкрепа\" Димитър Манолов. Според него проектът е по-добър е от всичко, което има сега. Манолов уточни, че така или иначе законът ще придобие крайния си вид, след като мине през парламентарните комисии и залата на Народното събрание. Лидерът на \"Подкрепа\" обяви, че  също както представителите на бизнеса е против  заложените квоти за назначаване на хора с увреждания в компаниите. Според него така или иначе те ще могат да бъдат заобиколени и определянето им е лицемерие. Манолов обяви, че не харесва и подхода, според който, като се дават пари, и се счита, че проблемът е решен. \"Не всичко е пари. По-разумно беше, вместо да се дадат 150 млн. лв. по някакви схеми, да се беше потърсила възможност за създаване на центрове, предлагащи услуги, ориентирани към хората с увреждания\", каза лидерът на \"Подкрепа\". Коментирайки  увеличението на пенсиите , той обяви, че нищо драматично не се променя, а обявената актуализация така или иначе е трябвало да се случи. За Димитър Манолов излишен е шумът и  около вдигането на минималния осигурителен доход . Следващата цел била по-високо плащане за нощния труд Лидерът на \"Подкрепа\" посочи, че големият проблем, на който трябва да се обърне внимание спешно, е нощният труд. \"Сега се доплаща 25 стотинки на час, а той разболява и човек остарява по-бързо\", посочи Манолов. Той допълни, че вече са водени разговори с омбудсмана за съвместни действия. \"Предлагаме нощният труд да се заплаща като процент от заплатата и да има ограничения за неговото количество. България е страната в ЕС с най-много работещи нощем - 400 хиляди българи системно полагат нощен труд\", уточни лидерът на \"Подкрепа\".", "date": "2018.10.16", "title": "Проектът за закон за хората с увреждания можеше и да е по-лош, смята лидерът на \"Подкрепа\""}
{"url": "https://www.dnevnik.bg/citat_na_deniia/2018/10/16/3328220_citat_na_denia_kogato_gradish_iskash_niakoi_put_niakoi/", "text": "- това каза изпълнителният директор на строителната фирма \"Джи Пи груп\" Владимир Житенски в първото си  интервю , след като  прокуратурата обяви, че проверява фирмата  във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. В петък премиерът Бойко Борисов поиска от Агенция \"Пътна инфраструктура\"  да н амери форми \"Джи Пи груп\" незабавно да бъде извадена  от проектите с европейско и държавно финансиране\", а малко след това компанията обяви, че се отказва  от строежа на най-дългия в България тунел -  \"Железница\" (част от магистрала \"Струма\") и от проекта за  ремонт на трамвайното трасе  на линия 5 по бул. \"Цар Борис III\" в София. Ето още цитати от интервюто на Владимир Житенски пред \"Нова телевизия\", излъчено тази сутрин на запис. \"Ние винаги сме спазвали законите в тази страна. Определени групи от хора, които имат определени интереси да ни сатанизират, да ни вкарват в режим на карантина, да ни изолират, да се разправяме пред медиите... това не е нормално поведение. От 2-3 неща, които се измислиха като събития, вкарват нашето име - всичките неща с  рязането на документи , до последния момент, където определени политически лидери ни обвиниха включително за това  нещастие, което се случи в Русе . Това мина всякакви граници.\" \"Те идват и започват да ни съдят, линчуват ни публично - колко слаби строители сме, колко скъпо и некачествено работим. Но искам да им кажа едно: Офисите, в които стоят, къщите, в които живеят, улиците, по които се движат, метрото, което ползват, площадът, на който правят митинги, са строени от български строители. И тези строители са техни бащи и деди. Човек трябва да знае къде е границата и тя беше прекрачена брутално.\" \"Има закон за обществените поръчки. Не участва една фирма - една птичка пролет не прави... В този процес участват много хора, но ние сме видими. Има инвеститори, проектанти, доставчици, надзор, обществени съвети, архитекти и чак тогава идват строителите.\" \"Съдят ни за площадката на \"Св. Седмочисленици\". И какво точно разбират от естетика...? Аз мога да претендирам, че по отношение на естетиката знам пет пъти повече от тях, поне съм завършил художествена академия, имам диплома за това нещо [...] Изчакайте да стане - нали ще озеленим, ще се сложат пейки, монументи, други неща.\" \"С \"Джи Пи груп\" се събуждат, с \"Джи Пи груп\" си лягат определени собственици на медии с определени икономически и други интереси, които тръгнаха срещу бранша... Депозирали сме определени искове. В този тип прогнила среда, където в публичното пространство ние се носим като епидемия едва ли не и хората се стряскат, това не е здрава среда [...] Искат всичките да има светлина и прозрачност. Ето, ние давамe пример за това нещо. Хайде сега да видим дали всичките тия, дето бленуват светлината, ще разкрият и някакви други фронтове, където да сe появи тази светлина. Не само строителният бранш е прокажен в момента, нека отворят и на други места светлината.\" \"Никога над нашата компания не е имало чадър - нито икономически, нито политически, нито какъвто и да е. Чадърът на нашата компания са хората, които населяват. Хората, на които мога да разчитам, са тук  . А ние не сме инструмент за политически игри и ако обичат, да не ни ползват в тази посока. Нека не използват площада, който правим  за пиедестал на политическата сцена...\" \"Политически личности и бизнесмени има в цяла България. Ние сме 7 млн. човека, общо взето, се познаваме всички, но никой зад никого не стои в тази страна. А това, че се познавам с някого, не означава, че стои зад мен или до мен. Това, че на един определен човек съм построил къща или хотел, или парк, и той ни е бил инвеститор... ние сме партньори - има договор, единият си изпълнява задълженията, другият е задължен да плаща.\" \"Може би ще решим да сменим малко местата си с определени хора и да сме контролният орган по някакъв начин - ще направим неправителствена организация, която да ходи и да търси забележките на всички, които работят [...] Имат някакви желания да седнат на нашия стол - да заповядат, ние ще контролираме.\"", "date": "2018.10.16", "title": "Цитат на деня: Когато градиш, искаш някой път някой да те потупа по рамото"}
{"url": "https://www.dnevnik.bg/tehnologii/2018/10/16/3328370_telegram_zapochva_testove_sus_sobstvena_kriptovaluta_i/", "text": "Приложението за размяна на съобщения \"Телеграм\" планира да започне тази есен тестове със собствена блокчейн платформа. Това съобщава  според в. \"Ведомости\"  самата компания собственик в бележка до инвеститори. Според експерти информацията на \"Телеграм\" - приложение, разработено от руснака Павел Дуров - изглежда така, сякаш компанията \"се опитва да създаде собствен интернет\". Тази пролет  Русия блокира \"Телеграм\"  на своя територия заради конфликт със службите съгласно нов закон, с който \"Телеграм\" отказва (а и  твърди, че на практика не може ) да се съобрази. Оттогава компанията на Дуров заговори за компромиси в политиката на сигурност,  но на глобално ниво  (тъй като редица държави са свързвали приложението с възможност за комуникация между терористични групи), а не специално заради Русия. \"Конкурент на Visa и Mastercard\" В писмото се обяснява, че е завършена разработката на \"множество критични компоненти\" за платформата Telegram Open Network, която пробно ще се пусне \"тази есен\", и 70% от работата е свършена. Запознати с подробности от разработката, цитирани от \"Ведомости\", обясняват, че системата в основата на TON включва \"нов, почти напълно децентрализиран способ за обмен на данни\". За проекта за блокчейн платформа, известен още от края на миналата и  началото на тази година  според изданието The Bell, \"Телеграм\" вече е успяла да привлече от инвеститорите 1.7 млрд. долара с два кръга на първично монетно предлагане. На тази основа компанията иска да създаде и платежната система и криптовалутата \"Грам\", интегрирани в приложението за съобщения и дългосрочно способни да са конкурент дори на Visa или Mastercard. В средата на годината в руски медии имаше и спекулации, че атаката срещу \"Телеграм\" е свързана с плановете за създаване на криптовалута, но досега така и не са получавали потвърждение.", "date": "2018.10.16", "title": "\"Телеграм\" започва тестове със собствена криптовалута и блокчейн платформа тази есен"}
{"url": "https://www.dnevnik.bg/bulgaria/2018/10/16/3328436_arhitekturnite_konkursi_triabva_da_sa_istinski_smiata/", "text": "В България трябва да започнат да се правят истински архитектурни конкурси, каза днес пред Би Ти Ви председателят на Камарата в архитектите в България Борислав Игнатов. Коментарът му беше по повод  спрения конкурс  за пространството около църквата \"Света Неделя\" в София. \"Поискахме да се спре конкурсът, защото критериите за подбор бяха финансови и бизнес - оборот, брой служители, брой обекти, което ограничава голяма част от практикуващите архитекти\", посочи Игнатов. Според него логиката на общината, че така ще се намери екип с опит, който да направи нещата докрай, е правилна, но на разговор в кметството вчера е била приета и позицията на Камарата на архитектите, че все пак е по-важно да се намери добрата идея. Игнатов каза, че новият конкурс ще се обяви до месец, като в него ще отпаднат финансовите ограничения. \"Не е казано, че една фирма с огромен оборот има добри идеи\", обобщи Борислав Игнатов. Той допълни, че новите условия за конкурса ще се изработят от представители на Камарата на архитектите и такива на Столичната община. Борислав Игнатов изрази и мнение, че ще е добре, ако за всички проекти на стойност над 2 млн. евро архитектурните конкурси са задължителни, независимо дали са държавни, общински или частни. Такова изискване имало в Словения. Коментирайки дискусиите  около ремонта на ул. \"Граф Игнатиев\" и градинката при църквата \"Свети Седмочисленици\" , председателят на Камарата на архитектите в България посочи, че при проектите за такива места не трябва да се взимат предвид само трайността на материалите и цената, но и характеристиките на материалите, като подходящи били естествените като камъка. \"Трябва смирено и с търпение да се подхожда. Не смятам, че е нужно да се подменят настилките по много от старите градски площади, направени с трайни материали като мрамор и гранит\", допълни Игнатов.", "date": "2018.10.16", "title": "Архитектурните конкурси трябва да са истински, смята председателят на Камарата на архитектите"}
{"url": "https://www.dnevnik.bg/sviat/2018/10/16/3328432_princ_uiliam_i_keit_stanaha_chicho_i_lelia_pipa/", "text": "Принц Уилям и херцогинята на Кеймбридж Катрин са чичо и леля. Сестрата на Кейт, Пипа Мидълтън, роди първото си дете - момче. Миналата година Мидълтън се омъжи за финансиста Джеймс Матюс. Уилям и Катрин са \"възхитени\" от новината, коментира техен говорител. Фотографите уловиха как удачно подбраната рокля подчертава хубавата ѝ фигура и оттогава насам по-малката сестра не слиза от страниците на таблоидите. През годините за нея се пишеше, че е във връзка с принц Хари и че е сгодена за различни мъже, докато с Матюс не обявиха официално годежа си. \"Малко странно е да станеш световноизвестна (ако това е правилната дума) заради сестра си, зет си и дупето си\", писа тя в предговора на  книга за организиране на партита , която написа, след като придоби слава.", "date": "2018.10.16", "title": "Принц Уилям и Кейт станаха чичо и леля, Пипа Мидълтън роди първото си дете"}
{"url": "https://www.dnevnik.bg/sport/2018/10/16/3328341_triumfut_na_kompaktniia_i_direkten_futbol_analizut_na/", "text": "Директният футбол с ефективна игра при статичните положения, умело използване на контраатаките и компактна подредба на играчите победи продължителното владеене на топката и по-трайното присъствие в последната третина на игрището. Това показва техническият анализ на световното първенство в Русия, който беше публикуван днес от ФИФА. Франция спечели световната титла , въпреки че е едва на 19-о място сред 32-та отбора по продължителност на владението. Френските футболисти са притежавали топката в 48% от времето в седемте си срещи, в които записаха шест победи и едно равенство при голова разлика 14:6. Испания по традиция е бил отборът, който най-често държи топката - 69% от времето. Германия заема втората позиция с 67%, следвана от Аржентина с 64% и Саудитска Арабия и Швейцария с по 58%. Световният вицешампион Хърватия разделя шестата позиция с Бразилия с по 56%. Белгия и Англия, които играха в мача за бронзовите медали, са владеели топката в 53% от времето, което им отрежда десето място. Иран е притежавал най-малко топката - 33%, Исландия е на предпоследна позиция с 37%. Под 40% е било владението на още два отбора - Швеция (37%) и домакина Русия (38%), които стигнаха до четвъртфиналите. Ефектът на точните подавания също е намалял. Отборите, които разочароваха най-много в Русия - Испания и Германия, са имали съответно 81% и 84% точност в пасовете. Те са и тимовете, в които играчите най-често комбинират помежду си - съответно 804 и 668 паса средно на мач. Световните шампиони от Франция отново са доста по-назад в класацията. \"Петлите\" са 16-и по среден брой пасове на мач (460) и 12-и по точност на подаванията (70%). Финалистът Хърватия има дори по-малка успеваемост в пасовете - 69%. Завършването на атаките в Русия 2018 е било по-клинично от всеки друг мондиал, посочват авторите на доклада. Отборите са отбелязвали гол на всеки 9.8 удара, което е с три удара по-малко от световното първенство в Южна Африка. Драстично е било увеличението на ефективността при изстрелите извън наказателното поле. В Русия гол е падал на всеки един от 29 опита от дистанция. В Бразилия през 2014 г. попадения извън наказателното поле е имало на всеки 42 изстрела. На мондиала в Русия бяха отбелязани 169 гола, като половина от тях дойдоха след статични положения или контраатаки. Извън дузпите, които бяха рекордно много заради използването на системата за видеоповторения, най-честите статични положения, довели до гол, бяха ъгловите удари. Веднъж на всеки 29 корнера е падало попадение, което е със седем повече от Бразилия 2014 и с 32 повече от Южна Африка 2014. Франция беше отборът, който най-умело се възползва от статичните положения и контраатаките. В изобилието от завързани и равностойни мачове, това се оказа най-голямото предимство по пътя към най-ценния трофей във футбола, отчитат от техническата комисия на ФИФА. Отборите в Русия са били много по-компактни в защита. Средното разстояние между последния защитник и най-предно разположения атакуващ играч е било 26 метра. \"В Русия празните пространства бяха редуцирани драстично, което направи откриването им изключително предизвикателство\", се казва в доклада. Испания е имала на най-много влизания в последната третина на игрището - средно по 91 на мач, но отбеляза само седем гола. Германия заема второто място и в тази класация със 78, следвана от Англия, Аржентина и Полша с по 76. Франция е едва на 17-а позиция с 56, а Белгия и Бразилия са дори по назад с по 54. Хърватия и Русия, които също бяха сред най-резултатните отбори на мондиала, са съответно шести (65) и десети (62). Освен това французите са доста назад в класацията за най-много нахлувания в противниковото наказателно поле - 20-и с 29 средно на мач. Германия е убедително начело с 61, следвана от Испания с 42 и Хърватия с 40. Тимът, воден от Дидие Дешан, обаче показа страхотна ефективност. Франция отбелязваше гол на всеки шест удара към вратата. С по-добро постижение беше единствено Русия - гол на всеки 4.5 удара. Колумбия (6.5), Япония (6.7), Белгия (6.7), Тунис (7.4), Сенегал (7.5), Англия (8.1), Хърватия (8.5) и Уругвай (8.9) допълват топ 10. Най-слаба ефективност при изстрелите имаше Германия - гол на всеки 36 удара. С далеч по-малко удари за попадение - 20.3, Мексико заема предпоследната позиция. Френските футболисти са били и един от тези, които са тичали най-малко на световното. Те са изминали средно по 101 км на мач, което им отрежда 28 позиция. По-малко са тичали само Аржентина (99.8 км), Нигерия (99.3 км), Мексико (98.7 км) и Панама (97.1 км). На другия край са Сърбия (113 км), Германия (111.8 км), Русия (110.7 км), Австралия (110.1 км), Египет (109.1 км), Дания (107.7 км), Англия (107 км), Коста Рика (106.7 км), Южна Корея (106.6 км) и Швейцария (106.5 км). \"Франция беше заслуженият победител. Под стабилното ръководство на Дешан, който имаше ясна и точна визия за това как да се възползва максимално от играчите, с които разполага, французите бяха най-постоянните и уверени изпълнители в този турнир\", заяви заместник генералният секретар на ФИФА Звонимир Бобан.", "date": "2018.10.16", "title": "Триумфът на компактния и директен футбол: Анализът на ФИФА за световното в Русия"}
{"url": "https://www.dnevnik.bg/tehnologii/2018/10/16/3328408_noviiat_smartfon_na_huawei_predlaga_revoljucionni/", "text": "Китайският технологичен гигант Huawei представи днес в Лондон нови два продукта в своето портфолио. Това са смартфоните Mate 20 и Mate 20 Pro. И докато Mate 20 запазва вече традиционния облик с 6.53-инчов екран и сензор за отключване с пръстов отпечатък на гърба под новата конфигурация на тройната камера, то Mate 20 Pro е може би най-доброто устройство, което компанията е успяла да създаде в този сегмент. Смартфонът е изключително тесен, като това се дължи основно на почти безрамковия 6.39-инчов дисплей. Лицето и гърбът на устройството са извити и така изглежда доста по-тънък от предшествениците си. Телефонът се отличава от конкурентите си iPhone XS Max и Samsung Galaxy Note9 и със своето тегло. Докато устройствата на другите марки са по над 200 грама, Mate 20 Pro е само 189 гр. Защитите на телефона позволяват да бъде мокрен и това да не му вреди. Високото ниво на протекция на дисплея пък ще го предпазва от надраскване, което, разбира се, не означава, че няма никакъв шанс той да бъде пукнат при удар. Промените в дисплея обаче не спират дотук. Той има вграден сензор за отпечатък, който досега се намираше на гърба на устройството. На негово място там се намират трите задни камери, които заедно със светкавицата образуват квадрат. Huawei Mate 20 Pro има и друга особеност - това е първият смартфон, при който звукът на единия високоговорител излиза директно от дупката, в която се намира USB Type-C портът. Вторият говорител пък се намира в рамката над дисплея. Звукът, който пресъздават те, е стерео. Графичният процесор е със 105% по-мощен от предшественика си, а RAM паметта на телефона е 6GB. Вградената памет на Mate 20 Pro е 128GB. Смартфонът се зарежда безжично, като само за 30 минути батерията може да достигне до 70%. Тук се появява още една иновация от Huawei - докосвайки гърба на устройството с друг смартфон, който поддържа безжично зареждане, може да споделя част от енергията му. С трите задни камери могат да се правят снимки, при които телефонът е на разстояние от едва 2.5 см от снимания обект. Предната селфи камера пък е широкоъгълна и има на разположение 24 мегапиксела.", "date": "2018.10.16", "title": "Новият смартфон на Huawei предлага революционни промени в дисплея"}
{"url": "https://www.dnevnik.bg/detski_dnevnik/obrazovanie/2018/10/16/3328476_blizo_40_000_uchiteli_niama_da_dostigat_sled_8_godini/", "text": "След 8 години в българското училище ще липсват близо 40 хил. учители - голяма част от действащите ще се пенсионират, а броят им не може да се компенсира от младите, прогнозата е на учителския синдикат. Данните бяха оповестени на конференция, на която решение търсиха просветното министерство, синдикати, директори, учители и фондация \"Заедно в час\", предаде БНТ. Според данните след две години ще има недостиг на 10 хиляди учители. Преподаватели липсват и в момента, особено по математика, информатика, природни науки, чужди езици, както такива за началните класове. Незаетите щатове към момента обаче са едва 500. Сред мерките, които трябва да противодействат на негативната тенденция, е национална програма наречената \"бърза писта\". Тя предвижда хора, завършили магистратура, например инженери или икономисти, да могат в рамките на година да получат педагогическа правоспособност и да станат учители. Има и друга възможност - за 7, 8 месеца познанията си за преподаване да опресняват хора, завършили педагогика, но работили досега в други сфери. Ще бъде създаден и специален корпус от учители, които желаят да работят в трудни училища срещу повече заплащане. Целта е всяка година да се обучат около 600 учители. За тези, които за първи път ще влязат в училище, вече са подготвени и 1500 наставници. Просветното министерство увеличава приема и финансирането за педагогическите специалности.", "date": "2018.10.16", "title": "Близо 40 хил. учители няма да достигат след 8 години"}
{"url": "https://www.dnevnik.bg/sport/2018/10/16/3328478_voleibolniiat_neftohimik_preodolia_s_lekota_purvoto/", "text": "Волейболистите на \"Нефтохимик\" се класираха с лекота за втория кръг в Шампионската лига. Българският първенец се наложи с 3:1 (25:21, 25:19, 19:25, 25:16) срещу босненския \"Младост\" (Бръчко). След като беше спечелил с 3:1 като гост, воденият от Найден Найденов отбор имаше нужда да вземе два гейма, за да си осигури класиране за следващата фаза. Отборът от Бургас започна силно мача и постигна целта си. След това Найденов направи промени в състава си и съперникът се възползва, за да вземе третия гейм. В четвъртия \"Нефтохимик\" съумя да спечели убедително и приключи мача. Следващият съперник на българския шампион ще е победителят от двойката, противопоставяща \"Младост\" (Загреб) и \"Войводина\" (Нови Сад). В първата среща сърбите се наложиха с 3:2 като гост. Най-резултатен за \"Нефтохимик\" стана Георги Петров с 12 точки и 77% успеваемост в атака. Влезлият като резерва Петър Христов добави девет. За \"Младост\" Андрия Дивлян и Йован Чендич приключиха съответно с 14 и 13 точки.", "date": "2018.10.16", "title": "Волейболният \"Нефтохимик\" преодоля с лекота първото стъпало в Шампионската лига"}
{"url": "https://www.dnevnik.bg/sport/2018/10/16/3328487_mladejkite_nacionali_prikljuchi_kvalifikaciite_sus/", "text": "Младежкият национален отбор приключи със загуба участието си в квалификациите за европейското първенство. Българският състав отстъпи с 0:1 срещу Люксембург като гост. Тим Хал вкара единствения гол в срещата, като се разписа в 25-ата минута. Националите  вече бяха загубили възможности за класиране за европейското . Те приключват на четвъртото място в групата с десет точки, като изостават с 16 от водача Франция. На следващите две места са Словения и Черна гора, а след България са Казахстан и Люксембург. България спечели два от десетте си мача в квалификациите. Срещу Люксембург отборът за последно беше воден от  Антони Здравков, който застава начело на \"Лудогорец\" . Първото полувреме на срещата беше равностойно, като Люксембург използва една от възможностите си и с единствения си точен удар поведе чрез Хал. След почивката българският отбор се насочи в атака и създаде положения, но не можа да изравни. В 82-ата минута Едвин Муратович получи втори жълт картон и беше отстранен. Въпреки това домакините удържаха преднината си.", "date": "2018.10.16", "title": "Младежките национали приключиха квалификациите със загуба от Люксембург"}
{"url": "https://www.dnevnik.bg/sviat/2018/10/16/3328483_rusnaci_sa_arestuvani_v_chehiia_za_kiber_ataka_sreshtu/", "text": "Осем души, граждани на Русия и Виетнам, са арестувани в Чехия по обвинение, че са блокирали системата за издаване на документи за право на пребиваване на територията на страната, от което са спечелили милиони долари. Това  съобщи прокуратурата в Прага  без да посочва колко са руснаците сред задържаните. Арестите са извършени на 18 септември и веднага са им предявени обвинения за участие в престъпна организация, незаконен достъп до компютърните мрежи на Министерството на външните работи и пране на пари, получени по престъпен начин. От посолството на Русия в Прага казват, че не са информирани официално за случилото се и са поискали информация от чешките власти. Анализатори на методите, използвани от руските спецслужби пред последните години, казват, че те покровителстват престъпни структури, които едновременно не могат да бъдат свързани директно с държавната власт в Москва и в същото време могат да печелят, ако предоставят откраднатите данни за целите на разузнаването.", "date": "2018.10.16", "title": "Руснаци са арестувани в Чехия за кибер атака срещу външното министерство"}
{"url": "https://www.dnevnik.bg/sviat/2018/10/16/3328485_amerikanski_pilot_zagina_v_ukrainski_su-27_na_manevri/", "text": "Американски боен пилот загина в Украйна в инцидент с украински изтребител Су-27, потвърдиха военно-въздушните сили на САЩ. Вторият загинал пилот е украинец. Това е станало по време на ученията с НАТО \"Чисто небе 2018\". Според украинския Генщаб двама пилоти - украинец и американец - са загинали в катастрофата във Виницка област. Малко по-късно от съобщението бе премахната информацията за гражданството на загиналите. \"Видяхме съобщенията за нещастен случай с военни от САЩ и можем да потвърдим, че американски военен е участвал в този инцидент. В момента е в ход разследване и ще предоставим допълнителни данни, когато такива се появят\", се казва в американското съобщение. В него не се уточнява дали той е ранен или загинал. Маневрите се провеждат от 8 до 19 октомври във Виницка и Хмелницка области в град Староконстантинов и на авиобаза \"Гавришков\". Участват още 8 държави от НАТО - Великобритания, Белгия, Дания, Естония, Холандия, Полша и Румъния.  Част от ученията е представлявал тренировъчен въздушен бой на няколко Су-27 с изтребители 15 C Eagle на Националната гвардия на САЩ. В репортаж на украинската военна телевизия се твърди, че Су-27 се е представил по-добре на дистанция 1-1.5 км заради по-добра маневреност и механика.", "date": "2018.10.16", "title": "Американски пилот загина в украински Су-27 на маневри с НАТО в Украйна"}
{"url": "https://www.dnevnik.bg/sviat/2018/10/16/3328499_izdirvat_se_nad_1000_dushi_vodeshti_se_za_izcheznali/", "text": "Спасителните екипи и доброволци издирват над 1000 души, все още водещи са за изчезнали в северозападната част на щата Флорида, а десетки хиляди жители и днес бяха без електричество, след като районът беше опустошен от урагана Майкъл миналата седмица, предаде \"Ройтерс\", цитирана от БТА. Смята се че, откакто в сряда ураганът \"Майкъл\" връхлетя сушата, в четири американски щата са загинали най-малко 19 души. Това беше една от най-мощните регистрирани бури, връхлетели континенталната част на САЩ. Доброволческата спасителна организация \"Крауд сорс рескю\" заяви, че екипите й се опитват да открият 1300 души, които все още са в неизвестност в зоната на бедствието в Северозападна Флорида. Според общинския съветник в град Мексико Бийч Рекс Пънто в населеното място има около 30-40 души, които все още са в неизвестност. Кметът на града с население от около 1200 жители, който беше пряко ударен от урагана, заяви, че има най-малко един загинал, докато Си Ен Ен съобщи, че вчера е бил намерен и втори. Повечето домове в Мексико Бийч вече са претърсени за оцелели и сега спасителните екипи използват кучета, за да търсят тела, които е възможно да са погребани под отломките. В югозападната част на САЩ над 200 000 души продължават да са без електричество. Жителите на пострадалите крайбрежни градове като Порт Сейнт Джо във Флорида бяха принудени да готвят на огън и грилове за барбекю. Към днешния ден поне 80 процента от клиентите в три окръга в Северозападна Флорида остават без електричество. Властите заявиха, че може да минат седмици, докато електроснабдяването бъде възстановено за най-тежко засегнатите райони.", "date": "2018.10.16", "title": "Издирват се над 1000 души, водещи се за изчезнали след урагана във Флорида"}
{"url": "https://www.dnevnik.bg/photos/2018/10/16/3328036_fotogaleriia_svetovnite_snimki_na_denia_-_16_oktomvri/", "text": "Катеричка се катери на дърво в парк в Алмати, Казахстан.", "date": "2018.10.16", "title": "Фотогалерия: Световните снимки на деня - 16 октомври 2018 г."}
{"url": "https://www.dnevnik.bg/bulgaria/2018/10/16/3328515_televiziiata_na_ataka_zapochna_da_izluchva_obvineniia/", "text": "Телевизията на \"Атака\" смени надписа, че спира и започна да излъчва послания, подписани от Волен Сидеров, в които се атакува коалиционният партньор в \"Обединени патриоти\" Валери Симеонов. В няколко слайда, сменящи се по \"Алфа ТВ\", той е обвинен, че е маша на Джордж Сорос в България. Надписите с бели букви на черен фон са под мотото \"Как Сорос ще управлява България\" и в тях се твърди, че Валери Симеонов е човекът на Джордж Сорос в българското правителство, като атакувал православието, нанесъл удар по българската история и работи за налагане на джендъризма и еднополовите бракове. Волен Сидеров и Валери Симеонов  са в конфликт от лятото , като лидерът на \"Атака\" обвини своя колега в коалицията, че проверките му за шума по морето са в полза на определени фирми. Преди партиите на двамата да влязат в коалицията \"Обединени патриоти\" Сидеров и Симеонов си разменяха постоянно обиди и не спираха да се атакуват. През лятото на 2016 година, когато започна да говори за обединение между \"Атака\" и \"Патриотичен фронт\" на Валери Симеонов, за да се явят заедно на президентските избори, Сидеров призна, че нападките между двамата са били сериозни. \"Имали сме много тежки моменти във взаимоотношенията си, но затова е даден разумът и затова човек не е черно-бял, а е от много компоненти сглобен, за да може да преосмисли. Това говори за победата, която всеки един от нас ще постигне, ако загърби тези нападки и ако покаже, че е влязъл в политиката не да си мери химикалката с някого, а заради убежденията си\",  каза тогава Сидеров . Официално от \"Атака\" не коментира защо е спряла телевизия \"Алфа\". Днес третият съпредседател на коалицията \"Обединени патриоти\"  Красимир Каракачанов обяви , че кабинетът няма отношение към спирането на партийната телевизия. \"Една медия може да бъде спряна само с решение на СЕМ. Такова решение няма, така че не знам за какво става дума\", обяви той.", "date": "2018.10.16", "title": "Телевизията на \"Атака\" започна да излъчва обвинения на Сидеров срещу Симеонов"}
{"url": "https://www.dnevnik.bg/sport/2018/10/16/3328510_snimka_na_denia_sladka_pobeda_v_stotniia_mach_ot/", "text": "Големите съперници във футбола - Бразилия и Аржентина, изиграха стотния мач помежду си. Бразилците стигнаха до успеха след 1:0 в приятелска среща в Саудитска Арабия. Победата дойде след гол в добавеното време, когато Неймар центрира от ъглов удар и Миранда изпревари вратаря на съперника, за да вкара с глава. На снимката: Звездата на Бразилия Неймар в един от обичайните си пробиви. Бившият му съотборник в \"Барселона\" и водещ играч на Аржентина - Лионел Меси, не игра.", "date": "2018.10.16", "title": "Снимка на деня: Сладка победа в стотния мач от голямото футболно съперничество"}
{"url": "https://www.dnevnik.bg/sport/2018/10/16/3328489_sled_slab_mach_i_zaguba_v_oslo_bulgarskite_futbolisti/", "text": "Българският национален отбор по футбол допусна първата си загуба в Лигата на нациите. Воденият от Петър Хубчев състав отстъпи с 0:1 при гостуването си на Норвегия. Единствения гол вкара Мохамед Елиунуси в 31-ата минута. Българският отбор изигра слаб мач и не можа да направи нищо, за да промени резултата. След три победи от три мача националите допуснаха първа грешна стъпка. Тя се оказа достатъчна за Норвегия да излезе начело в групата. Двата отбора са с по девет точки, но скандинавците са с по-добра голова разлика. В другата среща от групата Словения стигна до 1:1 срещу Кипър и взе първата си точка. Кипър е трети с четири. В следващия си мач на 16 ноември България гостува на Кипър. Хубчев направи три промени в състава спрямо двубоя с Кипър. На местата на Страхил Попов, Божидар Краев и Антон Недялков започнаха Божидар Чорбаджийски, Васил Божиков и Иван Бандаловски. Първата добра възможност за Норвегия беше в десетата минута. Тогава Джошуа Кинг получи в отлична позиция в близост до вратата, но стреля неточно. Последваха силни мигове за домакините, които атакуваха по-често и притесняваха българската защита, която на моменти действаше колебливо. Усилията на Норвегия дадоха резултат в 31-ата минута, когато домакините поведоха. Омар Елабделауи получи извеждащо подаване вдясно в наказателното поле и пусна пред вратата, където Мохамед Елиунуси засече. Българският отбор не успяваше да изнесе играта в предни позиции. В началото на втората част българите започнаха по-раздвижено. В 48-ата минута Тодор Неделев стреля мощно от разстояние, но топката срещна тялото на играч на съперника. Веднага след това Хубчев направи смяна, като пусна Радослав Василев вместо Чорбаджийски. Постепенно норвежците отново започнаха да атакуват. Българите съумяваха да изнасят повече топката. В 62-ата минута Ивелин Попов имаше възможност, но стреля слабо. Малко по-късно при бърза атака Кирил Десподов се забави и не можа да отправи удар. Норвежците държаха мача под контрол, като с наближаването на края се стигна до няколко напрегнати момента. В 84-ата минута Кинг пропусна отлична възможност да удвои, когато не улучи топката пред празната врата.", "date": "2018.10.16", "title": "След слаб мач и загуба в Осло българските футболисти изпуснаха първото място"}
{"url": "https://www.dnevnik.bg/sport/2018/10/16/3328504_franciia_napravi_obrat_sreshtu_germaniia_i_postavi/", "text": "Световният шампион Франция направи обрат за 2:1 срещу Германия в мач от елитната група в Лигата на нациите. Това поставя селекционера на бундестима Йоахим Льов до стената заради поредния слаб резултат. Германците остават в дъното само с една точка от три срещи, докато \"петлите\" са начело със седем. Холандия има три от два мача. Бундестимът започна добре и поведе рано. В 12-ата минута Тони Кроос даде преднина на отбора си с гол от дузпа, отсъдена за игра с ръка на Преснел Кимпембе. Малко след това Лерой Сане изведе Тимо Вернер, но той не можа да се възползва и Юго Лорис улови. В 25-ата минута френският вратар се справи и с удар на озовалия се в добра позиция Матиас Гинтер. Младата звезда на световните шампиони Килиан Мбапе имаше възможност да изравни в 52-ата минута, но стреля в Мануел Нойер. Десет по-късно Антоан Гризман направи 1:1, след като вкара хубав гол с глава след подаване на Ернандес от ляво. Малко след това Серж Гнабри изпусна шанс да вкара, като Лорис направи ново спасяване. Французите направиха пълен обрат в 80-ата минута, когато след нарушение на Матс Хумелс получиха дузпа и Гризман беше точен.", "date": "2018.10.16", "title": "Франция направи обрат срещу Германия и постави Льов до стената"}
