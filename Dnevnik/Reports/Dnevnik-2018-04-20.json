{"url": "https://www.dnevnik.bg/detski_dnevnik/2018/04/20/3166677_uchitelite_po_literatura_na_xxi_i_xxii_klas_shte_mogat/", "text": "Само българската литература ще продължават да изучават единадесетокласниците и дванадесетокласниците. Новото е, че са включени и двама съвременни автори в учебника на зрелостниците - Виктор Пасков (\"Балада за Георг Хених\") и Борис Христов (\"Честен Кръст\"). Това предвиждат  публикуваните за обществено обсъждане  проектите за нови учебни програми по \"Български език и литература\". Изучаването на произведенията ще бъде концентрирано тематично, а не хронологично на авторите, отбелязват от просветното министерство, а учителите ще могат съобразно възможностите на своите ученици допълнително да подбират и други тематично близки текстове, освен посочените. При изготвянето на програмите е отчетено желанието на учителите за олекотяване на учебното съдържание по литература и възможност за практическа работа в часовете по български език, се посочва в съобщението от министерството на образованието. Както досега, и в двата класа съдържанието по литература остава изцяло българско. Задължителните произведения обаче са в пъти по-малко, отбелязва вестник \"Сега\". За единадесетокласниците са подготвени творбите \"Железния светилник\" на Д. Талев (досега в 12-и клас), \"Бай Ганьо на гости\" на А. Константинов и \"Криворазбраната цивилизация\" на Д. Войников (досега в 10-и клас). По темата за природата са предвидени \"При Рилския манастир\" на Иван Вазов, \"Спи езерото\" на Пенчо Славейков и \"Градушка\" на Пейо Яворов. Смъртта учениците ще изучават както досега в произведенията \"До моето първо либе\" на Христо Ботев и \"Новото гробище над Сливница\" на Иван Вазов\", но и в \"Сватба\" на Никола Фурнаджиев. Властта и насилието присъстват чрез \"Борба\" (Христо Ботев), \"Андрешко\" (Елин Пелин) и \"Приказка за стълбата\" (Христо Смирненски), а миналото и паметта - чрез \"Паисий\" (Иван Вазов), \"Нощ\" (Пейо Яворов) и \"История\" (Никола Вапцаров). Извън програмата остават творби на Вазов, Яворов, Славейков, а също и главата \"Бай Ганьо прави избори\" от романа на Алеко Констрантинов. Зрелостниците също ще учат българска литература, но в доста по-сбит вариант от досегашния. Темата за любовта те ще анализират чрез \"Аз искам да те помня все така\" на Димчо Дебелянов, \"Колко си хубава\" на Христо Фотев и \"Любов\" на Атанас Далчев. За вярата на надеждата ще учат от \"Спасова могила\" на Елин Пелин, \"Молитва\" на Атанас Далчев и \"Вяра\" на Никола Вапцаров. По темата за труда и творчеството са избрани \"Ветрената мелница\" (Елин Пелин), \"Песента на колелетата\" (Йордан Йовков) и \"Балада за Г. Хенрих\" (Виктор Пасков), а за избора и раздвоението - \"Две души\" (Яворов), \"Потомка\" (Елисавета Багряна) и \"Честен кръст\" (Б. Христов). Сред произведенията, които отпадат, са \"Антихрист\" на Е. Станев, \"Снаха\" на Г. Караславов, \"Хоро\" на А. Страшимиров, \"Вечната и святата\" на Елисавета Багряна и много други. От министерството на образованието отбелязват, че в проектите на програмите по български език и литература (БЕЛ) за двата класа се акцентира върху уменията за прилагане на знанията преди провеждането на задължителен държавен зрелостен изпит по БЕЛ в края на втория гимназиален етап. Предвидено е развиване на практически умения като: публично изказване по научен проблем, подготовка на реферат, съставяне на конспект и библиография, участие в интервю за работа, създаване на мотивационно писмо. Заложена е и работа по създаването на есе и на интерпретативно съчинение по проблеми, изведени от художествени творби. Министерството на образованието публикува за обществено обсъждане и проекти за учебните програми по \"Математика\", \"Физическо възпитание\" и новия предмет  \"Гражданско образование\" , който ще се изучава от учебната 2020-2021 година, както и по  предмета \"Религия\" , който ще се учи по избор от I до XII клас.", "date": "2018.04.20", "title": "Учителите по литература на XI и XII клас ще могат да преподават и текстове извън предвидените в учебника"}
{"url": "https://www.dnevnik.bg/sport/2018/04/20/3166461_nai-velikiiat_v_istoriiata_na_arsenal_reakciitete_sled/", "text": "Раздялата между Арсен Венгер и \"Арсенал\" след края на сезона ще сложи край на една ера във футбола. За близо 22 години начело на \"топчиите\" френският специалист се утвърди като революционер в играта и се превърна в емблема за клуба. Венгер ръководи \"Арсенал\" в 1422 мача и изведе отбора до три титли и общо 17 трофея. Липсата на значими резултати в последните години обаче доведе до постоянно недоволство и критики към 68-годишния французин от фенове и експерти. И докато повечето привърженици на отбора вероятно са въздъхнали с облекчение, новината за  напускането на Венгер  доведе до вълна от емоционални съобщения от футболни легенди, треньори, настоящи и бивши възпитаници на французина. Повечето от тях се обединиха около мнението, че Венгер е най-великата фигура историята на \"Арсенал\" и една от най-значимите в цялата история на английския и световния футбол. \"Toй без съмнение е един от най-великите мениджъри във Висшата лига. Гордея се, че съм бил съперник, колега и приятел на един велик човек. Постиженията му са доказателство за неговия талант, професионализъм и отдаденост. Чудесно е, че той успя да посвети 22 години от своя живот на работа, която наистина обича\", каза легендарният мениджър на \"Манчестър юнайтед\" Алекс Фъргюсън. Бившите играчи на \"Арсенал\" - Робин ван Перси и Франсеск Фабрегас, на които Венгер даде път в големия футбол, определиха французина като свой баща. Двамата благодариха на 68-годишния французин за подкрепата и вярата във възможностите им. \"Той е посветил голяма част от живота си за \"Арсенал\". Той донесе много успехи на клуба и даде много на играта в нашата страна. Благодаря и на добър час, мосю Венгер\", написа в \"Туитър\" една от легендите на английския футбол - Гари Линекер. \"Тъжен ден за \"Арсенал\" след напускането на Арсен. Можем ли сега да му дадем изпращането и уважението, което заслужава\", написа дългогодишният вратар на \"топчиите\" Дейвид Сиймън. Съотборникът му в периода 1983-2002 г. Тони Адамс пък определи Венгер за най-добрия мениджър в историята на клуба. Голяма част от европейски грандове, сред които \"Байерн\" (Мюнхен), \"Манчестър юнайтед\" и \"Ливърпул\", също отдадоха почит към дългогодишната работа на французина в \"Арсенал\". \"Първоначално бях изненадан, но трябва да уважим решението му. Той беше и все още е влиятелен човек във футбола. Той е невероятна личност и имаше фантастична кариера. Винаги съм възхищавал на работата му. 22 години са дълъг период и вероятно в последните месеци не всеки беше щастлив с това или с резултатите\", каза треньорът на \"Ливърпул\" Юрген Клоп. \"Той имаше невероятна кариера и положително въздействие върху английския футбол с философията си и стила на игра. Но както в политиката, така и във футбол, когато остарееш малко повече, трябва да си кажеш, че ти е достатъчно\", заяви наставникът на \"Байерн\" Юп Хайнкес. Според германеца е по-вероятно Венгер да се насочи към ръководна позиция в \"Арсенал\", отколкото да поеме друг отбор. \"Винаги пожелавам най-доброто на съперниците си. Ако той e щастлив с решението си и гледа напред към следващата стъпка в живота си, аз съм много щастлив за него. Сигурен съм, че ние като клуб - особено заради това, че г-н Венгер и \"Арсенал\" толкова дълги години бяха най-големият ни съперник в ерата на сър Алекс - ще отдадем на г-н Венгер уважението, което заслужава\", каза мениджърът на \"Манчестър юнайтед\" Жозе Моуриньо, който от дълги години е един от най-ожесточените съперници на Венгер.", "date": "2018.04.20", "title": "Най-великият в историята на \"Арсенал\": Реакциите след обявяването на раздялата с Венгер"}
{"url": "https://www.dnevnik.bg/gradska_sreda/2018/04/20/3166574_snimka_na_denia_ploshtad_slaveikov_bez_sergii_i_knigi/", "text": "Нетипично за делничен ден, пазарът за книги на столичния площад \"Славейков\" затвори в ранния следобед, а сергиите изчезнаха. Причината е ремонтът на площада, който ще започне на 8 май, като част от цялостната реконструкция на ул. \"Граф Игнатиев\" за 24 млн. лева. Дейностите ще продължат 300 дни, като в това време пазарът за книги, който бе създаден на площада пред 90-те години, ще бъде изместен в градината пред хотел \"Рила\". Проектът предвижда след завършването на ремонта на площада отново ще има пазар за книги, но с по-малко сергии, като вече няма да се продават учебници и други пособия, които могат да се намерят в книжарници. Старите сергии пък ще бъдат продадени на търг от общинското дружество \"Пазари Запад\".", "date": "2018.04.20", "title": "Снимка на деня: Площад \"Славейков\" без сергии и книги"}
{"url": "https://www.dnevnik.bg/sviat/2018/04/20/3166694_demokratite_v_sasht_sudiat_rusiia_kampaniiata_na_trump/", "text": "Демократическата партия в САЩ е завела дело срещу руското правителство, кампанията на Доналд Тръмп и \"Уикилийкс\", съобщи в. \" Вашингтон пост \". Демократите твърдят, че кампанията на президента е била в конспирация с Москва, за да навреди на Хилъри Клинтън. Сред ответниците на Националния комитет на партията са още руската армия, Доналд Тръмп Младши и зетят на държавния глава Джаред Къшнър. Искът е внесен в съд в Манхатън и в него се твърди, че високопоставени членове на кампанията са действали в сговор с руското правителство и военното му разузнаване ГРУ, като част от това е хакването на компютърните мрежи на партията и разпространяването на откраднат от там материал от \"Уикилийкс\". Демократите искат милиони долари обезщетение за проникването. Самият Тръмп не е ответник в делото, като такива са посочени негови помощници и служители - единият му син, зетят му, бившият мениджър на кампанията Пол Манафорт и заместникът му Рик Гейтс. Последните двама вече бяха обвинени от специалния прокурор Робърт Мюлър. \"Русия нападна демокрацията ни по всички фронтове и откри охотен и активен партньор в лицето на Доналд Тръмп\", заяви председателят на комитета Том Перез. \"Това е безпрецедентно предателство: кампанията на номиниран за президента на САЩ да се съюзи с враждебна външна сила, за да увеличи собствените с шансове\". Разследванията по същите подозрения в Сената и на специалния прокурор Робърт Мюлър още текат. Миналия месец комисията по разузнаването в Камарата на представителите обяви, че не е открила доказателства Тръмп и близките до него да са сътрудничили с Русия, нито че Кремъл е предложил помощта си - но демократите в комисията отхвърлиха това заключение. В иска се споменават неизвестни досега детайли - например този, че първото хакване е било на 27 юли 2015 г. \"Уотъргейт\" Подобна тактика демократите използваха и при скандала \"Уотъргейт\". През 1972 г. те заведоха дело срещу комисията за преизбиране на президента Ричард Никсън с искане за обезщетение в размер на 1 млн. долара заради влизането с взлом в централата им в комплекса \"Уотъргейт\". Гражданският иск донесе на партията споразумение на стойност 750 000 долара.", "date": "2018.04.20", "title": "Демократите в САЩ съдят Русия, кампанията на Тръмп и \"Уикилийкс\""}
{"url": "https://www.dnevnik.bg/bulgaria/2018/04/20/3166702_koi_e_aleksandur_vaklin/", "text": "Името на бизнесмена Александър Ваклин беше намесено днес в разследването срещу показно арестувания във вторник кмет на столичния район \"Младост\" Десислава Иванчева. Тя е обвинена във взимането на подкуп в особено големи размери, а днес на влизане в съдебната зала, където трябваше да се гледа мярката й за неотклонение, обяви, че пазения в тайна от специализираната прокуратура подател на сигнала срещу нея е \"Ваклин груп\" ООД. Вчера Александър Ваклин, собственик на строително-инвестиционната компания, отрече пред \"Капитал\" да е подавал сигнал. Ролята му в случая продължава да е неизяснена - никой не е потвърдил официално участието му като подател на сигнала, той е вписан като свидетел на прокуратурата, а защитата на кмета твърди, че на него са върнати парите, с които бяха заловени Иванчева и заместничката й. Какво се знае за Ваклин \"Ваклин груп\" ООД се управлява от Александър Ваклин, но съдружници в дружеството са Славка Ваклина и регистираната на Сейшелските острови \"Тасаки Холдингс Лимитед\", показва справка в Търговкия регистър. Името на Александър Ваклин фигурира като  член на ръководството на партия \"Нова Алтернатива\" , чийто председател е бившия министър на отбраната Николай Цонев. През 2010 г.  Цонев беше показно арестуван  пред Военномедицинска академия по обвинение, че е опитал да подпкупи частен следовател, впоследствие беше оправдан и води дело за обезщетение. Според сайта на \"Нова Алтернатива\" Александър Ваклин, който е бил  водач на листата на партията  в 25-ти столичен многомандатен избирателен район за изборите през 2013 г., е роден в София, магистър е по промишлено и гражданско строителство от Университета за архитектура, строителство и геодезия (УАСГ). Бил е \"проектов директор в консултантска фирма във Великобритания\", а днес развива частен бизнес и е представител на Британски консултантски организации, пише още на партийния сайт. Ден след ареста ръководителият на специализираната прокурата Иван Гешев не каза името на подалия сигнала, но го описа като \"човек, който дълги години е живял в чужбина и няма нагласата, манталитета и поведението на някои наши така характерни български особености... В насока: че не възприема начини за разрешаване на проблемите с пари под масата\". Александър Ваклин управлява или е съсобственик редица дружества занимаващите се със строителство, покупка, продажба и отдаване под наем на недвижимо имущество. \"Ваклин груп\" има сериозни интереси в район \"Младост’, като в края на 2017 г. купува терени от 13.6 дка за 3.37 от \"Фонд за недвижими имоти България\" АДСИЦ. Имотите са в близост до Околовръстното шосе, в края на бул. \"Александър Малинов\", в близост до \"Бизнес парк София\". В средата на 2017 г. По искане на \"Ваклин груп\" главният архитект на София Здравко Здравков е одобрил две промени в подробните устройствени планове на терени в местността \"Камбаните\", показва справка в сайта общината. Документите са изпратени за \"обявяване и изпълнение\" до районната община \"Младост\", но от сайта й не се вижда това да е било направено. Самият  Ваклин призна пред Би Ти Ви , че процедурата е била блокирана от Десислава Иванчева, като той първо потърсил \"хора, които я познават\", а след това разбрал, че \"всичко е за пари\". ", "date": "2018.04.20", "title": "Кой е Александър Ваклин"}
{"url": "https://www.dnevnik.bg/photos/2018/04/20/3166628_snimka_na_denia_po_2_rasteniia_na_chovek_po_1_gram_za/", "text": "По 2 растения на човек, по 1 грам за лична употреба\" - това е целта на протеста за декриминализация на употребата на марихуана, който се проведе пред Народното събрание днес.", "date": "2018.04.20", "title": "Снимка на деня: По 2 растения на човек, по 1 грам за лична употреба"}
{"url": "https://www.dnevnik.bg/sviat/2018/04/20/3166557_ruska_aviokompaniia_obmislia_pravostoiashti_mesta_v/", "text": "Нискобджетната компания \"Победа\" планира да оборудва нови самолети с \"правостоящи\" места, ако регулаторите потвърдят, че те са безопасни. Това съобщи за  РИА \"Новости\"  източник от превозвача. От \"Победа\" не коментират плановете, но уточняват, че разглеждат различни варианти, които могат да повишат ефективността и да увеличат броя на по-евтините билети. В момента авиопаркът на \"Победа\" включва 18 самолета \"Боинг 737-800\", а към края на 2019 г. компанията планира да има общо 30 самолета. Тази седмица британския \"Телеграф\" вече съобщи, че италианската фирма Aviointeriors e разработила прототип на правостоящи места, като според производителя те ще позволят да се \"уплътнят\" местата и да се увеличи максималният им брой с 20%.", "date": "2018.04.20", "title": "Руска авиокомпания обмисля правостоящи места в самолетите си"}
{"url": "https://www.dnevnik.bg/bulgaria/2018/04/20/3166683_sudut_prekrati_deloto_sreshtu_ognian_stefanov_zaradi/", "text": "Състав на Софийския градски съд прекрати делото срещу журналиста и издател на сайта \"Фрогнюз\" Огнян Стефанов заради противоречия в обвинителния акт и го върна на прокуратурата. Повече от час съдията Руси Алексиев чете определението с мотивите според които нарушенията не са отстраними в хода на процеса и това налага делото да бъде прекратено.. За по-малко от две години  издателят на \"Фрогнюз\", който  не е безспорна фигура  в българската медийна среда, се сдоби с три обвинения. Прекратеното днес обвинение е, че в периода 2007-2010 г. Стефанов е документирал уж фиктивно осъществена реклама (издал фалшиви фактури) в полза на \"Слънчев бряг\" АД, в резултат на което дружеството получило 132 хил. лв. ДДС, без да му се полагат. Съдът обаче установи, че в обвинителния акт са визирани и фактури, които не се вместват в периода на договорите за реклама. Това е само едно от множеството посочени от съда несъответствия. Освен това прокуратурата не е мотивирала защо определя фактурите като фалшиви. Защитникът на Огнян Стефанов адвокат Владимир Владимиров коментира в кулоарите, че обвинението стъпва на изначално погрешна позиция, защото пренася гражданско-търговски сделки на терена на наказателното право. Пред прокуратурата сега има няколко варианта за действие: тя може да обжалва прекратяването пред Апелативния съд, може сама да прекрати делото, а може и да опита да отстрани противоречията. Обикновено се пристъпва към третия вариант. Преди месец Стефанов се сдоби с обвинение от Специализираната прокуратура \"за сговор с адвокат за подкупване на длъжностни лица\" в периода 2013 - 2014 г. с цел да бъде спасено едно лице от наказателно преследване, но не бе съобщено името на лицето. Отделно срещу него има образувано досъдебно производство за укриване на доходи, отново по показанията на основния свидетел на прокуратурата по делото КТБ Бисер Лазов и Юлия Илиева. Срещу него има и ревизионен акт на НАП, който той е обжалвал пред административния съд. Обяснението на Стефанов за съдебните перипетии е критичната позиция на сайта му към редица действия на прокуратурата и останалите власти. \"Истинската причина за случващото се вероятно са подозренията, че зад всички критики и текстове срещу управляващите във \"Фрогнюз\" стои собственикът на фалиралата КТБ Цветан Василев\", коментира \"Капитал\" и допълва, че изданието на Стефанов често публикува непроверена информация и слухове, като така създава съмнения, че в определени случаи се използва като инструмент за манипулации.", "date": "2018.04.20", "title": "Съдът прекрати делото срещу Огнян Стефанов заради противоречия в обвинението"}
{"url": "https://www.dnevnik.bg/skorost/2018/04/20/3166636_za_minavane_na_cherveno_i_nespirane_na_zebra_veche/", "text": "За минаване на червен светофар и неспиране на пешеходна пътека вече ще се отнема временно книжката, това предвижда проект на нов Закон за движение по пътищата. Днес  той беше публикуван за обществено обсъждане , а в понеделник се организира и дискусия по него. Срокът за лишаването от право за управление за всяка нарушение ще се определи допълнително с наредба. Отнемане на свидетелството за управление за различен срок се предвижда също при каране в насрещното по автомагистрала или скоростен път, организиране и участие в т. нар. гонки, навлизане след временен знак, забраняващ това, превишаване на разрешената максимална скорост в населено място с над 50 км/ч и сядане зад волана след употреба на алкохол или наркотици. Временно без книжка ще остават и водачите, които в рамките на две години имат три или повече акта. При съставен фиш или акт, свидетелството за управление ще се взима и на чужденци, които нямат адресна регистрация, докато не си платят глобата. Веригите за сняг стават задължителни С промените се запазва задължителна дълбочина на протектора на гумите от 1.6 милиметра за месеците, който не са зимни. От 15 ноември до 1 март всички превозни средства трябва да са с гуми с протектор от поне 4 мм, или зимни с до 1.6 мм. Зимата в колата задължително трябва да има веригите за сняг. Санкциите за най-тежките нарушеня на пътя остават без промяна, като повтарят тези,  въведени с последните промени на сегашният Закон за движение по пътищата . Остава спорния момент  с даването на новите водачи на 2/3 от максималния брой контролни точки . На тротоарите ще може да се спира при определи условия С новия Закон за движение по пътищата се допуска престой и паркиране на моторни превозни средства с допустима максимална маса до 2.5 тона върху тротоарите, ако откъм страната на сградите остава разстояние от най-малко 2 метра за преминаване на пешеходци. Забранява се паркирането на разстояние по-малко от 21 метра преди пешеходни пътеки, и на по-малко от 5 метра преди кръстовища без зебра на тях. За пътуващите в автобуси остава задължението да си поставят предпазните колани, ако в превозното средство има такива. За каране без винетка ще се спира колата от движение Нов момент е, че за каране без винетка, автомобилът ще се дерегистрира служебно за месец. Отделно ще се дължи и съответната глоба, която за леките коли е 300 лева. Остава и спорната санкция за спиране на автомобила от движение за месец, независими кой е собственика, ако той се управлява от пиян, дрогиран или човек без книжка. За шест месеца ще бъдат дерегистрирани и колите, обозначени като таксита, но водачите, на които нямат съответното удостоверение и регистрация в общината.", "date": "2018.04.20", "title": "Обмисля се за минаване на червено и неспиране на зебра да се взима книжката"}
{"url": "https://www.dnevnik.bg/bulgaria/2018/04/20/3166633_sudut_ostavi_v_aresta_ivancheva_i_ostanalite_dvama/", "text": "Състав на Специализирания наказателен съд с председател съдия Пламен Панайотов остави в ареста кмета на район \"Младост\" Десислава Иванчева, нейният заместник Биляна Петрова и соченият за посредник Петко Дюлгеров. Така съдът уважи искането на прокуратурата. Защитата настояваше и тримата да бъдат освободени, без да им бъде налагана мярка, заради липсата на доказателства. Определението подлежи на обжалване в тридневен срок пред по-горна инстанция. Тримата бяха задържани при показна  акция във вторник , като Иванчева остана с белезници няколко часа пред Спортната палата. Според съда има обосновано предположение, че и тримата са автори на престъплението, в което са обвинени. Иванчева е обвиняема за подкуп, а останалите двама, че са нейни съучастници. Прокуратурата внесе искането за постоянното им задържане в петък сутринта, като случаят се падна на съдия Пламен Панайотов, който е работил с шефа на антикорупционната комисия Пламен Георгиев и наскоро в интервю за в. \"24 часа\" го определя като \"изключителен професионалист\". Заседанието започна в 13 ч. и се проведе в най-голямата зала на специализирания съд, която се оказа малка да побере всички медии, дошли да отразят случая. Двете задържани жени - защото Дюлгеров е пожелал да не бъде сниман - бяха вкарани преди началото на заседанието в стъклена клетка в залата. Иванчева се опита да говори с журналистите през стъклото чрез предварително написани бележки и с реплики на висок глас. Какво каза тя, вижте  тук . След началото на заседанието, когато камерите бяха изведени от залата, кметът на \"Младост\" се успокои. Съдия Пламен Панайотов изрично провери дали белезниците и на двете жени са свалени. Прокуратура посвети цялото си изложение пред специализирания наказателен съд в петък следобед върху необходимостта от задържането на кмета на района \"Младост\" Десислава Иванчева и как с действията си тя е навредила на  имиджа на България.  Пред съда обвинителите Илиян Рангелов и Тончева говориха за това как на Иванчева е гласувано доверие, което тя е разколебала с желанието за материална облага. Според обвинителите исканият от Иванчева подкуп е бил, за да пусне обявление за заповед за промяна на плана на квартал \"Младост 4\". Собственикът на строително-инвестиционната компания \"Ваклин груп\" Александър Ваклин е имал разрешение за промяна на подробен устройствен план за имот в местността \"Камбаните\". То е издадено от главния архитект Здравко Здравков и с него започва процедура за застрояването на имота с две сгради. Районният кмет - Иванчева, трябвало да обяви заповедта за промяна на плана на заинтересованите страни. Пред  \"Капитал\"  вчера Александър Ваклин, управляващ дружеството, отрече да е сезирал прокуратурата. Фирмата изпълнява проект до Околовръстния път и Ваклин потвърждава, че също е имал проблем с общината, но заявява: \"Няма защо да я харесвам, но не аз съм подал сигнала до прокуратурата. Браво на този, който го е направил\". Днес на телефона на Ваклин отговаряше секретарката му. В сряда шефът на специализираната прокуратура Иван Гешев отказа да съобщи името на подателя на сигнала, за да гарантира неговата сигурност. Адвокатите  пък поискаха Ваклин, който се обръща към разследващите, да бъде приведен под наказателна отговорност за провокация към подкуп, а показанията му да не бъдат взети като доказателства.", "date": "2018.04.20", "title": "Съдът остави в ареста Десислава Иванчева и помагачите й (обобщение)"}
{"url": "https://www.dnevnik.bg/sport/2018/04/20/3166700_kralev_ot_godini_bulgarskiiat_sport_stana_zalojnik_na/", "text": "Министърът на младежта и спорта Красен Кралев заяви, че от години българският спорт - не само футболът, е станал заложник на шепа хулигани. Думите му дойдоха след срещата, на която  няколко институции обсъждаха стъпки за справяне с проблема . \"Голяма част от тях (хулиганите) са с криминално досие. Те тероризират клубове, фенове, съдии и всички. Трябва да е ясно, че повече крачка назад не може да има. Затова сме обединени около идеята, че досегашната форма за борба с тези уродливи явления не е ефективна\", каза Кралев. \"Смятаме, че основният пропуск е този, че бяхме концентрирани основно върху санкции върху клубовете. Оттук-нататък всички промени, които ще правим - искам да ме чуят много внимателно всички тези, които отиват дрогирани и пияни на футболни срещи и тероризират децата и феновете - всички мерки ще следват общата философия за лична и индивидуална отговорност\", добави министърът на спорта. По думите му ще бъде направено всичко възможно тези хора да бъдат идентифицирани и снимани. Обсъждат се идеи за персонализация на билети и институциите да са наясно във всеки момент на спортната среща кой къде седи. Подготвя се нов закон за борба със спортното хулиганство. Една от целите е лицата с нарушения да не се допускат до спортните съоръжения. \"Ще предложим МВР, БФС и клубовете да имат право да взимат решения за недопускането на такива хора, а не съдът – както е в момента, защото това прави процедурата изключително тромава и неефективна. Също така ще бъдат детайлно разработени и посочени конкретните отговорности на институциите\", добави Кралев.", "date": "2018.04.20", "title": "Кралев: От години българският спорт стана заложник на шепа хулигани"}
{"url": "https://www.dnevnik.bg/sport/2018/04/20/3166632_zapochna_izgrajdaneto_na_mechtanata_zala_na/", "text": "Изграждането на бъдещата зала на волейболния \"Левски\" започна. Предвижда се съоръжението, което ще струва 5 млн. лева, да бъде готово преди началото на сезон 2019-20, заявиха инвеститорите от Garitage Investment Management. Президентът на \"Левски\" Владимир Николов заяви, че залата ще е \"сбъдната мечта\". Надеждата на сините е с построяването ѝ да са решат част от най-важните проблеми пред клуба, който в момента е принуден да наема няколко зали за мъжкия отбор и школата. \"За мен това е една сбъдната мечта. Не е тайна, че през последните две години изпитваме сериозни трудности в организацията и провеждането на тренировъчния процес. През този сезон ползвахме пет зали под наем, за да можем да изпълним в някаква степен необходимата програма. Сигурен съм, че с построяването на новата зала нещата ще станат коренно различни\", каза Николов. По думите му сега голяма част от бюджета отива за наем на зали. Бъдещото съоръжение ще бъде част от изграждащия се многофункционален жилищен комплекс Garitage Park, който се намира в квартал \"Малинова долина\". Залата ще бъде с капацитет 1700 места и ще отговаря на всички изисквания на международната федерация за провеждане на мачове от Шампионката лига, като няма да може да приеме единствено финали в надпреварата при мъжете. На своеобразната първа копка присъстваха министърът на младежта и спорта Красен Кралев, вицепрезидентът на волейболната федерация Любомир Ганев и треньорът на ЦСКА Александър Попов. Кралев поздрави Николов за опитите му да популяризира спорта в страната и приветства включването на частни инвеститори, тъй като по думите му държавата няма как сама да се справи със строежа на спортна инфраструктурата. \"Пожелавам на \"Левски\" да стане истинска марка и да стане носител на ценностите, които техният бранд изповядва, за да върне поне част от инвестициите. Надявам се скоро да се намери подобно решение и за ЦСКА, за да може двата клуба да имат адекватна конкуренция\", каза Кралев. Николов пожела на ЦСКА да скоро да има своя зала. Попов поздрави \"Левски\", пожела успех на сините и се пошегува, че ЦСКА трябва да си направи своя зала с поне 1800 места. При представянето на проекта за залата през ноември 2017 г. \"Левски\" очакваше да се нанесе в залата до края на 2019 г. Промяна има и в името на съоръжението. То ще се казва \"София парк\", вместо първоначалното \"Левски арена\". Залата ще има три игрища за волейбол, както и спортно-възстановителен център с фитнес, басейн, сауна и кабинети за физиотерапия.", "date": "2018.04.20", "title": "Започна изграждането на \"мечтаната\" зала на волейболния \"Левски\""}
{"url": "https://www.dnevnik.bg/ot_vas/galeriiotvas/2018/04/20/3166474_chitatelska_fotogaleriia_dolinata_pashabah/", "text": "Долината Пашабах в Кападокия е разположена на пътя за Зелве, идващ от Гьореме или Аванос. ", "date": "2018.04.20", "title": "Читателска фотогалерия: Долината Пашабах"}
{"url": "https://www.dnevnik.bg/evropa/2018/04/20/3166576_krizata_na_doverieto_na_zapad/", "text": "В епоха, в която гневът на американския президент Доналд Тръмп, ревизионизмът на руския президент Владимир Путин и необузданата амбиция на китайския президент Си Цзинпин са структуроопределящи елементи, международният ред става все по-хаотичен, неработещ и дори опасен. Как се стигна до това положение? И как да го оставим зад себе си? До неотдавна епохата след Втората световна война бе време на доброжелателен либерален интернационализъм. Следвоенният ред започна да се формира още през 1941 г., когато американският президент Франклин Д. Рузвелт и британският премиер Уинстън Чърчил са изготвили Атлантическата харта на борда на кораб, закотвен в канадския залив Пласентия. Въпреки че Хитлер печели битките в Европа, Чърчил и Рузвелт са твърдо решени не само да спрат яростното нацистко настъпление, но и да положат основите на бъдеще, в което цари мир и демокрация. Те успяха да постигнат повече от това, което вероятно са си представяли, че е възможно. След Атлантическата харта идват Обединените нации, бретън-удските институции, системата за световна търговия, Всеобщата декларация за правата на човека и още много други. В следвоенните десетилетия на деколонизация се появяха много нови страни, бивши врагове се обединиха в нови съюзи и във всеобхватна структура на интеграция. Голямото \"отваряне\" на Китай и разпадането на Съветския съюз през 1991 г. поставиха началото на забележителен световен напредък, продължил четвърт век. Съдейки по стандартните икономически, политически и социални показатели, това може и да е бил Нямаше големи войни между суперсилите, световната търговия се увеличи и стимулира икономически растеж, бедността намаля с над 50 процента, а бързият напредък в науката и технологиите донесоха полза за всяко кътче на света. През последните години обаче светът влезе в нова фаза. Политиката на идеализъм и надежда бе заменена от политика на идентичността и страха. Тази тенденция обхвана една след друга западните страни, но най-видимо се прояви в двете англосаксонски страни, които направиха възможен предишния период на чудодеен напредък. Днес е истинска трагедия да се наблюдават обърканите политически дебати в Обединеното кралство. От референдума за Брекзит през юни 2016 г. Великобритания напразно търси илюзорна концепция за суверенитет, която да предотврати огромната загуба на международна власт и влияние, която я очаква след излизането й от ЕС. Глобалното държавническото изкуство, което Обединеното кралство предлагаше едно време на света, отстъпи място на тесногръди караници. Но имат дори по-тежки последици. Десетилетия наред Белият дом е бил източник на световно лидерство. Днес оттам се носи войнствена реторика, която дори на думи не приема идеята за световен ред. Официалната Национална стратегия за сигурност на правителството на Тръмп дори описва усилията на САЩ за запазване световния ред като контрапродуктивни действия, които водят до нови проблеми, вместо да решават старите. Бъдещето, което тази стратегия предвижда, ще бъде определено изцяло от конфликти между суверенни страни. Преразглеждането на американските стратегически позиции би бил разумен отговор на руската агресия и нарушаване на правилата, особено в Източна Европа, както и на все по-агресивното поведение на Китай на световната сцена. Но американският президент трябва инстинктивно да брани международния ред от надигащите се заплахи, като едновременно с това прави промени с оглед на новите реалности. Захващането с въпроси като климатичните промени, засилената миграция, революцията в информационните и комуникационните технологии ще изисква нови всеобхватни международни споразумения, които да защитят интересите на суверенните страни. За съжаление изявленията от Белия дом на Тръмп, изглежда, целят да подкопаят всяко усещане за ред с надеждата САЩ да излязат начело в една борба на всички срещу всички за пълна световна доминация, както би го определил Томас Хобс. По тази логика международната търговия трябва да бъде регулирана не с правила и институции, а с А на институции като ЕС - който цели да гарантира ред и стабилност чрез интеграция - се гледа с безразличие, ако не и с презрение. От гледна точка на Китай визията на Хобс може да се окаже привлекателна, стига икономиката му да продължи да расте и да няма сериозни вътрешни социални или политически катаклизми. В края на краищата при по-малко световни правила Китай ще се натъкне и на по-малко препятствия при налагане на нарастващото си влияние в чужбина. В този сценарий губещ несъмнено ще е Западът, но в по-широк смисъл, т.е. не само Европа, а и страни като Индия, която ще остане вярна на либералната демокрация, на отворената икономика и на ценностите, върху които бе изграден този чудотворен четвърт век след студената война. Дори ако изключим най-лошите сценарии, Западът ще се сблъска с нов свят с нови амбициозни играчи, които ще имат нови искания за бъдещето. Следователно ще бъде съдбоносна грешка западните сили да изоставят идеите и институциите, които донесоха благоденствие и стабилност в предходните десетилетия. Най-вече двете страни, допринесли най-много за създаването на следвоенния международен ред, сега не бива да им обръщат гръб. /БТА", "date": "2018.04.20", "title": "Кризата на доверието на Запад"}
{"url": "https://www.dnevnik.bg/sviat/2018/04/20/3166724_london_uvelichi_s_20_slujitelite_slediashti_za/", "text": "Великобритания увеличава с почти 20% броя на служителите във финансовото министерство, занимаващи се с откриване и разследване на нарушения на международни икономически сакнкции. \"Трябва да затегнем финансовите гайки на престъпните режими и корупцията. \"Приоритетът ми е да постигна международно споразумение за борбата с мръсните пари\", каза финансовият министър Филип Хамънд във Вашингтон. Въпреки това броят на наетите в Службата за прилагане на финансови санкции, включваща служители на полицията и разузнаването, както и на финансовото министерство, няма да достигне и 40 души. Лондон - един от най-големите световни финансови центрове, често е критикуван за това, че прави твърде малко за контрол над това откъде точно идват трилионите долари, преминаващи годишно през него. През седмицата Хамънд обсъжда с колегите си от Г-7 как да попречат на Северна Корея да използва подставени компании и структури с прикрита собственост в опитите си да избегне международните санкции. Великобритания обмисля също да затегне санкциите си срещу Русия след покушението срещу бившия двоен агент Сергей Скрипал в началото на март в Солсбъри.", "date": "2018.04.20", "title": "Лондон увеличи с 20% служителите, следящи за нарушаване на санкции"}
{"url": "https://www.dnevnik.bg/sport/2018/04/20/3166157_tejka_zaguba_na_atletiko_ostavi_barselona_na_pobeda_ot/", "text": "Барселона\" остава на победа от шампионската титла в Испания, след като \"Атлетико\" (Мадрид) допусна тежка загуба. \"Дюшекчиите\" отстъпиха с 0:3 срещу \"Реал сосиедад\" като гост. \"Атлетико\" изостава с 12 точки от водача при предстоящи пет кръга. \"Барселона\", който продължава без загуба, може да си гарантира титлата на 29 април при гостуването си на борещия се за спасение \"Депортиво\". \"Дюшекчиите\" са на три точки пред градския си съперник  \"Реал\", който преди ден измъкна 1:1 срещу \"Атлетик\" (Билбао) у дома . \"Реал сосиедад\" поведе в 27-ата минута. Тогава Янузай върна към Уилиан Хосе, който стреля точно от точката за изпълнение на дузпа и даде преднина на отбора си. В края на мача Хуанми вкара два гола за домакините. Най-напред в 80-ата той беше изведен срещу Облак и технично го прехвърли. В добавеното време след центриране от ляво Хуанми насочи отлично топката с глава за 3:0.", "date": "2018.04.20", "title": "Тежка загуба на \"Атлетико\" остави \"Барселона\" на победа от титлата"}
{"url": "https://www.dnevnik.bg/sviat/2018/04/20/3165358_kak_voinata_na_turciia_s_uchilishtata_na_gjulen/", "text": "Турският президент Реджеп Тайип Ердоган многократно изтъква в последните седмици успеха на властите, погрижили се за депортиране на турски граждани заради връзки с живеещия в САЩ проповедник Фетхуллах Гюлен, сочен от властите в Анкара за организатор на неуспелия опит за преврат през 2016 г. В Косово и Габон  действията на турските служби  отприщиха политическа буря, а в Прищина доведоха и  до уволнения в правителството и разузнаването  и парламентарно разследване. Залавянето на \"гюленистите\" е само удар по върха на айсберг, от чиято подводна част Турция опитва да отчупи все по-големи парчета вече четири години. Става дума за движение, с което се свързваше една от най-влиятелните в света мрежи от училища, от няколко седмици обект на действия с нова решителност на турските власти. Допреди по-малко от десетилетие \"Хизмет\", както често то бива наричано (без да има официално име), държеше най-малко 2000 (2800 според турското разузнаване) училища, обучаващи стотици хиляди (според някои оценки до 2 млн.) души в десетки страни. За няколко години това влияние започна да се променя - от Балканите и Латинска Америка до Африка, Централна Азия и дори Австралия. \"Дневник\" обобщава как се промениха отношенията на турските власти с мрежата, в разгара на операция, която се очаква Анкара да усили и в Европа, когато започне  кампанията за предсрочните избори  през юни. Съюзници и противници Няколко правителства на Ердоган (тогава премиер) се възползваха, заедно с предшествениците си, от \"меката сила\" на \"Хизмет\" и на мрежата, с която се свързват училищата. Преподавайки турски и други езици, турска култура или математика (в някои държави училищата са общообразователни), те помогнаха на Анкара да укрепи позициите си в бившия Съветски съюз, в Далечния изток и - най-вече - в Африка. Много от тези институции са резултат от партньорства между турски и местни организации. Част от тях твърдят, че са само вдъхновени от Гюлен, но не и свързани с него; други признават връзката и изтъкват, че са създадени от \"гюленисти\". В тези институции, които в някои страни нямаха местни конкуренти в края на 20 в., започнаха да пращат децата си родители от \"елита\", но и такива с по-малки доходи, на които училищата отпускат стипендии (такъв бе случаят и с над 25% от учениците им в Пакистан и Афганистан). Таланти от азиатски и африкански страни участват в международни състезания - например по турски и математика - след курсове в училищата. Според Пабло Кендикян, автор на книгата \"Фетхуллах Гюлен: загадъчната турска политическа мрежа\", училищата са много полезни и на Вашингтон през 90-те години след разпадането на Съветския съюз, като противотежест на руското влияние. В някои страни обаче те будят подозрение. През 2008 г. Узбекистан ги затвори заради подозрения в изучаване на \"тайни\" религиозни предмети, през 2009 г., руското министерство на образованието поема контрола върху 50 училища в Татарстан. В САЩ срещу част от училищата имаше разследвания на ФБР заради финансови и други измами в началото на сегашното десетилетие. По това време обаче Анкара още ги подкрепяше: през 2009 г. тогавашният президент Абдуллах Гюл посети в Найроби откриването на едно от най-големите в Кения. През 2014 г. кенийският президент Ухуру Кенята пристигна на посещение в Турция и изказа само похвали за училищата, свързвани с \"Хизмет\", и работата им в страната. Така той изпадна в неловкото положение да каже добри думи за организации, които същия ден Ердоган заклейми като част от \"паралелната държава\". Турция днес смята, че те обслужват интересите на Гюлен и изграждат ново поколение \"заговорници\", които действат срещу турската държава. Тази позиция се появи в края на 2013 г., когато Турция свърза мащабно антикорупционно разследване с \"дългата ръка\" на Гюлен и обяви, че ще \"изкорени\" организацията му - както в Турция, така и по света. Успехи по цялото земно кълбо След опита за преврат, през 2016 г., Анкара създаде фондацията \"Маариф\", чието основно предназначение беше да поеме контрола върху училищата - както тези в Турция, така и в чужбина, там, където правителствата се съгласят. Оттогава турски представители, при официалните си посещения, искат от колегите си да затворят училищата. Примерите за успех изобилстват. За  , в разгара на десетилетен цикъл на бедствия и конфликти, училищата бяха жизненоважна външна помощ за бъдещето на децата. Тя обаче се съгласи да прекрати дейността им през 2016 г. - за да ги отвори отново под шапката на \"Маариф\".  , където организацията \"Мохамед ал Фатих\" е партньор на \"Хизмет\" (и където в Танжер се появява първото \"училище на Гюлен\" в Африка през 1994 г.), направи това в началото на 2017 г., пренебрегвайки критиките, че действа срещу училищата в разгара на учебната година. В   над 3000 деца получаваха образование в училища, свързани с движението. Но това продължи до края на миналата година, когато (според информация от средата на март) училищата са били затворени. Темата беше обсъдена и на посещенията на Ердоган в Алжир, Мавритания, Сенегал и Мали през февруари. \"Ще отгледаме поколение, което обича родината, което работи за страната и семейството си, чрез училищата в Сенегал през нашата фондация \"Маариф\",\"  каза Ердоган , докато беше в Дакар. Други африкански държави с общо над 150 млн. души население също отстъпиха пред турския президент -  ,  ,  ,  ,   и други. В   властите поискаха над 100 учители, свързани с Гюлен, и семействата им (няколкостотин души) да напуснат страната в срок от 3 дни още през ноември 2016 г. Изявлението беше направено от името на мрежата PakTurk International Schools and Colleges, която години наред се свързваше с Гюлен, която обясни решението с отказ да бъде подновена визата им. Така \"Маариф\" пое контрола върху PakTurk и 28-те ѝ училища (плановете бяха и за скорошно отваряне на университет) за близо 10 хил. деца и постави под въпрос системата, помогнала според  \"Дойче веле\"  на поддръжниците на Гюлен да осъществяват \"бизнес интереси\" в Пакистан от десетилетия и да развият връзки с някои политици. PakTurk продължи работа и заради факта, че повечето от служителите от години бяха пакистанци. През февруари това се случи и с 12 училища в  , където според Анадолската агенция дори е извърена \" церемония  по предаването\" с участието на образователния министър в Кабул. В   движението държи 28 училища, включително един университет. Силното влияние на \"Хизмет\" в централноазиатската държава дори подтикна Ердоган да каже малко след опита а преврат, че гюленисти са \"проникнали\" в институциите на страната и могат да извършат преврат там. С думите си той разгневи тогавашния президент Алмазбек Атанбаев и на Ердоган се наложи да посети Бишкек за среща с наследника му, Сооронбай Джеенбеков, за да затопли отношенията. Той обаче повтори, че  \"утре в Киргизстан\"  може да се случи същото. Натиск отдалеч В страни като  ,   и   успехът е по-скромен. Ръководители на  свързвани с Гюлен  (но и с части от турската диаспора) училища и културни центрове обаче твърдят, че следени от разузнаването или от други турски граждани. Други попадат в \"черни списъци\" на терористи, съставени от Анкара, макар част от организациите в Латинска Америка настояват, че единствената връзка е във вдъхновението. Твърденията на гюленистите за увеличаващ се турски натиск идват на фона на все по-голямо взаимодействие между Турция и Латинска Америка - търговският им обмен, който е бил само 100 млн. долара през 2000 г., е нараснал до 8 млрд. през 2016-а., а турското икономическо министерство се надява да достигне 200 млрд. през 2023 г. Дори в   поделение на Sirius College (една от организациите партньор на \"Хизмет\") в Шепъртън, в югоизточната част на страната, затвори врати през есента. Проблемът обаче не беше в политическия натиск - според директора на училището Адем Енгин причината е в отлива на ученици, зачестил след опита за преврат. Тук мнението на диаспората е способно да окаже силно влияние - до 200 хил. души, кито живеят в Австралия, са турски граждани. Какво ще стане на Балканите Само в Германия и Холандия има 25 училища, свързвани с мрежата на Гюлен, такива действат и във Великобритания. Предстоят посещения на Ердоган в Европа - например във Великобритания през май и в Германия по-късно тази година - на които темата се очаква да бъде засегната. Училищата обаче не са най-големият проблем за Анкара в отношенията ѝ със страни членки на ЕС. Големите въпросителни, свързани с Гюлен, са другаде: Ердоган неколкократно е посочвал, че според Турция, освен Африка и Централна Азия, \"Хизмет\" има най-голямо влияние на Балканите. Инцидентът в   се случи заради училищата \"Мехмет Акиф\" и образователна фондация, действащи в четири града - Прищина, Призрен, Гякова и Липлян, но той засяга малка част от \"инфраструктурата\", свързана с Гюлен в региона. Турските власти твърдят, че в пет от шест западнобалкански (без Хърватия) държави - Босна и Херцеговина (15), Албания (12), Македония (7), Косово (5) и Сърбия (1) има \"училища на Гюлен\" - общо 40. Още от опита за преврат насам Анкара настоява, че те се намесват активно в държавните въпроси, освен че възпитаниците им трупат икономическо влияние. \"Най-голямо влияние\" според Турция Гюлен има в  , където мрежата действа от 1994 г. и освен зад известни училища стои зад първия интернет вестник в страната, \"Газета старт\", критичен към турските власти. Възраждащият се национализъм на Тирана и подозренията ѝ към турската демокрация обаче вероятно ще попречат на \"косовски сценарий\", пише \"Катимерини\". В   основните и средни училища \"Яхия Кемал\" са активни в почти всички големи градове, от Скопие и Тетово до Гостивар, Струга и Струмица. Албанската партия \"Беса\",  която влезе в парламента  на изборите през 2016 г., често е обвинявана от политическите си противници, че е пряко свързана с Гюлен; тези твърдения се повтарят непрекъснато от управляващите в Турция. В   според разузнаването MIT Международният университет \"Бурч\" и по няколко предучилищни институции и основни и средни училища са основани от свързани с \"Хизмет\" фигури и действат още от 1998 г. Миналата седмица  турският посланик  в Сараево Джихад Ергинай поиска спешни мерки срещу организацията, която по думите му не заплашва \"само Турция\". В отговор най-голямата бошняшка партия SDA, чийто председател е сегашният ротационен президент  Бакир Изетбегович , предупреди, че училищата може и да са  \"проблем\" в страната  - след като вече съществуват в нея от 20 г. В отговор основната организация на тези училища в страната, \"Босна Сема\", отрече връзки с Гюлен (но призна \"вдъхновението\" му) и обвини Турция в \"намеса във вътрешните работи\" на Босна. След предаването в на турски граждани от косовските служби и последвалия скандал изследователският център SETA, който често заема близки до правителството позиции за \"Хизмет\" и други въпроси,  написа коментар  със заглавие: \"Косово е само началото\". Каквито и турски действия да последват тази закана, желаещите да изкоренят дори само образователната мрежа на Гюлен от Балканите биха се изправили пред истинско предизвикателство.", "date": "2018.04.20", "title": "Как войната на Турция с \"училищата на Гюлен\" обхвана пет континента"}
{"url": "https://www.dnevnik.bg/sport/2018/04/20/3166207_grigor_dimitrov_i_david_gofen_izlizat_na_korta_kato/", "text": "Григор Димитров ще се изправи днес срещу Давид Гофен в четвъртфиналите на турнира от сериите \"Мастърс\" в Монте Карло. След това двамата трябва да излязат на корта и като съотборници в надпреварата на двойки, където също достигнаха до финалната осмица. Димитров и Гофен ще открият програмата на централния корт \"Рание III\" в 12.00 часа. Белгиецът е един от най-честите съперници на българина, като днешният двубой ще бъде осми помежду им в турнирите на АТП и втори за сезона след  полуфиналния сблъсък в Ротердам през февруари . Мачът в Холандия приключи само след един сет игра, след като нелепа контузия принуди Гофен да се откаже. Той се удари с топката в окото и не успя да продължи, което му донесе трета поредна и общо шеста загуба срещу Димитров. Преди това световният №5 записа две победи във финалите на АТП в Лондон през ноември -  6:0, 6:2 в груповата фаза  и  7:5, 4:6, 6:3 в мача за титлата . Единствената победа на белгиеца беше в Ротердам през 2017 г. - 6:4, 1:6, 6:3 в четвъртфиналите. Те се срещнаха още два пъти през миналата година. Димитров спечели със 7:5, 6:4 във финала в София и с 6:3, 6:2, 6:4 в четвъртфиналите на Australian Open. Другата победа на българина е от третия кръг на US Open през 2014 г. - 0:6, 6:3, 6:4, 6:1. Те имат и три срещи в турнирите от сериите \"Чаланджър\" и \"Фючърс\", като всичките са спечелени от Димитров. Досега обаче двамата никога не са се срещали на червен кортове. Белгиецът традиционно играе много силно на тази настилка, a преди година стигна до полуфиналите в Монте Карло, където беше спрян от Краля на клея Рафаел Надал. По пътя към четвъртфиналите тази година белгиецът победи гръцкия талант Стефанос Циципас със 7:6 (4), 7:5 и поставения под №11 Роберто Баутиста Агут от Испания с 6:4, 7:5. Димитров премина през два много трудни мача, в които направи обрат след загубен първи сет -  3:6, 6:2, 6:4 срещу френския квалификант Пиер-Юг Ербер  и  4:6, 6:3, 6:4 срещу германеца Филип Колшрайбер . Това му осигури първи четвъртфинал на червени кортове от две години насам. Българският тенисист има две загуби в досегашните си два четвъртфинала в Монте Карло - от Надал при дебюта си през 2013 г. и от Гаел Монфис през 2015 г. Той само веднъж е достигал до финалната четворка на турнир от сериите \"Мастърс\" на червени кортове - в Рим през 2014 г.  Победителят от осмия сблъсък между Димитров и Гофен ще се бори за място във финала в Монте Карло с Надал или Доминик Тийм, който през миналия сезон нанесе единствената загуба на червени кортове на световния №1. Другите два четвъртфинала противопоставят Марин Чилич срещу Кей Нишикори и Александър Зверев срещу Ришар Гаске. Ако не се откажат от турнира на двойки, около 15.00 часа Димитров и Гофен ще трябва да излязат на втория по големина корт - \"Принцовете\", за да се изправят срещу поставените под №3 Оливер Марах от Австрия и Мате Павич от Хърватия в спор за място в полуфиналите.", "date": "2018.04.20", "title": "Григор Димитров и Давид Гофен излизат на корта като съперници и съотборници"}
{"url": "https://www.dnevnik.bg/bulgaria/2018/04/20/3166040_sudut_shte_reshava_dali_da_ostavi_kmeta_na_mladost_v/", "text": "Специализираната прокуратура ще внесе днес в Специализирания наказателен съд искане за налагане на мерки за процесуална принуда на зрелищно задържаните във вторник кмет на \"Младост\" Десислава Иванчева, заместника ѝ Биляна Петрова и мъжа, който според разследващите е влязъл в ролята на посредник при вземане на подкупа от строителен инвеститор. Това се разбра от думите на говорителя на спецобвинението Даниела Начева пред \"Дневник\" след запитване за повдигнатите им обвинения. \"Обвинение е повдигнато на три лица за подкуп в особено големи размери. Всеки от тримата задържани има различна форма на участие в престъплението. Утре колегите ще внесат мерките\", бе официалният коментар на Начева. Очаква се прокуратурата да поиска най-тежката мярка за неотклонение - постоянен арест за Иванчева и заместничката ѝ  Петрова, която е обвинена като неин помагач. Все още не е известно какво ще иска съдът за третия задържан - посредника, който също е обвинен за помагач към подкупа. Според информация на БНР посредникът е бившият районен кмет Петко Дюлгеров. Посредникът е направил саморъчно пълни признания, заяви вчера шефът на специализираната прокуратура Иван Гешев. ", "date": "2018.04.20", "title": "Съдът ще решава дали да остави кмета на \"Младост\" в ареста"}
{"url": "https://www.dnevnik.bg/sport/2018/04/20/3165777_dnes_e_posledniiat_den_za_registraciia_za_baik_i_run/", "text": "Днес е последният ден за записване за състезанието за планинско бягане и колоездене \"Байк и рън за Чепън\". До момента вече над 400 души са се регистрирали за събитието, което ще се проведе на 28 април за седма година. Цената за участие в състезанията по колоездене или бягане е по 25 лева. Тази година  \"Байк и рън за Чепън\" стана част от Българската колоездачна лига . Надпреварата ще носи квалификационни точки за годишното класиране на лигата. Велосъстезанието се разделя на две основни категории - XCM и \"Хоби\" - в първата могат да участват всички желаещи, които са регистрирани в лигата и искат да участват в годишнoто класиране. Другата категория е насочена към всички останали. Дистанциите остават непроменени и включват маратон (42 км) и полумаратон (21 км) и в бягането, и в колоезденето. Стартът за всички е пред община Драгоман. Там ще има и велосъстезание за деца. \"Вече шест години \"Байк и рън за Чепън\" събира стотици любители на екстремните преживявания, активния начин на живот и красивата българска природа, а между тях са както самите участници в състезанието, така и дошлите да ги подкрепят близки и приятели. За тях притегателна сила има и богатото биоразнообразие на региона, като Чепън планина предлага невероятна панорама към Сърбия от най-високата си точка връх Петровски кръст, а в една кратка разходка из мостчетата на Драгоманското блато могат да бъдат видени редки видове птици, завръщащи се от своето зимно убежище в южните земи\", заявиха организаторите. Те припомнят, че всяка година вагон на БДЖ превозва безплатно от Централна гара София до Драгоман.", "date": "2018.04.20", "title": "Днес е последният ден за регистрация за \"Байк и рън за Чепън\""}
{"url": "https://www.dnevnik.bg/sviat/2018/04/20/3166110_koi_sa_onlain_aktivistite_razprostraniavashti/", "text": "Разследването дали е имало химическа атака в Сирия продължава, но група влиятелни онлайн активисти вече разпространяват своята версия за събитията, разказва Би Би Си. Разследващите от Организацията за забрана на химическите оръжия (ОЗХО) се опитват  да стигнат до Дума , където според медицински организации и спасителни служби силите на президента Башар Асад са хвърлили бомби с токсични вещества на 7 април. Сирийското правителство и Русия твърдят, че инцидентът е инсцениран. Великобритания, САЩ и Франция са уверени, че са използвани хлорин и нервнопаралитично вещество. Въпреки липсата на категорична информация, някои хора в интернет са сигурни, че знаят какво се е случило на 7 април – те приемат  твърденията на руската държава и медии , че атаките са измама и дело на джихадистки групировки или шпиони, които целят да хвърлят вината върху правителството на Асад и да дадат повод за намеса на Запада. Сред тях са активисти и представящи се за \"независими журналисти\". Някои имат десетки или стотици хиляди последователи в \"Туитър\". Обявяват се за противници на войната, но подкрепят военните операции на сирийското правителство и руските въздушни удари. Според тях международните медии и организациите за защита на човешките права са в сговор със западните правителства, Саудитска Арабия, \"Ислямска държава\" и \"Ал Кайда\" да завладеят Сирия. Една от тях е Ванеса Бийли, която има над 30 000 последователи и пише за сайт, определян от проверяващи факти като отдаден на конспирации и крайнодесни предразсъдъци. В отговор на въпроси, пратени от Би Би Си, тя определя текста им като \"крещящ опит\" \"независимата журналистика да бъде заглушена\". За нея обаче се знае много повече, отколкото за други, по-влиятелни онлайн фигури. Например Сара Абдалах, която има над 125 000 последователи – включително 250 журналисти от сериозни медии. Тя се описва като \"независим ливански геополитически коментатор\", но почти няма друго онлайн присъствие или текстове, публикувани извън социалните мрежи. В блога ѝ няма постове. Тя е отказала да отговори на въпросите на Би Би Си. Според проучване на компанията Graphika тя е един от най-влиятелните акаунти в разговорите за Сирия и особено в разпространяването на дезинформация за химическата атака през 2017 г. и за дейността на доброволческата спасителна организация \"Бели каски\" - за които са направени два номинирани за \"Оскар\" документални филма, а самите те са били номинирани за Нобеловата награда за мир. В разговора за тях Сара Абдала и Ванеса Бийли са най-активните им опоненти. Според Скот Лукас, преподавател по международна политика в Бирмингамския университет, затрудненията да бъде получена информация от Сирия са отворили информационен вакуум, който бива запълнен от пристрастни източници. \"Разбира се, че всички наративи трябва да бъдат поставяни под въпрос, включителни тези на властите. Важното е да това да не започва с наратив, а с фактите и установяването на това кое е вярно и кое може да е дезинформация.\"", "date": "2018.04.20", "title": "Кои са онлайн активистите, разпространяващи конспиративни теории за Сирия"}
{"url": "https://www.dnevnik.bg/sport/2018/04/20/3166213_klubovete_ot_visshata_liga_otchitat_rekordna_pechalba/", "text": "Клубовете от Висшата лига отчитат рекордни приходи и печалба за сезон 2016-17, показва докладът на \"Делойт\". Очакванията са акумулирането на печалба да продължи и занапред въпреки спада в приходите от продажбата на телевизионни права на вътрешния пазар. Общите приходи на клубовете от елита в Англия се увеличава с близо 1 млрд. паунда до 4.5 милиарда. Забележителен е и ръстът в общата печалба на клубовете преди облагането с данъци. Те отчитат 500 млн. паунда печалба, което е близо три пъти повече спрямо предишния рекорд от 2013-14. Анализът показва, че парите за заплати са се увеличили с 9% до 2.5 млрд. паунда, което също е рекорд. \"Както предвидихме миналата година, договорът за телевизионните права, който влезе в сила през 2016-1, помогна приходите да достигнат рекордни нива\", каза ръководителят на екипа, направил проучването, Дан Джоунс. През 2015 г. \"Скай\" и \"Би Ти\" (BT) придобиха телевизионните права за впечатляващите 5.14 млрд. паунда, което беше гаранция за скок в приходите на клубовете.", "date": "2018.04.20", "title": "Клубовете от Висшата лига отчитат рекордна печалба"}
{"url": "https://www.dnevnik.bg/politika/2018/04/20/3166212_cvetanov_izbiratelnata_kampaniia_na_rumen_radev_beshe/", "text": "Истинска тъмнина\" - така председателят на парламентарната група на ГЕРБ Цветан Цветанов определи кандидатпрезидентската кампания на действащия държавен грава Румен Радев, след като президентът преди дни заяви, че  България се управлява на тъмно.  \"В президентската кампания беше истинска тъмнина - социално слаби хора финансират кампанията на президента Радев с по 400 лв. Проверете дали някой от тези хора има възможност да ги отдели\", призова Цветанов в интервю за Би Ти Ви. По думите му става дума за \"мрежа за тъмно финансиране\", която трябва да бъде осветена и да се види \"на база на какво решение на института на Решешетников БСП определиха Радев за кандидат\". Зам.-председателят на ГЕРБ подчерта, че \"остават съмнения, че президентът е зависим от чужди държави\" заради начина, по който ни предлага да водим националната сигурност на страната\". След като вчера пред журналисти Цветанов заяви, че  президентът иска да извади България от НАТО и ЕС , днес уточни, че президентските съветници на вчерашния Консултативен съвет за национална сигурност са застъпвали позиции, кореспондиращи с тезите на Русия, а не на Европейския съюз, но след остра реакция от Цветанов и министъра на отбраната Красимир Каракачанов \"усетиха, че са направили голям гаф\" и са публикували впоследствие коригирани становища, \"за да не излезе истината\". Посещението на Сидеров в Крим било личен избор Посещението в анексирания от Русия Крим на делегация на \"Атака\" - коалиционен партньор на ГЕРБ в управлението, Цветанов определи като личен избор и позиция на лидера й Волен Сидеров. \"Атака\" била само една от партиите в управляващото мнозинство, което пък било за евроатлантизма, по думите на Цветанов. Все пак той нарече посещението на българските депутати в Крим \"не много удачно\", защото \"когато говорим за международно право и анексиране на чужди територии, трябва да отстояваме европейското и международното право, защото това е гаранция за нашата териториална цялост\". Цветанов подчерта, че има коалиционно споразумение, в което \"няма акценти, свързани с позиция, различна от европейската за анексирането на Крим\", а правителството и дори президентската институция подкрепят санкциите срещу Русия, показали, че \"не може така да се прави\".", "date": "2018.04.20", "title": "Цветанов: Избирателната кампания на Румен Радев беше \"истинска тъмнина\""}
{"url": "https://www.dnevnik.bg/evropa/2018/04/20/3166214_evroparlamentut_prizova_turciia_da_osvobodi_dvama/", "text": "Евродепутатите призоваха Турция бързо да приключи съдебния процес и да освободи двамата гръцки войници, задържани през март, предаде пресслужбата на Европейския парламент. Двамата гърци бяха задържани, след като пресекоха границата с Турция. Гърция твърди, че причината е лошо време, което е дезориентирало двамата войници. Анкара обаче ги обвинява в шпионаж. Евродепутатите подчертаха, че двамата гръцки войници са под стража в турски затвор повече от месец, без да са им повдигнати обвинения и да са наясно с престъпленията, в които са обвинени. Предишни случаи на подобно неумишлено пресичане на границата от гръцки и турски войници са били разрешавани на място на нивото на местните военни власти. Европейския парламент призовава турските власти \"да приключат бързо съдебния процес и да освободят двамата гръцки военнослужещи и да ги върнат на Гърция\", както и \"да следват стриктно съдебната процедура и да зачитат в пълна степен по отношение на всички засегнати страни правата на човека, залегнали в международното право, в това число Женевската конвенция\". Текстът призовава Съвета, Европейската комисия и Европейската служба за външна дейност да \"покажат солидарност с Гърция и да призоват за незабавното освобождаване на двамата гръцки войници по всякакви канали за контакт и комуникация с турските ръководители и органи в духа на международното право и на добросъседските отношения. ", "date": "2018.04.20", "title": "Европарламентът призова Турция да освободи двама гръцки войници"}
{"url": "https://www.dnevnik.bg/sviat/2018/04/20/3166220_rusnacite_veche_po-riadko_piiat_alkohol_pishe_komersant/", "text": "По данни на Световната здравна организация хората в Русия вече доста по-рядко употребяват алкохол,  пише \"Комерсант\" . Според експерти на вестника  основен фактор за този спад  е професионалната политика на руското здравно министерство -  то ограничава  времето и местата за продажба на алкохолни питиета, както и възможностите да бъдат рекламирани в медиите. В перспектива  руската практика  може да послужи за пример на много други страни с подобни проблеми, смята СЗО. \"Намалената употреба на алкохол през последните години в Русия е сред най-важните за нас резултати в този регион\", заявява пред \"Комерсант\" Карина Ферейра-Борхес, оглавяваща програмата \"Алкохол и забранени наркотици\", лансирана от Европейския офис на СЗО. \"В бъдеще бихме желали да направим опита на Русия достъпен и за други страни със сходни предизвикателства\", допълва тя. По данни на СЗО през 2016 г. употребата на алкохол в Русия е достигнала 11.1 литра спирт на човек годишно. Това е минимумът за 27 години - през 1991 г. е регистрирано ниво от 12.2 литра. Върхова стойност е отбелязана през 2006 г. - 17.1 литра спирт на човек за година, добавя изданието, цитирано от Би Би Си. /БТА", "date": "2018.04.20", "title": "Руснаците вече по-рядко пият алкохол, пише \"Комерсант\""}
{"url": "https://www.dnevnik.bg/politika/2018/04/20/3166210_cvetanov_podkrepia_agresivnite_deistviia_na/", "text": "Аз толерирам и подкрепям агресивните действия на правоохранителната система и прокуратурата, за да противодействаме на корупцията\". Така зам.-председателят на ГЕРБ и бивш вътрешен министър Цветан Цветанов коментира пред Би Ти Ви показното задържане на кмета на софийския район \"Младост\" Десислава Иванчева за получаване на подкуп. Цветанов каза, че  си е направил извод  от последиците от шумните арести, които ставаха по времето, когато той ръководеше МВР. \"Имаше показност, но под 9% беше корупционният натиск, когато аз бях министър, а след идването на БСП на власт беше 39%\", добави той. С уговорката, че не е запознат с детайлите по планирането на задържането на Иванчева, която престоя в продължение на 5 часа с белезници на оживено кръстовище, Цветанов добави, че \"би могло да се предприемат действия да се защити все пак достойнството на този човек\" като напомни за презумпцията за невинност.", "date": "2018.04.20", "title": "Цветанов подкрепя агресивните действия на прокуратурата срещу корупцията"}
{"url": "https://www.dnevnik.bg/bulgaria/2018/04/20/3166218_zaharieva_niama_namerenie_da_vodi_voini_s_instituciite/", "text": "Не се страхувам да изразявам позицията си и нямам намерение да водя войни с институциите\". Така вицепремиерът Екатерина Захариева коментира реакцията на главния прокурор Сотир Цацаров по повод думите й, че при показния арест на районния кмет на \"Младост\" \"са преминати някои граници\". Цацаров контрира, че думите на Захариева са \"смущаващи\" и доколко това изказване \"кореспондира с широко прокламираните и от самата министър Захариева антикорупционни политики на правителството\". \"Не омаловажавам работата по разкриването на това престъпление, но продължавам да смятам, че са преминати граници\", повтори днес пред Би Ти ви Захариева, която като вицепремиер отговаря за съдебната реформа. Тя каза, че е миролюбив човек и призова противоречията да се изглаждат в разговор. \"Вината на райония кмет трябва да бъде доказана в съда, но община \"Младост\" определено не вървеше добре и не може да се казва, че Иванчева не е виновна, само защото е стояла няколко часа с белезници при Спортната палата. Така е по НПК – трябва задържаният да присъства на описа на доказателствата при случаи на корупция по високите етажи\" разясни министърът. Тя предположи, че най-вероятно не са направени грешки в разследването. Захариева коментира и темата за  проектостановището на президентската институция   за ЕС и НАТО, разгледана на Консултативния съвет по национална сигурност вчера. \"Има два или три текста, които бяха притеснителни и тотално различни от общите позиции, щеше да е много проблемно за България като член на България в ЕС, ако бяха приети\", каза тя.", "date": "2018.04.20", "title": "Захариева няма намерение да води войни с институциите"}
{"url": "https://www.dnevnik.bg/sviat/2018/04/20/3166226_asad_sam_vurnal_ordena_na_pochetniia_legion_na/", "text": "Сирийският президент Башар ал Асад е върнал на Франция Ордена на почетния легион заради участието на Париж във въздушните удари по-рано този месец, съобщи снощи неговата канцелария, предаде ДПА.  Асад е бил удостоен с най-високата степен на това френско отличие - Големият кръст - от президента Жак Ширак през 2001 г., тоест малко след като е поел поста на покойния си баща Хафез ал Асад.  В съобщението на президентството в Дамаск се казва, че \"Башар ал Асад не смята за чест да носи орден на страна, която е роб на Съединените щати и подкрепя терористи\". Отличието е върнато на  Франция  чрез румънското посолство, което представлява френските интереси в Сирия.  В понеделник тази седмица Елисейският дворец съобщи, че е започнал  дисциплинарна процедура  за лишаване на Башар ал Асад от ордена, припомни ДПА. /БТА", "date": "2018.04.20", "title": "Асад сам върнал Ордена на почетния легион на Франция, съобщи Сирия"}
{"url": "https://www.dnevnik.bg/bulgaria/2018/04/20/3166231_cacheva_niamam_pravomoshtiia_da_komentiram_akciiata_po/", "text": "Правосъдният министър Цецка Цачева смята, че няма \"компетенциите и каквито и да било правомощия\" да коментира дали са превишени правата по време на акцията по задържането на кмета на район \"Младост\" Десислава Иванчева. За разлика от вицепремиера Екатерина Захариева Цачева не пожела да оцени действията на разследващите и заяви, че институционалната компетентност у нас е изградена по начин, че \"всеки орган отговаря за действията си с оглед на това дали те са в рамките на правата и дали има превишени права\". Цачева говори пред журналисти преди откриването на конференция за детското правосъдие у нас с лектори евродепутатът Емил Радев и съдия Богдана Желявска. Иванчева беше  задържана  показно във вторник, като остана с белезници повече от пет часа пред Спортната палата. В сряда след заседанието на Министерския съвет Захариева заяви: На това от Рим през медиите реагира  главният прокурор Сотир Цацаров,  който попита дали това е позицията на целия кабинет и нарече изказването на вицепремиера \"смущаващо\". Днес Захариева отговори, че   няма намерение да води война  с институциите, но продължава да смята, че са преминати граници\". Според правосъдния министър , въпреки че по този въпрос няма официална информация от страна на държавното обвинение. \"Затова държахме антикорупционният орган да се контролира от Народното събрание. Акцията започва от действия на антикорупционния орган, от действия на специализираната прокуратура и, доколкото знам, ще бъде извършена проверка в прокуратурата за това дали има превишаване на правата\", заяви Цачева. Помолена все пак да коментира акцията, правосъдният министър каза: \"Не мога да ви кажа дали това е бил единственият вариант за реализиране на тази операция, ако е имало други възможни варианти това да не се случва в центъра на София, би било по-добре. Но знаете призива на държавния глава Румен Радев всичко да е под прожекторите, осветлено, обществото да получи информация какво се случва. Трябва да се знае, че до постановяването на осъдителна присъда всеки е невинен до доказването (бел. ред. - на противното), и да си даваме сметка за правата на всеки един, без значение в какво качество участва в една акция\", коментира още правосъдният министър.", "date": "2018.04.20", "title": "Цачева: Нямам правомощия да коментирам акцията по ареста на Иванчева"}
{"url": "https://www.dnevnik.bg/biznes/2018/04/20/3166257_vsiaka_vtora_deklaraciia_za_lichni_dohodi_se_podava/", "text": "Почти всяка втора декларация за облагане на доходите на физическите лица е подадена по електронен път с ПИК или електронен подпис, сочи статистиката на НАП. Общо приетите декларации до този момент в страната са 320 хил. Срокът за подаване на декларациите за облагане на доходите изтича на 30 април 2018 г. Дотогава трябва да се преведе и декларираният данък за довнасяне по годишните формуляри, напомнят още от НАП. Най-лесният и бърз начин за подаване на декларацията е по интернет с ПИК. Персоналният код може да се получи безплатно от всеки офис на НАП. Декларациите могат да се изпратят още чрез интернет, подписани с електронен подпис, както и да се подадат по пощата с обратна разписка, на място в някои пощенски станции, както и в офисите за обслужване на клиенти на агенцията. От приходната агенция обръщат внимание, че физическите лица могат много лесно да попълнят своята декларация, като използват една от най-новите й е-услуги. Гражданите, които притежават ПИК или електронен подпис, могат да проверят в сайта на НАП дали за тях има подадени и какви данни от предприятия и от самоосигуряващи се лица за изплащани доходи, различни от тези по трудов договор, като например от хонорари. Е-услугата \"Справка за изплатени доходи (различни от трудови) на физически лица\" е достъпна чрез Портала на НАП за електронни услуги -  https://inetdec.nra.bg/ . Е-услугата предоставя информация също за вида и размера на изплатения доход, както и за удържания данък. Информация за попълване и подаване на данъчни и осигурителни декларации и внасяне на суми към бюджета може да се получи на телефона на НАП 0700 18 700 на цената на градски разговор или в сайта на НАП  www.nap.bg .", "date": "2018.04.20", "title": "Всяка втора декларация за лични доходи се подава онлайн"}
{"url": "https://www.dnevnik.bg/bulgaria/2018/04/20/3166264_kratki_novini_postradaloto_momche_v_katastrofata_s/", "text": "Започва ремонт на Околовръстното на София край Казичене От 20:00 ч. днес започва следващият етап на ремонта на Източната дъга на Софийския околовръстен път, в участъка между Казичене и АМ \"Тракия\". За извършване на ремонтните дейности ще бъде изцяло ограничено движението в платното, от Казичене в посока магистрала \"Тракия\". Трафикът на моторните превозни средства ще бъде пренасочен в платното в посока магистрала \"Хемус\", двупосочно. \"Демократична България\": Радев подкопава националната сигурност Остро осъждаме факта, че в проекта за заключителен документ, предложен от президента, се съдържат елементи на преосмисляне на позиционирането на България в ядрото на НАТО и в Европейския съюз заради актуалната ситуация. Това се казва в позиция на \"Демократична България\". \"В този проект само веднъж се споменава за НАТО и то в негативен контекст. В \"Демократична България\" сме убедени, че лошото състояние на българската армия само засилва необходимостта от една тясна интеграция на България в най-активното ядро на държави-членки на НАТО и ЕС. С очевидните си опити да се хареса на Путин, когото възнамерява да посети в близко бъдеще, президентът Радев подкопава националната сигурност и отбранителната способност на страната\", пише в позицията. С целия текст на декларацията може да се запознаете  тук . Сметките за парно за март са готови Абонатите на \"Топлофикация\"-София вече могат да си проверят сметките за отопление за март на сайта на компанията. Тя предупреждава, че месецът е бил по-студен от март 2017 г. През март 2018 г. средната месечна температура е била + 6 градуса С, докато през март 2017г. средната месечна температура е била + 9 градуса С. В резултат фактурираната топлинна енергия за месеца е 527 607 МВтч, докато през март 2017 г. на клиентите са фактурирани 368 790 МВтч топлинна енергия, допълва дружеството..  БНБ пуска монета \"Старият бряст в Сливен\" Тя ще бъде в обращение от 23 април, а цената й е 78 лв. Монетата ще се продава в Българската народна банка – на две каси на пл. \"Княз Александър I\" № 1 и на четири каси в Касов център на БНБ на ул. \"Михаил Тенев\" № 10, както и в офиси и клонове на Първа инвестиционна банка АД, Райфайзенбанк (България) АД и Тексим Банк АД. В периода от 23 април до 25 април 2018 г., включително, всеки клиент (физическо или юридическо лице) ще може да купи от Българската народна банка до 2 броя монети, след което ще се продава без ограничения. България е получила допълнителни 80 млн. лева от Европа за борба с безработицата От началото на годината е осигурено допълнително европейско финансиране от 80 млн. лв. за борба с безработицата в България. Това обяви по време на парламентарния контрол министърът на социалната политика Бисер Петков. Той уточни, че парите ще се разпределят в 183 общини, където са регистрирани най-много безработни. Досега най-много средства по програма \"Заетост\" са отпуснати за областите Враца, Видин, Благоевград и Плевен. МВР е удължило срока за проверката по случая на летище \"София\" МВР е удължило до 27-ми април срока за приключване на проверката за инцидента на летище \"София\". Това се разбра от отговор на вътрешния министър Валентин Радев по време на парламентарния контрол. В началото на март  без гранична проверка  там бяха допуснати пътници от полет от Париж. Това се е случило, след като всички гранични полицаи напуснали пунктовете за проверка на документи. По случая МВР  отстрани 13 души  и започна дисциплинарна проверка срещу тях. Започна делото срещу служебния здравен министър Илко Семерджиев Днес започна и приключи разпоредителното заседание по делото срещу бившия здравен министър Илко Семерджиев. По същество процесът ще започне на 18 май, когато ще бъдат разпитани и първите свидетели. Служебният вицепремиер и министър на здравеопазването  е на съд за принуда . Обвинен е, че е заплашвал с уволнение директора на Изпълнителната агенция по лекарствата доц. Асена Стоименова, тъй като тя не е била съгласна да назначи за свой заместник посочен от него човек. Причината е, че кандидатът за заместник е бил в конфликт на интереси. Стоименова бе конституирана по делото като частен обвинител. Пострадалото момче в катастрофата с автобус на \"Тракия\" е изписано от болницата Най-младият от пострадалите при катастрофата с автобус на магистрала \"Тракия\" преди седмица беше изписан от \"Пирогов\". 13-годишното момче беше и последният ранен при инцидента, който все още се намираше под медицинско наблюдение в болницата. При катастрофата на 13 април загинаха 6 души, а десетки пострадаха. За инцидента е обвинена жена, която се удари в автобуса с колата си, след като загубила контрол върху нея. ТЕЦ \"Марица-изток 2\" иска увеличение на тока заради разход от 200 млн. лв. ТЕЦ \"Марица-изток 2\" е поискала увеличение на цената на тока, тъй като централата плаща много висока цена за вредни емисии, като тази година сумата достига 200 млн. лева. Това заяви пред БНТ министърът на енергетиката Теменужка Петкова. По думите ѝ такива разходи се калкулират в крайната цена. Тя добави, че Комисията за енергийно и водно регулиране (КЕВР) ще прецени какъв процент от заявено повишение на цената на тока са от държавните производители, какъв от другите енергийни дружества и електроразпределителните предприятия, за да може да каже каква ще е цената на регулирания пазар. Петкова допълни, че през 2017 г. Националната електрическа компания е на печалба от 6 млн. лв., като това се случва за пръв път от няколко години.", "date": "2018.04.20", "title": "Кратки новини: Започва ремонт на Околовръстното на София край Казичене"}
{"url": "https://www.dnevnik.bg/biznes/2018/04/20/3166283_bulgariia_e_sred_atraktivnite_strani_v_regiona_za/", "text": "България е сред атрактивните места в Югоизточна Европа за производителите на автомобили, въпреки че в страната не се сглобяват коли. Въпреки това общо 170 компании за компоненти работят в страната и повечето от тях планират да разширят бизнеса си. Това съобщава  capital.bg .  Автомобилната индустрия е сред най-бързо растящите в страните в региона по отношение на принос към БВП, обем на производството и създаване на работни места, се посочва в анализа на SeeNews \"Югоизточна Европа - новата гореща дестинация на световната автомобилна индустрия\". По данни на Международната организация на автомобилните производители (OICA) през 2017 г. са произведени общо 629 014 превозни средства (основни коли), което е близо 3% от общото производство на автомобили в Европа. Ръстът обаче в региона на годишна база значително надвишава средния за континента - 9.7% спрямо 3.1% през 2017 г. В регионален план България не може да се сравнява с Румъния, Словения и Сърбия, тъй като няма асемблиращи мощности. През 2012 г. китайската Great Wall заедно с \"Литекс моторс\" на Гриша Ганчев направи такъв завод край Ловеч с годишен капацитет за 50 хил. броя, но той така и не беше достигнат. В началото на 2017 г. компанията спря производството и започна процедура по фалит. В страната обаче има 170 компании, които произвеждат автомобилни компоненти и които осигуряват 4% от БВП. Продуктите включват много широка гама - от високотехнологични като микроелектроника, климатични системи и инструментални табла до алуминиеви части, кабели, каучукови и пластмасови изделия, тапицерии и т.н. Заетите са над 40 хил. души, показват данни на автомобилния клъстер и Министерството на икономиката за 2017 г. Общите приходи на компаниите в сектора са 3.5 млрд. евро, от които 90% са от износ на основни международни автомобилни пазари. В анализа на SeeNews се посочва още, че по-рано тази година правителството е обявило намерения да привлече световен автомобилен производител. По информация на Българската агенция за инвестиции разговори първо ще се водят с BMW, а след това с производители от Южна Корея и Индия. ", "date": "2018.04.20", "title": "България е сред атрактивните страни в региона за автомобилните компании"}
{"url": "https://www.dnevnik.bg/evropa/2018/04/19/3165951_greshki_v_razdelnoto_subirane_nakurniavat_reputaciiata/", "text": "Използвани памперси в кошчето за пластмасови отпадъци, найлонови торбички при органичните отпадъци - добре уреденото рециклиране на отпадъци в Германия се нарушава от хора, които или игнорират правилата, или просто ги разбират погрешно. Германия е известна с разделното събиране на боклука и редовно заема първо място в класациите за рециклиране. Типично домакинство - или перон на гара - разполага с четири вида кофи за боклук, без да броим тези за бутилки с различни цветове. Но колко успешни са германците при разделното изхвърляне на боклука? Това всъщност е сериозен въпрос с последствия за бизнеса и за рециклиращите компании, които сега алармират, че много домакинства вече не разделят прилежно отпадъците си и просто ги хвърлят в което и да е кошче. Федерацията за вторични суровини се позовава на експертни данни, че през 2017 г. честотата на така нареченото погрешно изхвърляне на боклука само за опаковъчните материали е между 40 и 60 процента. Числото на грешките е било по-ниско при хартиените и текстилните отпадъци. \"Коефициентът там е бил съответно около 2 процента и между 1 и 10 процента\", каза говорителят на федерацията Михаела Цис. Правят се различни видове грешки. Ако например пластмасова чашка с малко пресечен млечен продукт в нея се изхвърли в кошче за органични отпадъци, тогава индустрията говори за \"редовно погрешно изхвърляне\". Не е по-добре обаче, когато, да кажем, пластмасова четка за тоалетна е изхвърлена в специалното жълто кошче за опаковки, предназначени за рециклиране. Извършителят се е замислил какво прави, но все пак е избрал неправилно - това е така наречената \"интелигентна\" грешка при изхвърлянето на отпадъци. Определят я така, защото жълтото кошче - или жълтият чувал, използван за същата цел - е предвиден само за опаковъчни отпадъци. Четка за тоалетна или пластмасова играчка не бива да се изхвърлят в тях. Големите градове, където има повече анонимност, имат проблеми с погрешното изхвърляне. Службата по чистота на град Бремен, а също и компанията за управление на вторични суровини Ер Ем Ге в град Елтвил на Рейн потвърждават това. Те казват, че често става дума за липса на базисно разбиране на германската система за разделяне на отпадъците и за липса на ясна информация. Допълнителен фактор по думите на говорител на Германската асоциация на местните комунални услуги може да е и Трудната за разбиране германска система не е лесна за възприемане от чужденци и трябва да им бъде обяснена. Друга причина обаче може просто да е фундаментална обществена тенденция, по силата на която останалите мерки за защита на околната среда правят нуждата от разделно събиране на отпадъците неразбираема за хората. Ако процентът на неправилно изхвърляне е прекалено висок, боклукчиите не прибират съдържанието на кошчето. Стикер, поставен върху него, обяснява защо. Наистина огромен проблем обаче срещат компаниите за рециклиране, когато боклукът е неправилно изхвърлен. \"Когато това се случи, цялото съдържание на жълтия чувал не може да бъде рециклирано\", казва говорител на Ер Ем Ге. В \"Дер грюне пункт\" (\"Зеленият пункт\") - учреждението, отговорно за така наречената двойна система за изхвърляне на отпадъци и рециклиране - служителите казват, че не забелязват признаци хората да губят интерес в разделното изхвърляне. \"Не наблюдаваме зачестяване на погрешните изхвърляния\", каза говорителят на \"Зеления пункт\" Норберт Фьол. Домакинствата не поемат разходите за последващото разделяне на неправилно изхвърлените отпадъци. Частните и общинските фирми, отговарящи за събирането на боклука, обаче плащат повече, когато се налага боклукът да се разделя допълнително. \"Центровете за обработка на отпадъците имат големи проблеми с неправилното изхвърляне - например с органични отпадъци, съдържащи се в найлонови пликове\", казва Йенс Рьозлер, говорител на бременската служба по чистотата. Като резултат найлоновите пликове трябва внимателно да бъдат отделени и чак тогава органичният отпадък може да бъде използван. В противен случай се влошава качеството на компоста, използван в земеделието. Експерти твърдят, че хората в земеделските области и в по-малките градове са явно по-успешни в разделното изхвърляне на боклука от жителите на големите градове. /БТА/", "date": "2018.04.20", "title": "Грешки в разделното събиране накърняват репутацията на Германия в рециклирането"}
{"url": "https://www.dnevnik.bg/evropa/2018/04/20/3166217_sreshtata_v_sofiia_ne_e_za_razshiriavaneto_a_za/", "text": "Не искаме да даваме фалшиви очаквания на страните от Западните Балкани, дата за членство, темата е перспективата и свързаността, а не разширяването. Това заяви министърът за българското председателство на Съвета на ЕС при представянето на постигнатото през първата половина на председателството в Народното събрание. Думите й бяха по повод предстоящата на 17 май среща на върха между ЕС и Западните Балкани в София. Тя изрази надежда, че очакваната  политическата декларация от София  ще съдържа политически ангажимент, че подкрепата за интеграцията на Западните Балкани е необратим процес, един приоритет, който да подкрепят 28-те държави членки и шестте партньора от Западните Балкани. Павлова обясни, че късно вчера е имало заседание на дипломатите във формата КОРЕПЕР, на което е бил приет предварителният текст на декларацията. България е предложила към нея да има анекс с конкретни проекти в различни категории като свързаност – трансгранична, енергийна, дигитална, образователна и културна, проекти, които да бъдат реализирани през следващите години. В този анекс ще има и проекти и за върховенството на закона и сигурността в региона. Освен това на 16 май вечерта като част от новия формат на лидерите по инициатива на председателя на Европейския съвет Доналд Туск в София ще се проведе изнесена среща-вечеря на лидерите по покана на Туск и Бойко Борисов във формат 28 държави членки. На нея лидерите ще обсъдят темите от дневния ред с фокус върху дигиталната икономика, дигиталните умения и защитата на личните данни. В отговор на въпрос от ДПС Павлова каза, че няма нито една държава, която категорично да е отказала да присъства на срещата през май. Държавите имат своите  възражения и несъгласия , когато говорим за Косово, но те имат ясна подкрепа за останалите пет държави и затова търсим всички дипломатични начини, за да постигнем балансирано компромисно решение. Такива са прилагани и преди, това са например използването на наименования, наименуването на столици, ще се опитаме да приложим всички допустими механизми, за да има това единство, не е лесно и нищо не е гарантирано, нищо не е договорено, докато всичко не бъде договорено, каза министърът. Когато България е предложила тази тема, са й казвали, че тя е много трудна, че няма да има голяма подкрепа от институциите, но първият успех на председателството е вече факт, защото тази тема се е върнала високо в общоевропейския дневен ред и е станала част от дългосрочната перспектива не само по време на българското председателство, изтъкна Павлова. За нас е важно тази работа да продължи и след 2020 г. с работата на новите институции, допълни министърът. Тя призна, че има предизвикателства заради държавите, които не признават Косово. Но това не трябва да ни отказва, това е възможност да утвърдим Балканите като добро място за живеене, което създава потенциал за развитие и инвестиции и младите хора да останат да живеят там, а не да бъде бяло петно на картата и регион, на който да се гледа с лошо око, заяви Павлова. Сега е моментът да защитим и утвърдим този регион, сигурността и просперитета на ЕС минава през европейската интеграция и перспективата на Западните Балкани, каза още тя. Какво е постигнато Като междинна оценка мога да кажа, че председателството е в своя динамичен ход, оценките са че то е успешно, че работата на всички нива се извършва професионално, динамично, интензивно, в духа на конструктивен диалог, в духа на това, за което сме призовани и за което дадохме заявка – да сме не само конструктивни, но да сме балансьор, посредник, да търсим консенсус, компромис, за да постигнем напредък по всички важни теми, посочи Павлова. Тя отбеляза, че в рамките на председателството са проведени над 1000 заседания, над 700 са заседания на спомагателните органи и от всички над 120 досиета и законодателни инициативи няма нито едно, по което да е спряна работата или да има забавяне. Павлова призна, че по много няма съгласие или има различни мнения, но това създава за България предизвикателството да търси компромис. Над 1600 са експертите, които председателстват тези органи и работят в тях. За първите три месеца успяхме да завършим изцяло 15 законодателни досиета и да придвижим 35 от тях, а по 65 досиета имаме напредък в т. нар. \"триалози\" (преговори) с Еврокомисията и Европарламента, конкретизира министърът. Сред най-успешните Павлова посочи  директивата за командированите работници  и отбеляза, че за нея има висока оценка, че само за първите три месеца от председателството е постигнат нелек компромис. Като едно от предстоящите предизвикателства тя посочи автомобилния пакет. България е в ситуация, в която трябва да защити националния интерес на българските превозвачи, но като председателство трябва да търси балансирано решение между всички, каза още тя. Работихме много по финансовите досиета, приехме финансовия регламент и регламента за трансграничния обмен на данни за предотвратяване на данъчни и потенциални данъчни измами, директивата за отпадъците, директивата за енергийната ефективност на сградите и директивата и регламента за целите за климата, директивата за намаляване на вредните емисии от тежкотоварни превозни средства, изброи Павлова. Тя за пореден път изтъкна като важен успех  премахването на географското блокиране  онлайн и обясни, че след приемането на тази директива и отпадането на тази дискриминация миналата седмица е било завършена, а тази седмица приета и подписана директивата за улесняването на изпращането на колети и пратки в ЕС, включително, когато си поръчваме онлайн. Окончателно завършено е било и  новото изборно законодателство  за провеждането на европейските избори, определена е била и датата – между 23 и 26 май 2019 г., регламентирано е и финансирането на партиите, представени в Европарламента, като единични физически лица няма да могат да получават субсидии от европейските данъкоплатци. Приет е регламента за \"Европас\", облекчаващ онлайн кандидатстването на младите хора и подаването на онлайн данни от всички компании. По думите на Павлова най-голямото предизвикателство, което предстои не само пред Европа, но и пред света, са именно сигурността, защитата на външните граници, миграцията, регламентът \"Дъблин\" и пакетът от седем законодателни досиета в него. Четири председателства са работили по тази тема, а България е с нова философия и нов подход в реформата за системата на убежище, така че фокусът да не е толкова върху релокацията, колкото върху по-добрата защита на външните граници и по-добрия анализ на потока от хора. Друга тема е тази за защитата на личните данни онлайн, единния цифров пазар, социалния стълб, единния цифров пазар. Стари и нови политики На въпрос от парламентарната група на \"БСП за България\" Павлова отговори, че пакетът за реформата на системата за убежищата касае седем законодателни досиета, там е и директивата за синя карта, която ще позволи анализа на нуждаещите се от убежище граждани. По думите на министъра по въпроса няма пълен компромис и причината е, че системата за синя карта предвижда единна система, а по-старите членки не са докрай съгласни, защото има собствени системи, по които правят подбор на такива мигранти и трябва да избират между националните си системи или единна такава. На въпрос за приемането на България и Румъния в Шенген Павлова коментира, че вижда положителни индикации и е оптимист, че скоро може да има положително развитие в тази посока. Запитана от групата на \"Обединени патриоти\" за дебатите за многогодишната финансова рамка на ЕС, министърът каза, че предизвикателството е много голямо, защото решението за излизане на Великобритания от ЕС оставя бюджета на средногодишна база със сериозен минус - между 10 и 15 млрд. евро годишно. В същото време нуждите и приоритетите като сигурност и миграция, предизвикателствата за климата, киберсигурността, дигиталната икономика, единен цифров пазар изискват ново финансиране. За България беше важна кохезионната политика, тя да продължи да функционира, за да подкрепя регионите, посочи Павлова, като подчерта, че старите политики не трябва да се противопоставят на новите теми и предизвикателства. Получихме подкрепа за запазване на кохезионната политика и повечето държави искат да увеличат вноските си в бюджета, но има и такива като Австрия, които не са съгласни с увеличаването, допълни тя. На въпрос от ДПС за общата селскостопанска политика тя каза, че България е за запазването на традиционните политики и на ресурса за тях, но те трябва да бъдат реформирани в условията на намаляването на общия бюджет. Йордан Цонев от ДПС коментира, че европредседателството е започнало с мащабна офанзива на ГЕРБ да се осигури национално отговорно поведение, за да изпълни България тази високо отговорна мисия. По думите му влошаването на политическия климат е дошло от управляващата коалиция. Цветан Цветанов от ГЕРБ заяви, че единствено Кристиан Вигенин от \"БСП за България\" не се е вписал в реториката на левицата и саботирането на европредседателството. Най-големите критики и най-големият популизъм от парламентарната трибуна беше от БСП, допълни Цветанов.", "date": "2018.04.20", "title": "Срещата в София не е за разширяването, а за свързаността на Западните Балкани, подчерта Павлова"}
{"url": "https://www.dnevnik.bg/razvlechenie/2018/04/19/3166095_ot_koi_grad_e_tozi_vuzduh_video/", "text": "От кой град е този въздух? Това е въпросът, който задава на минувачите в Лондон инсталацията Pollution Pods - шест полусферични камери с човешки размер, всяка от които носи специфичния аромат на световен мегаполис в конкретния час. С помощта на метеоролози, химици, инженери и най-вече - парфюмеристи художникът Майкъл Плински пресъздава точното съотношение на миризмите в Пекин, Ню Делхи, Сао Паулу, Лондон, и ги сравнява с въздуха край езеро в Норвегия. Защо парфюмеристи? Защото, оказва се, законът не позволява на Плински да възпроизведе действителното съдържание на вредни газове и фини прахови частици в камерите, независимо че посетителите на инсталацията му, заедно с милиони други по света са изложени на тях по силата на обстоятелствата. Това би означавало да тровя активно хората, което не е позволено, смее се на парадокса художникът пред Би Би Си. Проектът Climart обединява артисти и психолози, които изучават стимулите за екологично отговорно поведение, а целта им - по-ефективна демонстрация на екологичните рискове. Според учените фотографиите, филмите, вестникарските статии и другите традиционни средства за информация са недостатъчни, за да се разбере мащаба на проблемите, пред които планетата е изправена. С инсталацията си те също искат да демонстрират, че климатичните процеси на планетата са взаимосвързани и не е безразлично какъв евъздухът на милиони километри от Лондон. Climart гостува в различни държави, а във видеото е разположен в Норвегия.", "date": "2018.04.20", "title": "От кой град е този въздух (Видео)"}
{"url": "https://www.dnevnik.bg/sviat/2018/04/20/3166223_rusiia_ochakva_ot_trump_konkretna_pokana_za_putin_v/", "text": "Русия изхожда от позицията, че американският президент Доналд Тръмп ще покани руския си колега Владимир Путин в Белия дом. Това каза руският външен министър Сергей Лавров в  интервю за РИА \"Новости\" . В него той повтаря информация, разпространена от Кремъл след телефонен разговор между Путин и Тръмп през март. Тогава Русия съобщи, че  Тръмп е поканил Путин в Белия дом , а Вашингтон отговори, че това е било едно от възможните места за среща. \"Президентът Путин е готов на такава среща\", обяснява Лавров, след като каза, че в разговора Тръмп е изразил желание и \"да се срещне след това в рамките на ответна визита\". Попитан дали вече се готви такова посещение, той отговаря: \"И към тази тема той се върна няколко пъти, така че даваме на американските си колеги да разберат, че не искаме да се налагаме, но не искаме и да сме неучтиви и, имайки предвид, че президентът Тръмп направи това предложение, изхождаме от позицията, че той ще го конкретизира.\" \"Просто бих ви обърнал внимание към факта, че Доналд Тръмп е казвал след този разговор няколко пъти - и в туитове, и в думи, че е необходимо да се разрешат въпросите с Русия... и само глупак може да мисли другояче. И това чуваме.\" По думите му Путин и Тръмп не биха допуснали военен сблъсък на САЩ и Русия. \"Никакви морални задължения\" Лавров засяга и други въпроси, като повтаря  позициите на Москва  за атаката срещу бившия разузнавач Сергей Скрипал и уверява събеседника си, че Русия ще достави обещаните на Сирия ракети С-300 предвид  осъществените от САЩ , Франция и Великобритания удари миналата седмица. \"Сега нямаме никакви морални задължения\", обяснява руският първи дипломат. \"Имахме ги, обещахме да не го правим още преди 10 години, мисля, че по искане на известни наши партньори, и взехме под внимание аргумента им, че това може да доведе до дестабилизиране на обстановката, макар (ракетните комплекси да бяха) чисто отбранително средство, но изпълнихме исканията. Сега у нас няма такова морално задължение.\"", "date": "2018.04.20", "title": "Русия очаква от Тръмп \"конкретна\" покана за Путин в Белия дом"}
{"url": "https://www.dnevnik.bg/evropa/2018/04/20/3166310_evroparlamentut_nastoia_za_po-dobra_zashtita_na/", "text": "Европейският парламент прие вчера с мнозинство от 573 гласа резолюция в защита на журналистите и изобличителите. В документа остро е осъдено  убийството на словашкия разследващ журналист Ян Куцяк  през февруари тази година, а Братислава е призована да осигури международно и независимо разследване. Европарламентът обмисля да именува програмата си за обучение на журналисти в памет на Куцяк, който приживе  разследваше връзки между италианската мафия и словашкото правителство . В Европейския парламент двете зали за пресконференции - в Брюксел и в Страсбург - носят имената на други двама убити заради работата си журналисти - Ана Политковская (Русия) и  Дафне Галиция (Малта) . В Словакия вероятно организираната престъпност е проникнала на всички равнища в политиката и икономиката. Налице са политически подбор на прокурори и множество обвинения в корупция срещу най-висши служители, се посочва в документа. Допълва се, че тези случаи не са довели до необходимото безпристрастно разследване. Европарламентът порицава обидните коментари на някои европейски политици срещу журналистите (през 2016 г. тогавашният словашки премиер Роберт Фицо нарече журналистите \"мръсни курви\" - бел. кор.) и призовава държавите от ЕС да осигурят личната защита и неприкосновеността на жилищата на разследващите журналисти и на изобличителите (подателите на сигнали за нередности). Евродепутатите призовават за защита на журналистите от натиск и обвинения в клевета. В резолюцията се настоява за защита на журналистите, които често стават жертва на съдебно преследване с цел саботиране на работата им, за фонд на ЕС в подкрепа на независимата разследваща журналистика, за изготвяне от Европейската комисия на законодателно предложение за медийната свобода и многообразие, за по-добро следене на медийната собственост и сливанията и придобиванията на медии. /БТА", "date": "2018.04.20", "title": "Европарламентът настоя за по-добра защита на журналистите"}
{"url": "https://www.dnevnik.bg/evropa/evrofinansirane/oblasti/zdraveopazvane/2018/04/20/3166278_fondut_za_lechenie_na_deca_ne_proveriava_finansiranite/", "text": "Фондът за лечение на деца няма как да следи дали лечебните заведения спазват сроковете за доставяне на лекарствата, след като парите за тях са преведени. Това съобщи директорът на институцията Мариета Райкова пред Би Ти Ви. \"Ние имаме задача, когато някое дете се нуждае от финансиране, да отпуснем тези пари, но не осигуряваме медикамента, не го определяме, не го доставяме\", подчерта Райкова. Тя уточни, че средно на месец през фонда минават около 100 деца, за чието лечение се искат становища от двама външни експерти, след което случаите се представят пред обществен съвет. \"Имаме много административна работа да отпуснем средствата на децата, което е нашата задача. Предоставянето на самата медицинска дейност или медикамент, е задължение на лечебното заведение, което е определило нуждата от този вид дейност.\" разясни още тя, помолена да коментира оплаквания за забавени лекарства, въпреки че финансирането е осигурено. Предстои общесвена поръчка за медицински изделия. \"Процедурата е тромава и опасенията са, че не се знае кога ще бъде финализирана\" каза Райкова, но увери, че няма да има проблем и влияние върху децата. От началото на годината има подадени заявления за 269 деца. Около 75 деца са отишли да се лекуват в чужбина. По повод събирането на пари за болни деца с дарения Райкова каза, че в такива ситуации Фондът дофинансира сумата. \"И понеже има различни слухове по отношение на дарителските сметки, искам да кажа, че когато има дарителски средства, с които родителите участват, те превеждат средствата на лечебното заведние, а не на фонда\", подчерта Райкова.", "date": "2018.04.20", "title": "Фондът за лечение на деца не проверява финансираните от него болници"}
{"url": "https://www.dnevnik.bg/na_put/2018/04/18/3164369_fotogaleriia_parijki_svetlini_s_vienski_privkus/", "text": "Първият цифров арт център, наречен \"Ателие на светлините\" отвори този месец в Париж, съобщиха организаторите от Culturespaces - частен мениджър на монументи, музеи, арт центрове, изложби.", "date": "2018.04.20", "title": "Фотогалерия: Парижки светлини с виенски привкус"}
{"url": "https://www.dnevnik.bg/sport/2018/04/20/3166294_goldun_steit_i_nju_orliuns_se_doblijiha_na_pobeda/", "text": "Голдън стейт уориърс\" и \"Ню орлиънс пеликанс\" се доближиха на една победа от втория кръг на плейофите в Националната баскетболна асоциация (НБА), а \"Филаделфия 76\" поведе с 2:1 победи в серията с \"Маями хийт\". Шампионите отново бяха безапелационни срещу \"Сан Антонио спърс\" и спечелиха със 110:97 като гости, за да поведат с 3:0 в серията. Първите два мача, които се играха в Оукланд, завършиха 113:92 и 116:101. \"Шпорите\", които почти целия сезон не могат да разчитат на голямата си звезда Кауай Ленард, този път бяха и без своя старши треньор Грег Попович. Ден по-рано един от най-успешните специалисти в историята на НБА загуби своята съпруга, с която бяха заедно от 45 години. \"Сан Антонио\" се държеше в мача през първото полувреме, след което изоставаше само с шест точки - 46:52. След почивката обаче домакините не успяха да издържат на темпото, което наложиха играчите на \"Голдън стейт\". Кевин Дюрант беше най-полезен за победата на \"воините\" с 26 точки, девет борби и шест асистенции. Клей Томпсън добави 19 точки, а Шон Ливингстън направи силно включване от пейката с 16. Дреймънд Грийн също беше на обичайното високо ниво с 10 точки, седем асистенции, шест борби, четири чадъра и две откраднати топки. Шампионите отново бяха без Стеф Къри, който вероятно ще се завърне за втория кръг на плейофите. За \"Сан Антонио\" Ламаркъс Олдридж записа 18 точки, десет борби и четири асистенции. Тони Паркър отбеляза 16 точки, Пати Милс добави 14, а Руди Гей се отчете с 11. Четвъртият мач от серията, който може да се окаже и последен, е в неделя. \"Ню Орлиънс\" също поведе с 3:0 срещу \"Портланд трейл блейзърс\" в серията, която беше сочена като най-интригуваща и непредвидима от първия кръг в Западната конференция. \"Пеликаните\" спечелиха категорична победа със 119:102. Както се случи и в предишните два мача, титулярите на \"Ню Орлиънс\" блестяха, а звездите на \"Портланд\" Деймиън Лилард, Си Джей Маколъм и Юсуф Нуркич разочароваха. \"Пеликаните\" водеха от първата до последната секунда, като в един момент разликата достигна 33 точки. Никола Миротич изигра впечатляващ мач и завърши с 30 точки и осем борби. Той вкара четири тройки от шест опита и общо 12 от 15-те си стрелби от игра. Антъни Дейвис завърши с 28 точки, 11 борби, три откраднати топки и два чадъра. Раджон Рондо се отличи с 16 точки, 11 асистенции и пет борби, а Джру Холидей добави 16 точки и седем асистенции. Маколъм беше най-резултатен за \"Портланд\" с 22 точки, а Ал Фарук Амину записа 21. Лилард завърши с 20, но пропусна девет от 15-те си стрелби от игра и направи цели осем грешки. Четвъртият мач от серията е в неделя сутринта. В Източната конференция \"Филаделфия\" постигна много важна победа със 128:108 при гостуването на \"Маями хийт\". Центърът на \"Сиксърс\" Джоел Ембийд, който получи орбитална фрактура в края на сезона, се завърна в игра с маска на лицето и направи страхотен дебют в плейофите на НБА. Ембийд вкара три тройки от четири опита и завърши с 23 точки, седем борби, четири асистенции и три чадъра. Новобранецът Бен Симънс отново блестеше и имаше огромен принос за успеха след 19 точки, 12 борби, седем асистенции и четири откраднати топки. Дарио Шарич и Марко Белинели добавиха по 21 точки. Горан Драгич беше най-резултатен за \"Маями\" с 23 точки, а Джъстис Уинслоу се включи от пейката с 19. Дуейн Уейд обаче вкара сам осем точки, а Хасан Уайтсайд набързо натрупа четири лични нарушения и се задържа на игрището едва 13 минути. Следващият мач от серията е в неделя сутринта.", "date": "2018.04.20", "title": "\"Голдън стейт\" и \"Ню Орлиънс\" се доближиха на победа от втория кръг на плейофите в НБА"}
{"url": "https://www.dnevnik.bg/evropa/2018/04/20/3166322_konfliktut_s_liberalnata_ideologiia_na_otvoreno/", "text": "Унгарският премиер Виктор Орбан каза днес, че очаква конфликтът му с либералната идеология на фондация \"Отворено общество\" да продължи въпреки решението й да напусне Унгария, предаде \"Ройтерс\", цитирана от БТА. \"Може би ще ме разберете, ако не роня крокодилски сълзи\", каза той в ефира на местно радио, попитан за напускането на фондацията на американския финансист Джордж Сорос. Орбан добави, че ключовият въпрос, по който има разногласия със Сорос - миграцията, ще остане начело в европейския дневен ред. На срещата на върха на европейските лидери в края на юни трябва да бъдат направени големи промени в начина, по който континентът се справя с миграцията, каза той и добави, че такива решения трябва да бъдат взети след изборите за Европейски парламент през 2019 г., за да е сигурно, че избирателите на ЕС имат думата по въпроса. Вчера  австрийският в.\"Ди Пресе\"  съобщи, че фондация \"Отворено общество\"  закрива офиса си  в Будапеща и премества централата на операциите си за Източна Европа в германската столица. Новинарският сайт  444.hu  твърди, че офисът в Будапеща на основаната от Джордж Сорос фондация затваря врати до 31 август и временно се мести във Виена преди прехвърлянето в Берлин. \"Отворено общество\" действа в Унгария от 1984 г. и до днес около 2100 унгарци са учили с нейни стипендии само в Централноевропейския университет. Фондацията предлагаше във времената на преход от комунизъм към демократично общество възможности на много унгарци да пътуват и учат в чужбина. Сред тях е и премиерът Виктор Орбан, който поведе яростна битка срещу Сорос. През януари партията на Орбан \"Фидес\" внесе проект за закони под името \"Стоп Сорос!\", които рязко да затруднят дейността на неправителствения сектор. Сега депутатите на Орбан нямат проблем да одобрят промените, с които се налага 25% данък върху чуждестранните дарения на организации, които са нападани от премиера, че защитавали идването на имигранти в Европа. Дейността им трябва да бъде одобрена от вътрешния министър, който може да им откаже разрешение, ако прецени, че е застрашена националната сигурност. Преценката ще се основава на проверка, възложена на спецслужбите, дали откриват в тези организации \"рискови фактори\", което означава, че дейността им ще зависи от тези служби. Който продължи дейност без подобно разрешение, ще изгуби данъчната си регистрация, а това практически блокира работата на всяка неправителствена организация. Реакция от Брюксел По-късно днес Европейската комисия заяви, че решението на фондацията \"Отворено общество\" да напусне Унгария е \"частно решение на частна организация\". Нямаме какво да кажем засега, добави говорител на комисията. В по-общ план можем да отбележим, че Еврокомисията е открила наказателна процедура срещу Будапеща заради закона за неправителствените организации. Очаква се решението на Съда на ЕС, допълни говорителят.", "date": "2018.04.20", "title": "Конфликтът с либералната идеология на \"Отворено общество\" ще продължи, каза Орбан"}
{"url": "https://www.dnevnik.bg/kultura/2018/04/20/3164433_otkus_ot_gradut_v_alena_pelerina_na_aslu_erdogan/", "text": "В книжарниците вече е българският превод на една от най-популярните книги на турската писателка Аслъ Ердоган \"Градът в алена пелерина\". Изданието излиза у нас 20 години след написването си и броени дни след като писателката бе приета във френския \"Орден на изкуствата и буквите\". Ердоган е сред творците, които създават особен дискомфорт на турските власти, и в продължение на месеци бе в затвор в Истанбул след опита за преврат в Турция през 2016 г. В \"Градът в алена пелерина\" Йозгюр е бедна, гладна и на ръба на психически срив, с едно-единствено оръжие срещу Рио: да напише града, който ѝ е отнел всичко. Докато четем фрагментите от нейния незавършен роман (правилно се досещате, заглавието му е \"Градът в алена пелерина\"), който се превръща в \"роман в романа\", нейната лична история постепенно добива контури. В същото време, разказвачът описва един ден от живота на Йозгюр, който се оказва и нейният последен. Докато самата тя следва героинята на романа си Йо през фавелите, обредните ритуали на Кандомбле, насилието и сексуалността по улиците към собствената си смърт, разказвачът търси начин да се помири с живота, като път към катарзиса. Двата концентрични романа, границите между двата Рио – Рио на Йозгюр като метафора за смъртта и Рио като живот – започват да се размиват. \"Аслъ Ердоган е изключително чувствителен и проницателен автор, нейните романи са завършени творби.\" Орхан Памук Аслъ Ердоган е родена през 1967 г. в Истанбул. Следва компютърно инженерство и физика и завършва магистратура в Европейската организация за ядрени изследвания CERN. Докато подготвя докторантура по физика в Рио де Жанейро, решава да прекъсне, за да се отдаде на писателска дейност. Две години живее в Латинска Америка. Първият й роман \"Мъжът-рапан\" излиза през 1994, а сборникът с разкази \"Чудодейният мандарин\" е издаден през 1996. Разказът й, озаглавен \"Дървени птици\", печели наградата на Deutsche Welle и бива преведен на девет езика Носител е на международната \"Награда за мир Ерих Мария Ремарк\", както и на наградата \"Симон дьо Бовоар\" за свобода на жените през 2017 г. През март 2018 г. получава лично от френския министър на културата Франсоаз Нисен \"Орден на изкуствата и буквите\". Денят на фойерверките Скитнико, кой си ти? Какво дириш долу? Из \"Тъй рече Заратустра\" Най-накрая бе успяла да се превърне в истинска скит¬ница. Беше се запиляла в южноамериканския град, известен с престъпленията срещу безпризорните деца и с карнавала си. Бе се превърнала в една от милионите изгубени души без род и родина, оставили се в ръцете на съдбата, която не цепеше басма никому, и щуращи се ту насам, ту натам по планетата. Привързаната към семейството си добра дъ¬щеря, която обичаше приключенията, онова чувствително, плахо момиченце, сега е пар екселанс скитница. Вече не вярва в приказките за феи, може да крачи сама по тъмните улици, не се перчи с шамарите, които е изяла. В този град, който не се трогва от нищо, просната като изкормена на земята, тя не може да намери успокоение дори в мисълта за смъртта. Бе прекосила океана, пресякла Екватора и стъ¬пила на парче земя, за което не знаеше нищо. Бе изгорила всичко останало зад гърба си. Насреща ѝ се бе изправила една напълно замърсена вселена. Старите методи на Ста¬рия свят тук не важаха. Ценностната ѝ система вече бе по¬добна на непрактичния тежък куфар, довлечен от Турция. Протрит отдолу, с полуоткъсната дръжка, зарязан да гние на тропическата влага. Изпаднал в немилост до момента на постоянно отлаганото завръщане. Когато момичето, което се заяждаше с живота, изби¬раше \"най-опасния в света\" град, то се водеше единствено от желанието да се взре в тъмната страна на човека. От безопасна дистанция... Ала адът, към който обърна лице, възпламени косите му. Рио де Жанейро насъска срещу нея зашеметителната анархия на плътта – нажежените до бяло дни, изпълнените с обещания, заплахи и ласки нощи, убийствата... Волята ѝ вече е лишена от мускули, личността ѝ виси на власинки от нея. Една обърната в бяг армия, изоставила ранените си на бойното поле... Изведнъж изстрелите проехтяха отново; чашата в лява¬та ръка на Йозгюр, която подскочи като ужилена, падна на пода. Цялото ѝ тяло трепереше, сякаш разтресено от токов удар. От всяка пора на тялото ѝ шуртеше пот, но от друга страна, бе студена като късче лед. Очите ѝ бяха пълни с па¬рещи като киселина сълзи, които все не успяваха да потекат. \"Стига вече, стига! Не издържам! Боже, сложи край на това мъчение! Не виждаш ли, че не ми е останала никаква сила?\" Нервната криза продължи не повече от две-три минути, след което тя се окопити. С прилежността на сержант се заслуша в монолога на полуавтоматичното оръжие. Когато раз¬бра, че стрелбата не е от фавелите на хълма – така в Бразилия наричат гетата, а от близката долина, реши да се прибере. Фактът, че нито една чаша не се бе напукала и че върху днев¬ника ѝ не бе капнала нито капка чай, донякъде я разведри. А когато до съзнанието ѝ достигна, че потните пръсти на дяс¬ната ѝ ръка са стискали писалката здраво по време на цялата нервна криза, дори се усмихна. Двете гигантски фавели, разположени на спускащия се към джунглата склон на хълма \"Санта Тереза\", осми ден во¬деха война. Близо шестстотинте фавели, които подобно на белези от шарка загрозяваха необикновено красивото лице на Рио, бяха под контрола на \"Червената команда\" – една от най-мощните латиноамерикански организации от хунтата насам. Не минаваше и ден без въоръжени сблъсъци във фа-велите; конкуриращите се банди се нападаха една друга за¬ради пласирането на кокаин или полицията – когато решеше, че не получава достатъчно аванта, организираше операции, в които участваха въоръжени до зъби части от по петдесетина души. Ала най-страховитата война, на която Йозгюр бе станала свидетел по време на двегодишния си престой в Рио, бе из¬бухнала в \"Санта Тереза\". От миналата събота насам грохотът от карабини, узита и гранати започваше още в ранни зори и с кратки прекъсвания продължаваше през целия ден. Преди две нощи, разхождайки се по улиците на известната с баровете си \"Санта Тереза\", тънещи в мъртвешка тишина и мрак заради излезлите от строя лампи, Йозгюр беше видяла половин дузи¬на автобуси, с изгасени фарове и стърчащи от прозорците дъл¬ги дула, натъпкани с войници, да се изкачват безшумно по на¬горнището. След като военните се бяха намесили, сблъсъците не само че не бяха секнали, а бяха ескалирали още повече. Само преди ден в Рио, където пукотевицата и грохотът от оръжията не секваше, се появи още един източник на шум, който според нея представляваше пречка тя да се концен¬трира върху писането на романа или само си мислеше, че е такава. До момента, в който започнаха нервните кризи... Опитваше се да установи как точно е започнал този необратим процес. Съумееше ли да определи границите му и да установи кои са основните му характеристики, може би щеше поне да успее да го постави под контрола на разума си. Ако трябваше да избере изходна точка, би се спряла на деня, когато се срещна с онази мулатка на \"Копакаба¬на\". В последния ден от великденските празници, когато всички часовници в Рио спряха, температурите изведнъж бяха прехвърлили четиридесет градуса по Целзий и градът затрепери като болен от треска... Беше неделя. Една най-обикновена неделя... Още един из¬празнен от съдържание ялов ден, лишен от надежди и очаквания, който отминаваше подобно на всички предходни... Де¬нят на фойерверките... Въпреки че беше първата седмица на декември, умопомрачителните жеги на Рио де Жанейро заливаха града като на¬ дигащи се океански талази. Оттук насетне седмици и дори месеци наред температурите нямаше да паднат под четири¬десет градуса. Пръснатите по всички краища на града улич¬ни термометри щяха да са като поставени под мишницата на болен от жълта треска: 42, 41.5, 43, 43.6, 42.4... Рио с вдъл¬баните си в сушата заливи и стръмни планини бе затворен за океанските ветрове и месеци наред през така наречения \"сух сезон\" не трепваше и едно листо, а на бляскавото небе с цвят на индиго не се появяваше нито едно облаче. Горещината се спускаше върху човека като лудост, хващаше го за гърлото и го оставяше без въздух. Градът се превръщаше в огромна фурна, в която кротичко се печаха живи човешки тела. Слънцето сваляше маската си на щедра кралица, която носеше през останалата част от годината, и започваше да се държи като диктатор, обладан от манията да убива. Въздухът, попил всичката възможна влага, се сгъстяваше до втечняване. Прочутата тропическа влага... Докато просеха, безпризорните деца вече се молеха не за salgadinho – закуски, а за кола. Оттук насетне щяха да умират от дизентерия, холера или чисто и просто от обезводнява¬не. Всички чешми и фонтани в града пресъхнаха и телата на бездомниците замирисаха още по-тежко. Тъй като нямаше дъждове, които да изчистят тоалетните под открито небе по тротоарите, ползвани като жилища, улиците се изпълниха с воня на изпражнения, урина и гнилоч. Продавачите махаха от сергиите си захаросаните бадеми \"бомбом\", ядките кашу с шоколадово покритите и банановия мармалад и слага¬ха студени напитки и пресен сок от кокосов орех. \"Gelada, gelada...\" (Леденостудено, леденостудено...) Жителите на гра¬да оставаха без сили; стъпките, разговорите и дори дишането забавяха своя ход, а животът течеше бавно, едва-едва, подоб¬но на пресъхваща река... Разговорите на крак в асансьорите, чакалните и автобусите започваха с все същата фраза: \"Que color!\". (Каква горещина!) В рекламните афиши, пръснати по всички краища на Рио, момичета със скандинавски черти, потънали до колене в сняг, сипеха наоколо си бляскави русо¬коси усмивки. Както бедуините имат слабост към зеленина¬та, така живеещите в Рио си падат по снега.", "date": "2018.04.20", "title": "Откъс от \"Градът в алена пелерина\" на Аслъ Ердоган"}
{"url": "https://www.dnevnik.bg/detski_dnevnik/2018/04/20/3166301_religiia_za_obshta_kultura_shte_se_uchi_po_izbor_ot_i/", "text": "Изучаване на   - това е нова възможност за изучаване по желание на учениците от първи до ХІІ клас на предмета \"Религия\". Програмата е нова и е публикувана за обществено обсъждане, съобщиха от министерството на образованието, наред с досегашните възможности за изучаване на християнство - православие, и ислям. Водещо в нея (можете да я свалите от прикачения файл) е неконфесионалното  религиозно образование. Главната цел на този предмет е даде на учениците познания в религиозната сфера и да развие у тях  , което ще спомогне за адекватната им ценностна ориентация и ориентация сред различните религии, се посочва в проекта на програмата. Сред задачите на обучението по религия са да бъдат изградени граждани, които , да уважават религиозните възгледи на другия, да уважават светския характер на държавата. Предложените нови учебни програми по предмета \"Религия\", който се изучава в разширена подготовка (избираеми часове) и в допълнителна подготовка (факултативни часове),  по религия, които са насочени към изучаването на православието и на исляма (можете да ги свалите от прикачените файлове). Актуализирането е в две посоки: От една страна, обучението по религия се обвързва с ключовите компетентности, като по този начин се разкрива и значимостта на религиозната култура за личностното развитие на учениците. От друга страна, се осмислят съвременни проблеми на човечеството през призмата на религиозния светоглед и ценности, като така религията се отваря в по-голяма степен към предизвикателствата на гражданското общество.", "date": "2018.04.20", "title": "Религия за обща култура ще се учи по избор от I до XII клас"}
{"url": "https://www.dnevnik.bg/politika/2018/04/20/3166337_radev_opredeli_cvetanov_kato_funkcionalno_negramoten/", "text": "Президентът Румен Радев продължи със словесната си битка с председателя на парламентарната група на ГЕРБ Цветан Цветанов. Днес държавният глава е на посещение в Монтана, където заяви, че бившият вътрешен министър трудно осмисля това, което чете. Думите му бяха в отговор на вчерашното обвинение на Цветанов, че държавният глава  иска да извади България от НАТО и Европейския съюз.  \"Неслучайно настоявам за по-добро образование. Явно Цветан Цветанов по-трудно осмисля това, което чете\", каза Радев. Терминът \"функционално неграмотен\" се употребява в тестовете на PISA, които оценяват умението на учениците да намират, осмислят, преобразуват и представят информация. По-рано днес Цветанов уточни,  че президентските съветници на вчерашния Консултативен съвет за национална сигурност са застъпвали позиции, кореспондиращи с тезите на Русия, а не на Европейския съюз, но след остра реакция от негова страна и от страна на министъра на отбраната Красимир Каракачанов усетили, \"че са направили голям гаф\" и са публикували впоследствие коригирани становища, \"за да не излезе истината\". \"Не мисля, че има нещо невярно в тази проектодекларация, която прочетох в началото на заседанието. Най-лесният начин да окарикатурим европейската идея, това е тя да се асоциира с хора, които от сутрин до вечер декламират за европейски ценности, без да са много наясно какво означават\", каза още Радев. Държавният глава коментира и друго изказване на Цветанов от сутринта, в което лидерът на депутатите от ГЕРБ заяви, че кандидатпрезидентската кампания на Радев била \"истинска тъмнина\", препращайки към лекцията на държавния глава в началото на седмицата, когато президентът обяви, че  България се управлява на тъмно.  \"Моята предизборна кампания отдавна е осветлена и всички документи са на сайта на Сметната палата. Ако някой трябва да се притеснява от миналото, това е най-вече господин Цветанов\", каза Румен Радев.", "date": "2018.04.20", "title": "Радев определи Цветанов като функционално неграмотен"}
{"url": "https://www.dnevnik.bg/biznes/2018/04/20/3166306_polovinata_ot_sdelkite_v_bulgariia_prez_2017_g_sa_s/", "text": "     През 2017 г. 40 на брой са осъществените и оповестени сделки в България, или с 5 повече спрямо 2016 г. И макар нарастването на броя на сделките да не е значително, в стойностно отношение пазарът на сделки в България нараства малко повече от три пъти. Общата стойност на сделките през 2017 г. е 2.2 млрд. долара. За сравнение - през 2016 г. сделките са на стойност 0.7 млрд. долара. Това показват данните на \"Ърнст енд Янг\". Какви са сделките Три са секторите в България, които привличат еднакво силно интереса на инвеститорите през 2017 г. – храни и напитки, производство и информационни технологии. Всеки от тях реализира по пет сделки в рамките на календарната година. Други традиционно силни сектори за България като банково-финансов, търговия на дребно и недвижими имоти също отчитат силен инвеститорски интерес – те реализират по четири сделки през 2017 г.  В региона на Централна и Източна Европа са отчетени 1132 сделки, като те са най-много в секторите недвижими имоти (161), производство (135) и ИТ (126). От гледна точка на стойността на сделките секторите, в които се реализират най-скъпите сделки, са енергетика и минно дело.  В Топ 5 на сделките в България през изтеклата година влизат тези за ОББ, която бе придобита от белгийската група КВС, за моловете \"Парадйс център\", \"Сердика център\" и The Mall, както и за \"Девин\". Все повече стратегически инвеститори в България  Традиционно в България пазарът на сливания и придобивания е движен от интересите на стратегическите инвеститори. През 2017 г. 82% от сделките са стратегически и едва 18% – финансови. Пример за стратегическа сделка е покупката на технологичната платформа за обработка на големи масиви от авиоданни Vayant Travel Technologies от американската софтуерна компания PROS Holdings. С придобиването на Vayant PROS Holdings ще засили присъствието си в авиационния бизнес. През 2017 г. 48% от реализираните сделки са от чуждестранни купувачи спрямо 46% през 2016 г. Традиционно инвеститорите на неголеми пазари като българския са местни компании или частни инвеститори, които познават особеностите на пазара. През 2017 г. при 35% от сделките и купувачът, и продавачът са български компании (през 2016 г. този процент бе 43). Общият брой на сделките в региона през 2017 г. е 1132, или с 23 сделки по-малко спрямо 2016 г. Стойността на пазара в ЦИЕ нараства с 6.6% спрямо предходната година и достига обем 50.9 млрд. долара. Това увеличение се дължи предимно на увеличението на средната стойност на сделките под 100 млн. долара.  Полша, Чехия и Турция продължават да са най-привлекателните за инвеститорите страни в региона. Те реализират най-много сделки – съответно 265 в Полша, 246 в Чехия и 171 в Турция.  Повече местни играчи излизат на сцената 72% от реализираните сделки в региона на ЦИЕ са направени от стратегически инвеститори. Техният дял е най-голям в Хърватия, където 96% от сделките са стратегически; следват Сърбия с 95%, Румъния с 84% и България с 82%. Делът на финансовите инвеститори е най-висок в Словакия, Унгария и Словения, където финансовите сделки възлизат съответно на 43%, 36% и 36%.  Традиционно пазарът на Централна и Югоизточна Европа е доминиран от местни сделки – при които и купувачът, и продавачът са от една и съща страна. 47% от реализираните сделки са точно такива. Чехия и Полша са най-активните страни инвеститори в чужбина – те реализират най-много на брой сделки извън територията на тяхната държава, съответно 59 и 33. През 2017 г. български инвеститори са осъществили 7 придобивания извън страната. Кои сектори привличат инвеститорите Секторът на недвижимите имоти е най-атрактивната индустрия за инвеститорите през изминалата година. 161 са сделките с недвижими имоти, или 14% от всички транзакции през 2017 г. Най-голямата сделка в сектора е придобиването на общо 28 различни търговски площи от базираната в Холандия Chariot Top Group за общо 1,189 млн. долара. В сделката попадат различни ритейл центрове, хипермаркети, енергийни паркове и магазини за дома.  Секторът на производството реализира 135 сделки през 2017 г. Най-големите сделки в сектора включват придобиването на производителя на железопътни превозни средства Skoda Transportation от чешката инвестиционна фирма PPF Group за 489 млн. долара. Средната стойност на сделките в сектора е 55 млн. долара. Секторът на информационните технологии реализира 126 сделки през 2017 г. Най-големите сделки включват придобиването на чешката компания за преводи и локализация Moravia IT от базирания във Великобритания доставчик на услуги за интелектуална собственост RWC за 320 млн. долара, както и продажбата на значителен миноритарен дял от около 30% в една от водещите глобални технологични компании за киберсигурност Bitdefender Holding B.V. на Vitruvian Partners за 180 млн. долара. Средната стойност на осъществените сделки в сектора е 20 млн. долара.", "date": "2018.04.20", "title": "Половината от сделките в България през 2017 г. са с чуждестранни купувачи"}
{"url": "https://www.dnevnik.bg/bulgaria/2018/04/20/3166347_sudiia_opredelil_plamen_georgiev_kato_izkljuchitelen/", "text": "Заседанието по искането на прокуратурата  за постоянно задържане  на обвинената за подкуп кметица на район \"Младост\" Десислава Иванчева и другите двама - заместника й Биляна Петрова и определения за посредник Петко Дюлгеров, ще се гледа от съдия Пламен Панайотов. Това се разбира от съобщение от специализирания наказателен съд. Мярката е насрочена за 13 ч. днес. Съдия Панайотов е бивш прокурор. Наскоро в материал във  в. \"24 часа\"  за избора на Пламен Георгиев за шеф на новата антикорупционна комисия съдия Панайотов казва: \"Работихме заедно по много дела, когато бяхме прокурори. Георгиев е не само изключително добре подготвен професионалист, но умее и да работи в екип, което е много ценно качество. Успява добре да организира хората, така че да дадат най-доброто от себе си. Когато работихме заедно, се опитвахме да приложим и новаторски идеи при разкриването на корупционните престъпления. Той е отворен за новите идеи\", казва още Панайотов. Акцията по задържането на Иванчева е организирана именно от антикорупционната комисия, която Георгиев оглавява. Изказването на бившия му колега Панайотов може да стане повод за искане на отвод заради съмнения в безпристрастността на магистрата. Според Наказателнопроцесуалния кодекс (НПК) в състава на съда или заинтересован пряко или косвено от изхода на делото. Преди време съдия Панайотов си направи отвод  по  делото САПАРД  за източването на близо 7,5 млн. лева от европейската програма. Това се случи след искане на защитата с мотива, че съдията Панайотов се е произнасял по материали от делото САПАРД, когато е бил прокурор, макар и да не е привлякъл като обвиняем Николов по другото дело.", "date": "2018.04.20", "title": "Съдия, хвалил Пламен Георгиев, ще решава дали Иванчева да остане в ареста (обновена)"}
{"url": "https://www.dnevnik.bg/sport/2018/04/20/3166346_venger_napuska_arsenal_sled_kraia_na_sezona/", "text": "Мениджърът на \"Арсенал\" Арсен Венгер ще напусне поста си след края на сезона, съобщи официалният сайт на клуба. 68-годишният французин ще си тръгне от \"Емиратс\" след близо 22 години, в които изведе \"артилеристите\" до три титли и общо 17 трофея. \"Благодарен съм, че имах привилегията да служа на клуба през толкова запомнящи се години. Управлявах отбора с цялата си отдаденост и почтеност. До всички привърженици на \"Арсенал\", грижете се за ценностите на клуба\", каза Венгер. Французинът благодари на всички служители, футболисти, ръководители и фенове, които \"направиха този клуб толкова специален\". Той не обяви дали \"Арсенал\" ще бъде последният отбор в треньорската му кариера. Венгер застана начело на лондонския клуб през есента на 1996 г. Французинът предизвика истинска революция в английския футбол с нови треньорски и подготвителни методи, съчетани с изключително успешна стратегия за откриване и привличане на футболисти. В първия си пълен сезон той изведе \"Арсенал\" до дубъл със спечелването на титлата във Висшата лига и Купата на Англия. Последваха още два шампионски сезона - 2000-01 и 2003-04. При втория \"артилеристите\" записаха историческо постижение, след като не допуснаха нито една загуба по пътя към златните медали. Под ръководството на Венгер \"Арсенал\" спечели седем пъти Купата на Англия и седем пъти \"Къмюнити шилд\". Единствено европейският триумф убягна на французина. През 2006 г. \"артилеристите\" стигнаха до финала на Шампионската лига, но загубиха драматично от \"Барселона\" (1:2). В последното десетилетие обаче клубът остана далеч от успехите, които имаше в първите десет години при Венгер. \"Арсенал\" утвърди много звезди в английския футбол, но не успяваше да ги задържи заради по-доходоносните оферти на другите отбори. Все пак трансферната политика помогна на \"артилеристите\" да изплатят бързо новопостроения си стадион и да се превърнат в един от най-стабилните във финансово отношение клубове в света. В последните години търпението на феновете се изчерпа и критиките към работата на Венгер ставаха все повече и повече. Липсата на значими отличия доведоха до масови протести срещу французина от страна на привържениците, а празните места на \"Емиратс\" станаха постоянно явление. Спечелването на три купи на Англия в предишните четири сезона задържаха Венгер начело на \"Арсенал\". Миналата година той подписа нов договор до лятото на 2019 г. Слабият сезон, през който \"артилеристите преминават, обаче направи раздялата с французина неизбежна. \"Арсенал\" заема шестото място във Висшата лига, като е по-близо до зоната на изпадащите, отколкото до първото място. Отборът отпадна и от двете вътрешни купи, а единственият шанс за трофей и участие в Шампионската лига през следващия сезон остава спечелването на Лига Европа. Там обаче лондончани ще имат много тежък съперник в полуфиналите - \"Атлетико\" (Мадрид). \"Днес е един от най-тежките дни, които някога сме имали през всичките ни години в спорта\", каза собственикът на \"Арсенал\" Стан Крьонке. \"Една от главните причини да се замесим с \"Арсенал\" беше това, което Арсен направи за този клуб - на и извън терена. Неговото дълголетие и постоянство в такъв продължителен период на най-високото ниво във футбола никога няма да бъдат повторени\", допълни той. \"Арсен\" е несравнима класа във футболна и ние винаги ще му бъдем благодарни. Всеки, който обича \"Арсенал\", и всеки, който обича футбола, му дължи благодарност. Три титли от Висшата лига, включително един ненадминат сезон, седем триумфа във ФА къп и 20 последователни години в Шампионската лига са изключително постижение. Освен това той преобразува идентичността на нашия клуб и на английския футбол с визията си затова как трябва да се играе нашата любима игра\", каза още Крьонке. \"Сега трябва да се фокусираме върху това да направим един силен финал на сезона. Призоваваме милионите ни фенове по света да се присъединят към нас, за да отдадем дължимото на един от най-великите в историята на \"Арсенал\" и в цялата история на футбола\", завърши собственикът на \"Арсенал\". От клуба не обявиха дали са решили кой да наследи Венгер. \"Няма да правим повече коментари, докато няма официално назначение\", се казва в съобщението на официалния сайт на лондончани. Големият фаворит за поста е  бившият треньор на \"Борусия\" (Дортмунд) Томас Тухел . Сред останалите варианти, които се спрягат в английските медии, са националният селекционер на Германия Йоахим Льов и Карло Анчелоти. Самият Венгер пък заяви наскоро, че бившият полузащитник на \"Арсенал\" Патрик Виера, който в момента е треньор на \"Ню Йорк сити\", има всички необходими качества, за да го наследи. ", "date": "2018.04.20", "title": "Арсен Венгер напуска \"Арсенал\" след края на сезона"}
{"url": "https://www.dnevnik.bg/sviat/2018/04/20/3166331_ne_e_izvestno_dali_siriia_shte_zapazi_celostta_si_kaza/", "text": "Русия не знае как ще се развие ситуацията в Сирия, нито дали тя ще остане държавата, която е в момента. Това каза руският заместник-министър на външните работи Сергей Рябков в  интервю за \"Дойче веле\" . \"Асад и правителството му са избрани от собствения им народ. Историята на борбата им срещу тероризма е доста трагична и не знаем как ще се развие ситуацията, дори за това дали ще е възможно да запазим Сирия като държава\", обясни Рябков. Въпросът, на който той отговори, е каква е легитимността на сирийското правителство, което \"обгазява, убива и измъчва собствения си народ\". Повод за него е коментарът на говорителя на външното министерство в Москва Мария Захарова, че  ракетите на САЩ  трябва да се насочват към \"терористи, не към легитимни правителства\". Рябков обясни също така, че Русия не вярва на експертите на  ООН  и Организацията за забрана на химическите оръжия (ОЗХО)  в град Дума , и определи събитията там като \"провокация с участието на Лондон\".", "date": "2018.04.20", "title": "Не е известно дали Сирия ще запази целостта си, каза руски зам. външен мисистър"}
{"url": "https://www.dnevnik.bg/detski_dnevnik/2018/04/20/3165151_s_decata_v_pochivnite_dni_21_i_22_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Handmade Mall Fest очаква своите посетители в \"Сердика център\", където от 12 до 20 часа майстори от столицата ще представят своите занаяти: изработване на накити, рисуване върху коприна, медникарство, грънчарство, художествено плетиво, шапкарство и рисуване и гравиране върху стъкло. Ще има и работилници, в които участниците ще демонстрират как изработват изделия, а посетителите могат да се включат.  - Музикалното ателие \"Изследовател в недрата на Земята\" организира \"Био игри\" от 11 до 12:30 ч. в детския научен център \"Музейко\". Поканени са деца между 6- и 10-годишна възраст.  - Песни, танци и спорт очакват малки и големи в Младежкия център от 16 ч. Вратите на центъра ще бъдат отворени, за да могат родителите да се запознаят с хората, на които могат да поверят детето си през лятото. Тенис, футбол, волейбол, баскетбол, бойни изкуства, зумба, крос фит, английски език, роботика - ще има за всекиго по нещо. Неделя - Handmade Mall Fest очаква своите посетители в \"Сердика център\", където от 12 до 20 часа майстори от столицата ще представят своите занаяти: изработване на накити, рисуване върху коприна, медникарство, грънчарство, художествено плетиво, шапкарство и рисуване и гравиране върху стъкло. Ще има и работилници, в които участниците ще демонстрират как изработват изделия, а посетителите могат да се включат.  - Безплатни уроци по бразилското бойно изкуство капоейра предлагат магазините на \"Декатлон\" в Подуене (от 12 до 13 часа) и Витоша (от 14.30 до 15.30 часа). Нужна е единствено предварителна регистрация -  тук  за магазин Витоша и  тук  за магазина в \"Подуене\".  - на ателие \"Игуани, хамелеони и техните роднини\" кани децата  \"Био игри\"  в природонаучния музей. Занятието е от 11 до 12.30 часа за деца между 5- и 7-годишна възраст. Необходимо е записване на  info@bio-game.org . При необходимост информация можете да получите на 0882/ 523281.  - Концерти на възглавници гостуват на града с Оперетен Концерт на възглавници, съобщиха организаторите от \"Модо България\". Началото е в 11 часа, а мястото - Регионалния исторически музей на пл. \"Съединение\" 1. Ще звучат откъси от произведения на оперетните майстори Имре Калман и Франц Лехар, както и части от емблематичния мюзикъл \"Уестсайдска история\" на Ленард Бърнстейн. Изпълнението ще е на Доротея Доротеева (сопран) и Александър Мутафчийски (баритон) в съпровод на пианиста Венета Нейнска. Час преди концерта започва традиционната безплатна Работилница на възглавници, в която децата ще могат да изработят свой сувенир за спомен. По същото време във фоайето на Регионален исторически музей ще бъдат отворени и щандовете на партньорите на Концерти на възглавници, които са подготвили интересни предложения за публиката. Участие ще вземат Учебен център \"Хелен Дорон\", \"Гайо шоколад\", както и \"Куайсер фарма\". кани всички на щафетно бягаме в Морската градина. Отборите са по двама - възрастен с дете до 14 години включително и дете с дете. Ще има много награди, които ще бъдат раздадени след томбола между всички участници. \"Всеки от партньорите ще бяга 4 обиколки от по 400 метра около Морско Казино, редувайки се на всяка обиколка с партньора си. Разбира се можете да го спринтирате, бягате в лек тръс, ходите или дори лазите\", пишат организаторите. Стартът е в 10 часа, но участниците трябва да са на слънчевия часовник в Морската градина още в 9.30, за да получат стартовите си номера. - Едновременно в пет града екологичната кампания \"Книги за смет\" ще подари 2 електронни или 1 хартиена книга на всеки, който донесе и предаде за рециклиране килограм пластмаса. Сборните пунктове по часове и градове, както и допълнителна информация можете да прочетете  тук .", "date": "2018.04.20", "title": "С децата в почивните дни (21 и 22 април)"}
{"url": "https://www.dnevnik.bg/sviat/2018/04/20/3166376_svazilend_smenia_imeto_si_za_da_skusa_vruzkite_s/", "text": "Кралят на Свазиленд Мсвати Трети, последният абсолютен монарх в Африка, съобщи, че страната му ще промени името си на Е Сватини по повод 50-ата годишнина от обявяването на независимостта, предаде \"Франс прес\". \"Искам да обявя, че Свазиленд ще си върне оригиналното име\", каза монархът във втория по големина град в страната Манзини. \"При обявяването на независимостта си всички африкански страни си върнаха старите имена отпреди колонизацията. Свазиленд е единствената страна, запазила името си от колониалната епоха\", подчерта той на препълнен стадион. \"Затова отсега нататък страната ще се нарича официално кралство Е Сватини\", добави той. Е Сватини означава \"страна на свазите\" на местния език. Името Свазиленд е смес от английски и езика свази. Бившият британски протекторат Свазиленд, разположен между Южна Африка и Мозамбик, получи независимост през 1968 година. През колониалната епоха някои африкански страни смениха имената си, но понякога ги връщаха, отбелязва \"Франс прес\". Белгийско Конго стана Заир, а след това си върна името Демократична република Конго. Крал Мсвати Трети управлява Свазиленд от 1986 г., но международната общност и неправителствени организации често го критикуват за разточителния му начин на живот в страна, чието население живее в голяма бедност.", "date": "2018.04.20", "title": "Свазиленд сменя името си, за да скъса връзките с \"колониалната ера\""}
{"url": "https://www.dnevnik.bg/bulgaria/2018/04/20/3166425_obiaveni_sa_konkursi_za_direktori_na_35_stolichni/", "text": "Със заповед на началника на Регионалното управление на образованието - София-град, Ваня Кастрева е обявен конкурс за училищни директори на 35 училища в София, съобщиха от пресцентъра на министерството на образованието. Става въпрос за учебни заведения, чиито ръководители са в пенсионна възраст или изпълняват длъжността временно. Това са 5 ОУ, 50 ОУ, 86 ОУ, 62 ОУ, ПГФК \"Княгиня Евдокия\", 65 ОУ, 68 ОУ, 142 ОУ, ПГИЧЕ \"Св. Методий\", 19 СУ, 156 ОУ, 162 ОУ, 107 ОУ, 122 ОУ, НПМГ \"Акад. Любомир Чакалов\", 27 СУ, 37 СУ, 137 СУ, 54 СУ, 171 ОУ, 72 ОУ, 88 СУ, ПГСС \"Бузема\", 202 ОУ, 71 СУ, 192 СУ, 155 ОУ, 42 ОУ, ПГЖПТ \"Никола Корчев\", ПГ по транспорт \"Макгахан\", 157 ГИЧЕ, 133 СУ, 38 ОУ, 22 СУ, 121 СУ. Сред изискванията към кандидатите е да имат не по-малко от 5 години учителски трудов стаж, както и да са български граждани, граждани на държава - членка на Европейския съюз, или на друга държава, която е страна по междудържавна спогодба, продължително пребиваващи в страната чужди граждани. Подробности за участие в конкурса може да се видят от документа (в прикачения файл). Документите се подават до 21 май включително в Регионалното управление на образованието - София-град, на адрес ул. \"Антим Първи\" 17 от 9 до 17 часа. Общо за директори на 150 училища в цялата страна предстои да бъдат обявени поетапно конкурси.", "date": "2018.04.20", "title": "Обявени са конкурси за директори на 35 столични училища"}
{"url": "https://www.dnevnik.bg/bulgaria/2018/04/20/3166350_za_purvi_put_sportut_se_vkljuchva_v_programata_na/", "text": "За първи път спортна програма ще съпътва \"София прайд\" в 11-то му издание. Най-голямото шествие за равноправие и защита на човешките права ще се проведе на 9-ти юни. Това съобщи организационният комитет след среща с кмета на града Йорданка Фандъкова. На 19 май ще се състои 3-километрово бягане по двойки, съфинансирано от програмата за спортни събития и младежки форуми на кмета. Представители на организациите GLAS, Действие, Билитис и Българският хелзинкски комитет (БХК) са получили уверенията на кмета, че както всяка година общината ще се погрижи за мирното и безпроблемно протичане на събитието. Йорданка Фандъкова акцентира върху нуждата от преодоляване на агресията и противопоставянето в обществото, като поощри дейностите на трите организациите в тази посока.  Тази година София Прайд ще се проведе пред Паметника на съветската армия като започва с музикална програма. За първи път множество организации и бизнеси ще се включат с тематични щандове. Шествието е планирано за 19 ч.", "date": "2018.04.20", "title": "За първи път спортът се включва в програмата на \"София прайд\""}
{"url": "https://www.dnevnik.bg/bulgaria/2018/04/20/3166392_kmetut_na_mladost_rucete_mi_ne_sa_svetvali/", "text": "Кметът на \"Младост\"  Десислава Иванчева  заяви преди заседанието на съда, на което ще бъде гледана мярката й за неотклонение, че нейните ръце и тези на заместничката й  Биляна Петрова не са \"светвали\", т.е., че не е имало по тях следи от маркираните от разследващите пари,  както обяви в сряда шефът на специализираната прокуратура Иван Гешев . Тя допълни, че акцията срещу нея е заговор, а целта - че заместникът й Румен Русев искал да стане кмет. Иванчева и заместничката й, които бяха  зрелищно арестувани във вторник в центъра на София , бяха въведени в залата преди началото на заседанието и говориха от заградено със стъкла пространство. Иванчева извика към журналистите, че иска да говори пред тях, но съдът не й разреши да излезе извън това пространство. Кметът е обвинена за  взимане на подкуп в особено големи размери , а заместникът й - като помагач. Като помагач е привлечен и описваният от прокуратурата като посредник в сделката.  В началото на съдебното заседание днес беше потвърдено, че това е Петко Дюлгеров, бивш кмет на \"Младост\". Той е подал молба до съда да не бъде сниман от медиите. Кой е подал сигнала Пред медиите Десислава Иванчева заяви, че сигналът до антикорупционната комисия и след това специализираната прокуратура е подаден от  . За намерените в автомобила й пари - 56 хил. евро, обясни, че не са нейни, а са били в колата, без да уточнява повече подробности. Пред  \"Капитал\"  вчера Александър Ваклин, управляващ дружеството, отрече да е сезирал прокуратурата. Фирмата изпълнява проект до Околовръстния път и Ваклин потвърждава, че също е имал проблем с общината, но заявява: \"Няма защо да я харесвам, но не аз съм подал сигнала до прокуратурата. Браво на този, който го е направил\". Днес на телефона на Ваклин отговаряше секретарката му. В сряда шефът на специализираната прокуратура Иван Гешев отказа да съобщи името на подателя на сигнала, за да гарантира неговата сигурност. По-рано днес се разбра, че  делото за мярката за неотклонение ще бъде гледано от съдия Пламен Панайотов , който е бивш прокурор и публично похвали шефа на антикорупционната комисия Пламен Георгиев като \"изключителен професионалист\", с когото е работил по много дела. ", "date": "2018.04.20", "title": "Кметът на \"Младост\": Ръцете ми не са \"светвали\" (допълнена в 14.15 ч.)"}
{"url": "https://www.dnevnik.bg/politika/2018/04/20/3166402_cvetanov_obvini_prezidenta_za_provala_na_proekta_za/", "text": "Цветан Цветанов обвини президента Румен Радев за провала на проекта за купуване на нов изтребител. \"Нека да си припомним защо се забави решението, свързано с военните самолети. От открити източници можете да го прочетете, че всички наши съседни държави, които са членки на НАТО, нито една не говори за \"Грипен\". Всички говорят за стратегическо партньорство с държавите от НАТО и САЩ. F-16 e на въоръжение в почти всички държави от ЕС, които са членки на НАТО, с изключение на Чехия и Унгария\", каза в парламента Цветанов в продължаващата размяна на реплики с Радев, възобновила се след  вчерашното заседание на Консултативния съвет за национална сигурност  (КСНС). Цветанов пропусна, че \"Еврофайтър Тайфун\" е на въоръжение в Австрия, Германия, Италия, Испания и Великобритания. Франция използва собствени изтребители \"Мираж\" и \"Рафал\", \"Мираж\" има и Гърция. Работната група, която трябваше да избере изтребител, беше ръководена от Радев, докато беше командир на ВВС в предишния кабинет на Борисов. По време на служебното правителство бе избран \"Грипен\" на шведския консорциум \"Сааб\". ГЕРБ създаде специална парламентарна комисия, която откри нарушения в процедурата, довели до отстраняване на офертата за употребявани F-16 от Португалия с модернизация от САЩ. След това  процедурата започна отначало  и тепърва се чака решение на правителството и парламента, за да бъдат поискани предложения от страните, притежаващи самолетите. С координираните действия между БСП и президентската институция, всички тези послания, коментари и изказвания през последните година и няколко месеца, нямаме необходимото доверие пред евроатлантическите партньори, което имахме преди избора на Румен Радев за президент, каза още Цветанов.", "date": "2018.04.20", "title": "Цветанов обвини президента за провала на проекта за нов изтребител"}
{"url": "https://www.dnevnik.bg/razvlechenie/2018/04/20/3166399_razsledvaneto_za_smurtta_na_prins_zavurshi_bez/", "text": "След две години разследване на смъртта на Принс полицията в САЩ не успя да установи откъде музикантът се е сдобил със смъртоносния коктейл от обезболяващи викодин и фентанил, предаде \"Ройтерс\". 57-годишният изпълнител бе открит безжизнен в дома си близо до Минеаполис на 21 април 2016 г. Официалната причина за смъртта му бе свръхдоза незаконно придобит фентанил - опиат, който е 50 пъти по-силен от хероина и който е причина за епидемия от свръхдози в САЩ. Лекарството обикновено се предписва за хронични болки, но Принс не е имал рецепта. Музикантът бе известен като поддръжник на веганството и здравословния начин на живот. Но разследването, при което са били проверени всички контакти на Принс, включително телефонните му разговори и компютъра му, е установило единствено, че той е страдал от сериозни хронични болки в последните години. В дома му са били намерени и много различни болкоуспокояващи лекарства. За да се запази анонимността му, част от тях са били предписани на бодигарда му Кърк Джонсън. Един от докторите на Принс е бил глобен за това. Джонсън обаче отрича да е имал нещо общо с фентанила и полицията не е намерила достатъчно доказателства, за да повдигне обвинения на който и да било от двамата. По случай втората годишнина от смъртта на Принс попечителите на наследството му ще преиздадат тази седмица хита му Nothing Compares 2 U от 1984 г. с нов видеоклип, включващ непоказвани досега кадри от репетиции.", "date": "2018.04.20", "title": "Разследването за смъртта на Принс завърши без обвинения"}
{"url": "https://www.dnevnik.bg/photos/2018/04/20/3166386_fotogaleriia_sulzotvoren_gaz_i_studentski_okupacii/", "text": "Хиляди хора се включиха вчера   срещу трудовите реформи на президента Еманюел Макрон, предаде \"Асошиейтед прес\", цитирана от БТА.", "date": "2018.04.20", "title": "Фотогалерия: Сълзотворен газ и студентски окупации заради реформите на Макрон"}
{"url": "https://www.dnevnik.bg/sport/2018/04/20/3166416_deloto_za_100_mln_dolara_sreshtu_armstrong_prikljuchi/", "text": "Бившата звезда на колоезденето Ланс Армстронг се споразумя да плати 5 милиона долара на американското правителство, за да сложи край на продължилото близо осем години съдебно дело, което можеше да му коства 100 милиона долара. Американецът, който в момента изтърпява доживотно наказание за употреба на допинг, беше обвинен в измама, благодарение на която е усвоил милиони долари под формата на спонсорски договори, докато се състезаваше за публично финансирания отбор на Американските пощенски служби - US Postal. \"Доволен съм, че този случай приключи и мога да продължа напред с живота си\", каза Армстронг. Делото беше заведено от бившия му съотборник Флойд Ландис през 2010 г., след което през 2013 г. като ищец се включи и американското правителство. Ландис, който също беше хванат с допинг и загуби титлата си от \"Тур дьо Франс\" през 2006 г., ще получи 25% от сумата. Армстронг се е съгласил да покрие и съдебните разходи на бившия си съотборник, които възлизат на 1.65 милиона долара. Армстронг спечели рекордните седем поредни пъти \"Тур дьо Франс\" между 1999 г. и 2005 г., но резултатите му бяха анулирани през 2012 г. Той беше обявен за ръководител на \"най-съвършената, професионална и успешна допинг програма в спорта, която някой някога е виждал\". По-късно колоездачът призна в интервю за Опра Уинфри, че е използвал забранени стимуланти през цялата си кариера. Американецът обаче изтъкна, че по онова време условията са били изравнени, защото всички състезатели са взимали допинг. Освен че се прости със статута си на легенда в спорта, Армстронг загуби всичките си спонсори, трябваше да плати милиони за различни съдебни дела и беше принуден да се оттегли от благотворителната си фондация Lifestrong, подпомагаща болни от рак хора. ", "date": "2018.04.20", "title": "Делото за 100 млн. долара срещу Армстронг приключи със споразумение за 5 млн."}
{"url": "https://www.dnevnik.bg/bulgaria/2018/04/20/3166424_shefut_na_policiiata_v_rakovski_e_poiskal_20_hil_lv/", "text": "Задържаният вчера началник на полицейското управление в Раковски е поискал подкуп от 20 хил. лв. от контрабандист на акцизни стоки без бандерол, за да бъде прекратена преписка срещу него и да се унищожат материалите по делото. Това съобщиха от окръжната прокуратура в Пловдив, цитирани от \"Фокус\". Георги Илиев е задържан за срок от 72 часа, като е обвинен за подкуп чрез изнудване. Предстои наблюдаващият прокурор да реши дали да му бъде поискана постоянна мярка за неотклонение \"Задържане под стража\". Шефът на полицията в Раковски вече е признал голяма част от извършените от него престъпления, но тепърва ще дава подробни показания, уточниха от прокуратурата. Още двама души са били задържани по време на вчерашната акция.  Това са Валентин Гоцев, който е младши разузнавач в група \"Криминална полиция\" в Раковски, както и младшият полицейски инспектор в управлението Желязко Колев. Двамата са направили пълни самопризнания и са били пуснати под гаранция. Те са обяснили, че са получили от началника си по 1000 евро. За подкуп чрез изнудване от полицай законът предвижда наказание от 3 до 10 години затвор и глоба до 20 хил. лева, както и лишаване от право да работят в сектора за сигурност. Те вече са отстранени от длъжност.", "date": "2018.04.20", "title": "Шефът на полицията в Раковски е поискал 20 хил. лв. подкуп"}
{"url": "https://www.dnevnik.bg/evropa/2018/04/20/3166421_eta_poiska_proshka_za_jertvite_koeto_e_prichinila/", "text": "Нелегалната баска организация ЕТА призна, че с въоръжената си борба за независимост на Страната на баските е причинила зло и поиска прошка от жертвите, предаде \"Франс прес\", цитирана от БТА. В изявлението на ЕТА, публикувано днес от баския в. \"Гара\", организацията обаче твърди, че не само тя носи отговорност за страданията в испанската автономна област. \"Имаше страдание и преди раждането на ЕТА и то продължи и след прекратяването на въоръжената борба.\" \"Причинихме много болка и непоправими щети. Искаме да изразим уважение към мъртвите, ранените, към жертвите на дейността на ЕТА. Искрено съжаляваме за това\", се казва в изявлението, публикувано преди  обявеното разпускане на организацията , убила над 800 души през няколко десетки години борба срещу испанската държава. ЕТА, която често нападаше силите на реда и представители на държавни институции, изразява \"съжаление\" за всички жертви и иска \"прошка\" от пострадалите цивилни. Нелегалната организация, създадена по време на диктатурата на Франсиско Франко, се отказа през 2011 г. от въоръжената борба. Тя трябва да обяви официално разпускането си на 5 или 6 май във френската част на Страната на баските, според няколко източника. Испанското правителство заяви, че ЕТА отдавна е трябвало да поиска прошка и декларацията й, която признава \"болката\", причинена от въоръжената й борба, и своята \"пряка отговорност\", е резултат от силата на правовата държава, която е победила ЕТА с оръжията на демокрацията.", "date": "2018.04.20", "title": "ЕТА поиска прошка за жертвите, които е причинила"}
{"url": "https://www.dnevnik.bg/bulgaria/2018/04/20/3166405_podkrepa_iska_nadbavkata_za_noshten_trud_da_se_vdigne/", "text": "Синдикатът \"Подкрепа\" се обяви за допълнително заплащане за нощен труд, което да не е по-малко от 0.5% от минималната заплата за страната на час, съобщи БТА.  Ако искането се приеме, заплащането за час нощен труд ще се увеличи 10 пъти и ще стане 2.55 лв. или 17.85 лв. за една нощна смяна. Приходите за осигурителната система биха били милиони допълнително, аргументират се от синдиката.  Негови експерти припомнят, че сега нощният труд се плаща по разчети от 2007 г., когато минималната заплата е била 180 лв., а ставката е 0.25 лв. на час. Според синдикалистите това възнаграждение не е в състояние да изплати за една нощна смяна дори транспортните разходи за отиване и връщане на работа, а камо ли да послужи за възстановяване и обезщетение на този особено вреден за организма труд.", "date": "2018.04.20", "title": "\"Подкрепа\" иска надбавката за нощен труд да се вдигне 10 пъти"}
{"url": "https://www.dnevnik.bg/politika/2018/04/20/3166438_karakachanov_e_ubeden_che_kazarmata_shte_se_vurne/", "text": "Убеден съм, че няма да е далече денят, в който ще разискваме връщане на наборната военна служба, каза министърът на отбраната Красимир Каракачанов. Думите му бяха в отговор на въпрос на Джейхан Ибрямов (ДПС) за планираната от правителството доброволна военна служба. Според Каракачанов доброволната военна служба ще реши проблема с недокомплекта в армията, който е 5600 души, и ще спази конституцията, в която е записано, че защитата на Отечеството е дълг на всеки българин. \"Подобен проблем с недокомплекта има в армии на богати държави, които плащат много по-добри възнаграждения на своите военнослужещи и им осигуряват много по-добри социални придобивки\", каза още министърът на отбраната. Според него някои от страните решават този проблем, като връщат наборната военна служба, и даде пример със скандинавските държави, а страни като Турция, Гърция и Дания дори не са премахвали наборната военна служба. \"Правителството прецени да даде възможност на онези млади български граждани, които имат желание доброволно да получат подобно военно обучение в редовете на армията в рамките на определен период, да усвоят знания и умения, за да се подготвят след това да бъдат зачислени за резерва. Някои от тях ще придобият и звания в сержантския състав или офицерски звания според подготовката, която получат\", обясни плановете Каракачанов. Джейхан Ибрямов каза, че изказванията на Каракачанов са популистки и в нито един стратегически документ не се говори за доброволна или наборна служба, а за доброволна военна подготовка. Много добре осъзнавате, че попълването на недокомлекта няма да се случи по този начин, каза Ибрямов и добави, че за обучаването не един войник са нужни 2 години, а не 6 или 9 месеца.", "date": "2018.04.20", "title": "Каракачанов е убеден, че казармата ще се върне"}
{"url": "https://www.dnevnik.bg/evropa/2018/04/20/3166433_jurnalisti_ot_cial_sviat_produljavat_razsledvaniiata/", "text": "Шест месеца след  убийството на малтийския журналист и блогър Дафне Каруана Галиция  45 журналисти от цял свят, които са продължили работата й по разследване на корупцията в най-малката държава от ЕС, публикуват тази седмица поразителните си изводи, предаде \"Франс прес\", цитирана от БТА. \"Можете да убиете вестоносеца, но не и съобщението му\", обобщава френският журналист Лоран Ришар, който започна преди три години проекта \"Забранени истории\" за продължаване на разследванията на  журналисти, които са били убити или хвърлени в затвора . Проектът \"Дафне\" е първият плод на тази инициатива. През последните шест месеца 45 журналисти от 18 медии от цял свят работиха с огромния масив от документация, оставена от 53-годишната Каруана Галиция, убита на 16 октомври 2017 г. с бомба, поставена под седалката на колата й. В малкия свят на малтийската политика и икономика от Каруана Галиция се страхуваха всички, мнозина я мразеха, а някои й се възхищаваха, че посвети голяма част от живота си на осветяване на корупцията на острова. Често наричана \"жената Уикилийкс\", тя разкри някои от най-тъмните зони на малтийската политика, нападаше ожесточено министър-председателя Джоузеф Мускат, но също и лидера на опозицията. Тези атаки, често груби и понякога лични, й спечелиха много врагове. Но, както припомня специалният кореспондент на френския телевизионен канал \"Франс 2\", нейният блог е имал 300 хиляди читатели, а населението на Малта е 450 хиляди души. Френският в. \"Монд\", който участва в проекта, започна в сряда да публикува две статии - едната за предполагаемите връзки на Малта и властта в Азербайджан, посочва Франс прес, а другата - за малтийския бизнес с  продажба на \"златни паспорти\" .", "date": "2018.04.20", "title": "Журналисти от цял свят продължават разследванията на убитата Дафне Галиция"}
{"url": "https://www.dnevnik.bg/sviat/2018/04/20/3166436_bivshiiat_frenski_premier_manjuel_vals_obmislia_da_se/", "text": "Бившият френски премиер Манюел Валс обмисля дали да приеме предложение от партия \"Граждани\", за да се кандидатира за кмет на Барселона. Това съобщи самият той в интервю за сутрешния блок на  испанската обществена телевизия . В предаването той обясни, че е получил предложение от партията на Албер Ривера, и добави: \"Би ме интересувало да продължа дебата за независимост и ще разглеждам (възможността).\" Роденият в Барселона Валс е сред европейските политици, които най-силно се противопоставят на каталунската независимост. \"Сепаратисткият проект умря след отговора на краля и на Европа, но идеите за независимост ще продължат и процесът ще е дълъг, защото обществото е много разделено\", каза той. \"Граждани\" може и да  спечели регионалните избори  в Каталуня на 21 декември (като стана най-голямата партия), но съзнава слабостта си на местно ниво и факта, че не управлява в нито един голям испански град. Затова тя търси съюзници и Валс може да стане един от тях, пише в. \"Ла вангуардия\". През декември самият Валс се включи в кампанията. Междувременно лидерът на каталунския клон на управляващата централното правителство, Шавиер Гарсия Албиол, критикува думите на Валс в \"Туитър\", защото \"местната власт трябва да решава реалните проблеми на съседите\".", "date": "2018.04.20", "title": "Бившият френски премиер Манюел Валс обмисля да се кандидатира за кмет на Барселона"}
{"url": "https://www.dnevnik.bg/bulgaria/2018/04/20/3166434_prokuraturata_oproverga_cacheva_niamalo_proverka_na/", "text": "Прокуратурата не извършва каквато и да е проверка на действията на наблюдаващите прокурори и разследващите органи по досъдебното производство, по което обвиняема е кметът на район \"Младост\" в София Десислава Иванчева, съобщи пресцентърът на държавното обвинение. Информацията опровергава изказването на правосъдният министър Цецка Цачева от днес сутринта,  че  ще има проверка от страна на прокуратурата за превишаване на права . \"Затова държахме антикорупционният орган да се контролира от Народното събрание. Акцията започва от действия на антикорупционния орган, от действия на специализираната прокуратура и, доколкото знам, ще бъде извършена проверка в прокуратурата за това дали има превишаване на правата\", каза Цачева. Тя отказа да вземе отношение по казуса с аргумента, че \"няма компетенциите и каквито и да било правомощия\" да коментира дали са превишени правата по време на акцията по задържането, към която предизвика широк общесвен отзвук. За разлика от нея,  по-категорично отношение взе външният министър и вицепремиер по правосъдната реформа Екатерина Захариева . \"Мисля, че малко се прехвърлиха границите. Разбира се, от друга страна, всеки трябва да внимава какво прави и дали извършва престъпление. Оттук нататък ще се направи анализ. Това беше акция. Тя винаги се прави доста тайно и много малко хора знаят. Неслучайно са специализирани структури. Така се прави, че да се запазят всички доказателства по време на процеса\", коментира тя ден след шумната акция. Изказването й прераснна в задочен спор с главния прокурор Сотир Цацаров,  който попита доколко това изказване \"кореспондира с широко прокламираните и от самата министър Захариева антикорупционни политики на правителството\"  и има ли други министри, които да критикуват прокуратурата. \"Въпросът е какво послание, какъв сигнал излъчват тези думи към Специализираната прокуратура и особено към новосъздадената Комисия за противодействие на корупцията, при положение че в случая става дума за първото им общо разследване за тежко корупционно престъпление\", каза главният прокурор.", "date": "2018.04.20", "title": "Прокуратурата опроверга Цачева, нямало проверка на ареста на Иванчева"}
{"url": "https://www.dnevnik.bg/sviat/2018/04/20/3166442_feisbuk_izkljuchva_15_mlrd_potrebiteli_po_sveta_ot/", "text": "Фейсбук\" се опитва да ограничи обхвата на новите европейски правила за личните данни, тихомълком променяйки условията си, пише агенция \"Ройтерс\". Общият регламент  за защита на личните данни ( GDPR ), който ще влезе в сила на 25 май, дава много по-големи права на потребителите да защитят информацията, която споделят с бизнеса. Ако той влизаше в сила утре, от него щяха да могат да се възползват 1.9 млрд. потребители на социалната мрежа в Африка, Азия, Австралия и Латинска Америка. Това е така, защото международната централа на \"Фейсбук\" в Ирландия работи по правила и условия, приложими за всички потребители извън САЩ и Канада. От идния месец обаче тя ще отговаря само за хората в ЕС, за да изключи 1.5 млрд. потребители на други континенти от новото законодателство, потвърдиха от \"Фейсбук\" за \"Ройтерс\". Те вече ще разчитат на защита по американските закони. Това ще намали опасността от сериозни наказания за социалната мрежа, тъй като  GDPR позволява  компаниите да бъдат глобявани с до 4% от глобалните си приходи. Промяната, предприета сега, ще засегне над 70% от хората с регистрация в нея. Според данни от декември: 239 млн. души в САЩ и Канада имат акаунт, в Европа те са 370 млн., а в останалите части от света – 1.52 млрд. \"Фейсбук\" създаде ирландската си централа през 2008 г., за да се възползва от ниските корпоративни данъци в малката държава. В изявлението си пред агенцията социалната мрежа посочи, че в бъдеще планира да приложи правилата от GDPR и в останалата част на света. По-рано този месец създателят на \"Фейсбук\" Марк Зукърбърг обясни, че смята да пренесе  \"духа\" на европейското законодателство  в глобалната си дейност, но не се ангажира с детайли. В последните седмици \"Фейсбук\" е обект на остри критики и разпити от държавните власти по света след скандалите с \"Кеймбридж аналитика\" и руската намеса в американските избори. Зукърбърг премина през две петчасови изслушвания в американския Конгрес и бе привикан от британския парламент и от евродепутатите.", "date": "2018.04.20", "title": "\"Фейсбук\" изключва 1.5 млрд. потребители по света от реформата на личните данни"}
{"url": "https://www.dnevnik.bg/sport/2018/04/20/3166440_grigor_dimitrov_specheli_shouto_s_gofen_i_za_pruv_put/", "text": "Григор Димитров победи Давид Гофен с 6:4, 7:6 (5) в зрелищен двубой и за пръв път в кариерата си се класира за полуфиналите на турнира от сериите \"Мастърс\" в Монте Карло. Българският тенисист ще се изправи срещу Рафаел Надал или Доминик Тийм в битка за място на финала. Димитров изигра много силен първи сет, а във втория направи впечатляващ обрат от 0:4 гейма, за да стигне до четвърта поредна и общо седма победа в осмия си мач срещу Гофен. Двубоят, който беше първи помежду им на червени кортове, продължи 1.46 ч. и премина през 19 точки за пробив. Димитров имаше цели 13, но реализира само четири от тях, докато Гофен беше доста по-ефективен и успя при три от своите шест. Шампионът от финалите на АТП обаче показа страхотен характер и по-здрави нерви от белгийския си съперник в критичните моменти. Едва за втори път в кариерата си българинът ще играе полуфинал в \"Мастърс\" на червени кортове. Първият беше в Рим през 2014 г., когато на пътя му застана Надал. Общо за пети път път Димитров е полуфиналист в турнир от сериите \"Мастърс\". Досега той е спечелил само един от двубоите за място във финала - миналата година в Синсинати, когато надигра Джон Иснър в два тайбрека, а впоследствие вдигна трофея след победа над Ник Кириос. Българският тенисист достигна до финалната четворка в турнир на червени кортове за пръв път от кошмара в Истанбул през 2016 г., когато  загуби по болезнен начин мача за титлата срещу Диего Шварцман . Първият мач между Димитров и Гофен на червени кортове започна с пълна доминация на сервиращите. Двамата вкарваха висок процент първи сервис и печелеха с лекота подаванията си в първите пет гейма. Димитров нанесе първия удар в двубоя. След като спечели само една точка в първите два сервис гейма на Гофен, българинът поведе с 40:15 в третия и проби от първия опит. Световният №5 затвърди предимството си с безупречен гейм на нула и поведе с 5:2. При 5:3 Димитров сервираше за спечелването на сета, но се поддаде на напрежението и допусна пробив. Още в следващия гейм обаче белгиецът допусна поредица от грешки и отново беше пробит, което сложи край на първата част. Вторият сет започна кошмарно за Димитров. Той изостана с 0:40 в откриващия гейм и беше пробит. Българинът имаше шанс за рибрейк, но го пропусна. Няколко минути по-късно той вече изоставаше с два пробива пасив и 0:4. Димитров сложи край на серията на Гофен, който обаче спечели следващото си подаване и при 5:1 докосваше третия сет. В този момент шампионът от финалите на АТП започна впечатляващото си завръщане. Гофен два пъти сервираше за изравняване на сетовете - при 5:2 и 5:4, но и в двата случая се пропука. Особено инфарктен и драматичен беше десетият гейм, който продължи почти 13 минути и премина през пет точки за пробив и три сетбола. Белгиецът се върна в гейма от 15:40, но след това пропусна шансовете си за спечелване на сета. Димитров проби при петата си възможност и изравни резултата - 5:5. Двамата спечелиха следващите си две подавания и стигнаха до тайбрек. Тайбрекът започна с ас на Димитров, който след това направи минипробив след грешка от бекхенд на Гофен. Белгиецът бързо го върна и изравни при 2:2. Българинът обаче реализира нов и поведе с 4:2 при смяната на полетата. Световният №5 стигна до два мачбола при 6:4 и с втория сложи точка на спора.", "date": "2018.04.20", "title": "Григор Димитров спечели шоуто с Гофен и за пръв път е на полуфинал в Монте Карло"}
{"url": "https://www.dnevnik.bg/detski_dnevnik/2018/04/20/3166361_ekologichnata_kampaniia_knigi_za_smet_subira_plastmasa/", "text": "На Деня на земята, 22 април, екологичната кампания \"Книги за смет\" организира кампания за събиране на пластмаса за рециклиране едновременно в 5 града: София, Пловдив, Бургас, Стара Загора и Велико Търново, съобщиха организаторите от фондация Credo Bonum и издателство SmartBooks. Екокампанията ще подари 2 електронни или 1 хартиена книга на всеки, който занесе и предаде килограм или повече почистена и компактно събрана пластмаса, годна за рециклиране. Между 10 и 13 ч. участниците в кампанията ще видят специалните пунктове на \"Екопак България\" съответно пред паметника на съветската армия (София), пред общината в Пловдив, Пантеона в Бургас, Mall Galleria в Стара Загора и Mall Veliko Tarnovo в града.  Тази година електронната книжарница на  www.knigizasmet.com  предлага още по-екологичен достъп до над 30 заглавия. Вместо хартиена книга участниците могат да вземат специален талон, който дава достъп до 2 заглавия срещу килограм пластмаса. За вход в електронната книжарница е необходима регистрация с имейл адрес и уникалния код, отпечатан върху всеки талон.  Повече информация за инициативата може да следите на  страницата на кампанията  в социалната мрежа \"Фейсбук\".", "date": "2018.04.20", "title": "Екологичната кампания \"Книги за смет\" събира пластмаса в 5 града"}
{"url": "https://www.dnevnik.bg/detski_dnevnik/2018/04/20/3166506_na_interaktivni_metodi_i_tehniki_na_prepodavane_se/", "text": "Гражданите, политиката и демокрацията\", \"Гражданите, правата и отговорностите\", \"Идентичностите и различията в обществото\". Върху тези теми акцентира новият предмет \"Гражданско образование\" в ХІ клас, чийто проект на учебна програма е публикуван за обществено обсъждане  на сайта  на министерството на образованието (можете да го свалите от прикачения файл). Програмите за предмета \"Гражданско образование\" надграждат досега съществуващите форми на гражданското образование чрез интегриране в предметите от областта на обществените науки и чрез интердисциплинарните предмети като \"Човек и общество\" и \"Свят и личност\", отбелязват от пресцентъра на просветното министерство. Подготовка за социална реализация Организацията на обучението се основава на интерактивни методи и техники на преподаване (учене чрез изследване, чрез практика, решаване на казуси, разработване на проекти), разясняват от министерството. В проекта на програмата е записано, че \"обучението е в основата на личностното развитие и подготовката на младия човек за социална реализация чрез познаването, владеенето и защитата на човешките права и свободи, съобразени със законите на демократичното общество\". И още: \"Гражданското образование подпомага развитието и утвърждаването на ученика като гражданин на Република България и на Европейския съюз и като личност, която: - е свободна и способна да взема отговорни решения за себе си и за другите; - познава и отстоява своите права, свободи и отговорности; - има осъзнати отношения с държавата и обществото; - е активен участник в социални събития и има мотивация за позитивна промяна.\" Само 6 задължителни предмета Учениците в XI и XII клас занапред няма да изучават 12 задължителни предмета, а само 6 - \"Български език\", \"Литература\", \"Математика\", чужд език, \"Физическо възпитание и спорт\" и новия - \"Гражданско образование\", отбелязва вестник \"Сега\". Останалото време, което се \"освобождава\", ще се използва за профилирана подготовка, като изборът, който даде законодателят, е между 11 профилиращи предмета. Готови са и проектите за нови учебни програми за единадесетокласниците и дванадесетокласниците по общообразователните предмети \"Български език и литература\", \"Математика\", \"Физическо възпитание\", както и по  предмета \"Религия\" , който ще се учи по избор от I до XII клас. По математика единадесетокласниците ще учат степени и логаритми, решаване на равнинни фигури и тригонометрия, а зрелостниците - статистика, уравнения, неравенства и екстремални задачи.", "date": "2018.04.20", "title": "С интерактивни методи и техники ще се преподава \"Гражданско образование\""}
{"url": "https://www.dnevnik.bg/sport/2018/04/20/3166531_levski_e_nakazan_s_edin_mach_bez_publika_i_4000_leva/", "text": "Левски\" се размина с минимално наказание за инцидента в  мача с ЦСКА , при който  полицайка беше тежко ранена  с хвърлена от феновете бомбичка. Сините са наказани с един мач без публика и са глобени с 4000 лева за този случай. \"Левски\" ще трябва да плати още 7400 лева за други провинения на привърженици. Клубът трябва да възстанови и щетите, нанесени на Националния стадион \"Васил Левски\". Наказанието без публика ще бъде изтърпяно в съботния мач с \"Верея\" на стадион \"Георги Аспарухов\". Скромната санкция, която беше наложена от дисциплинарната комисия на БФС, ще позволи реваншът с ЦСКА от полуфиналите за Купата на България в сряда да се играе пред публика. Член 37 на дисциплинарния правилник гласи, че за \"хвърлен предмет, който е паднал извън терена и е влязъл в съприкосновение със служебно или длъжностно лице, като е причинил нараняване\", се налага глоба от 4000 лева и отборът се лишава от домакинство за една среща. Ако обаче е причинил \"тежки последствия\", то глобата е 10 хиляди лева, а лишаването от домакинство е за три срещи. Лишаването от домакинство може да се заменя с игра пред празни трибуни. От дисциплинарната комисия са преценили, че последствията не са тежки, въпреки че служителката на МВР едва не загуби окото си при инцидента. 24-годишната жена, която работи в жандармерията от половин година, претърпя няколко операции. \"Възстановихме целостта на окото. Зашихме роговицата. Окото няма да бъде загубено, а точна оценка на зрението можем да дадем след три до шест месеца. Предстоят допълнителни операции\", каза вчера началникът на Очната клиника в ИСУЛ доц. д-р Борислав Кючуков пред \"Нова телевизия\".", "date": "2018.04.20", "title": "\"Левски\" се размина с един мач без публика и 4000 лева за ранения полицай"}
{"url": "https://www.dnevnik.bg/evropa/2018/04/20/3166542_sled_razkritiiata_na_ubitiia_jurnalist_olaf_razsledva/", "text": "Европейската комисия потвърди днес, че Европейската служба за борба с измамите (ОЛАФ) води разследване, свързано с работата на убития през февруари журналист Ян Куцяк, предаде БТА. Разследването е в ход и затова засега не можем да кажем нищо повече, посочи говорител на комисията. Знаете, че нямаме никаква търпимост към злоупотребата с европейски средства, добави той. Говорителят потвърди, че след първоначалната оценка на наличната информация ОЛАФ е започнала административно разследване за евентуална злоупотреба с еврофондове за селско стопанство в Словакия, пише \"Политико\". \"Разследването е свързано с въпросите, които наскоро бяха разкрити от работата на разследващия журналист Ян Куцяк\", допълни говорителят. Приживе  Куцяк разследваше връзки на словашкото правителство с италианската мафия , повдигнали съмнения за злоупотреба с европейски средства за земеделие. Европейският парламент  прие вчера резолюция , в която настоя за независимо международно разследване за смъртта на Куцяк. В Словакия вероятно организираната престъпност е проникнала на всички равнища в политиката и икономиката. Налице са политически подбор на прокурори и множество обвинения в корупция срещу най-висши служители, се посочва в документа. Допълва се, че тези случаи не са довели до необходимото безпристрастно разследване. Европарламентът порицава обидните коментари на някои европейски политици срещу журналистите (през 2016 г. тогавашният словашки премиер Роберт Фицо нарече журналистите \"мръсни курви\" - бел. кор.). Европейският парламент призовава държавите от ЕС да осигурят личната защита и неприкосновеността на жилищата на разследващите журналисти и на изобличителите (подателите на сигнали за нередности). Евродепутатите призовават за защита на журналистите от натиск и обвинения в клевета. В резолюцията се настоява за защита на журналистите, които често стават жертва на съдебно преследване с цел саботиране на работата им, за фонд на ЕС в подкрепа на независимата разследваща журналистика, за изготвяне от Европейската комисия на законодателно предложение за медийната свобода и многообразие, за по-добро следене на медийната собственост и сливанията и придобиванията на медии. Европарламентът обмисля да нарече програмата си за обучение на журналисти в памет на Куцяк. В Европейския парламент двете зали за пресконференции - в Брюксел и в Страсбург - носят имената на други двама убити заради работата си журналисти - Ана Политковская (Русия) и  Дафне Галиция (Малта) . По-рано тази седмица стана ясно, че началникът на националната полиция Тибор Гашпар  ще подаде оставка  след улични протести срещу него и в обстановка на политическа криза заради убийството на разследващия журналист. Убийството им предизвика  големи улични протести , които доведоха до  оставката на правителството на премиера  Роберт Фицо. Досегашното нежелание на Гашпар да напусне доброволно принуди  вътрешния министър Томаш Друкер да обяви оставката си  само след три седмици на поста.", "date": "2018.04.20", "title": "След разкритията на убития журналист ОЛАФ разследва Словакия за измами с фондове"}
{"url": "https://www.dnevnik.bg/biznes/2018/04/20/3166570_temenujka_petkova_otkaza_na_minyori_da_se_vdigne/", "text": "С 2% би се увеличила цената на тока, ако се изпълни искането на миньорите - въглищата от \"Мини Марица-изток\" да поскъпнат с 15 на сто. Това прогнозира енергийният министър Теменужка Петкова след среща със синдикатите, на която не беше постигнато съгласие, съобщи БНР.", "date": "2018.04.20", "title": "Теменужка Петкова отказа на миньори да се вдигне цената на въглищата"}
{"url": "https://www.dnevnik.bg/citat_na_deniia/2018/04/20/3166562_citat_na_denia_ivancheva_navrejda_na_imidja_na/", "text": "Това заяви прокурор Илиян Рангелов, един от наблюдаващите обвинители по разследването срещу Иванчева, заместникът й Биляна Петрова и Петко Дюлгеров, сочен за посредник. В специализирания съд днес се гледа искането на прокуратурата за налагане на постоянен арест на тримата. Те бяха задържани при показна акция във вторник. Иванчева е обвинена за  подкуп, а Петрова и Дюлгеров - като нейни помагачи . Какво каза Иванчева в началото на заседанието, вижте  тук .", "date": "2018.04.20", "title": "Цитат на деня: Иванчева вреди на имиджа на България през европредседателството"}
{"url": "https://www.dnevnik.bg/photos/2018/04/20/3166546_snimka_na_denia_s_edno_oko_sreshtu_futbolnoto/", "text": "Вътрешният министър Валентин Радев (вляво) се появи с превръзка на едното око на днешната кръгла маса, на която бяха обсъдени проблемите с футболното хулиганство. Повод за срещата беше  , при който полицай беше тежко ранен с бомбичка и едва не изгуби окото си. ", "date": "2018.04.20", "title": "Снимка на деня: С едно око срещу футболното хулиганство"}
{"url": "https://www.dnevnik.bg/citat_na_deniia/2018/04/20/3166522_citat_na_denia_niama_da_se_skusam_ot_rev_zaradi/", "text": "Това заяви унгарският премиер Виктор Орбан пред общественото радио MR1 в петък. Часове по-рано австрийският в. \"Ди Пресе\" и унгарски медии съобщиха, че след 34 години дейност в Унгария фондацията, основана и финансирана от Джордж Сорос, е решила да закрие офиса си в Будапеща, от който управляваше дейността в Централна и Източна Европа. Причини не се посочват, но критичните към управляващите неправителствени организации и в частност подпомаганите от Сорос са обект на растящ натиск от спечелилия трети пореден мандат унгарски лидер. Орбан добави, че имиграцията - основният въпрос, по който има дълбоки различия с родения в Унгария американски милиардер - ще остане водеща тема за ЕС. Европейската комисия заяви днес, че решението на фондацията \"Отворено общество\" да напусне Унгария е \"частно решение на частна организация\". Нямаме какво да кажем засега, добави говорител на комисията, цитирано т БТА. В по-общ план можем да отбележим, че ЕК е открила наказателна процедура срещу Будапеща заради закона за неправителствените организации. Очаква се решението на Съда на ЕС, допълни говорителят. ", "date": "2018.04.20", "title": "Цитат на деня: Няма да се скъсам от рев заради напускането на \"Отворено общество\""}
{"url": "https://www.dnevnik.bg/sport/2018/04/20/3166578_nadal_srazi_tiim_za_68_minuti_i_shte_igrae_s_grigor/", "text": "Световният №1 Рафаел Надал ще се  изправи срещу Григор Димитров  в битка за място на финала в Монте Карло. Испанецът, който преследва единадесета титла в княжеството, постигна смазваща победа срещу един от най-добрите на червени кортове през последните две години - Доминик Тийм. Надал даде само два гейма на австриеца и имаше нужда от едва 68 минути за успеха с 6:0, 6:2. Той постигна шестата си победа от осем мача срещу този съперник, като всичките им двубои са на червени кортове. Тийм, който игра полуфинал в последните две издания на \"Ролан Гарос\" и е спечелил седем от деветте си титли на червени кортове, нанесе единствената загуба на Надал на любимата му настилка през 2017 г. Това се случи в полуфиналите на мастърса в Рим. Двамата се срещнаха още три пъти на клей през миналия сезон - във финалите в Барселона и Мадрид и в полуфиналите на \"Ролан Гарос\". Тийм натрупа допълнително самочувствие, след като в сряда спечели много тежка битка с двукратния шампион в Монте Карло Новак Джокович. Очакванията, че 24-годишният австриец може да окаже сериозна съпротива на Надал, обаче изобщо не се оправдаха. Лидерът в световната ранглиста вкара 71% от първите си сервиси, загуби едва шест от 35-те точки, които бяха разиграни в подаванията му, и не даде нито една възможност за пробив на своя съперник. В същото време испанският тенисист имаше цели 12 точки за пробив в седемте сервис гейма на Тийм. Надал реализира пет от тях - три в първия и две във втория сет, и спечели 29 от 51 точки, в които посрещаше. Надал и Димитров ще излязат на корта в събота, а началният час на двубоя ще бъде обявен по-късно днес. Вторият полуфинал ще бъде излъчен след двубоите Марин Чилич - Кей Нишикори и Александър Зверев - Ришар Гаске. Надал и Димитров ще се изправят един срещу друг за 12-и път. 31-годишният испанец има огромно предимство, като е спечелил десет от мачовете помежду им, включително последни три. Двамата имат три мача на червени кортове, като всичките са спечелени от световния №1 - 6:2, 2:6, 6:4 в четвъртфиналите в Монте Карло през 2013 г., 6:2, 6:2 в полуфиналите в Рим през 2014 г. и 6:3, 6:4 в четвъртфиналите в Мадрид през 2015 г. Единствената победа на българския тенисист дойде в четвъртфиналите на турнира на твърди кортове в Пекин през 2016 г. - 6:2, 6:4.", "date": "2018.04.20", "title": "Надал срази Тийм за 68 минути и ще играе с Григор Димитров за място на финала"}
{"url": "https://www.dnevnik.bg/regioni/2018/04/20/3164681_pari_sreshtu_zakonnost_-_kakvo_iska_makron_ot/", "text": "Както и за повечето неща, френският президент Еманюел Макрон има високи цели и за следващия многогодишен бюджет на Европейския съюз, пише \"Политико\". Както с повечето му инициативи досега, Макрон ще се сблъска с действителността - държавите, членки на ЕС, и институциите му имат различни интереси. Френският президент има по собствените му думи амбициозни цели за с ледващия бюджет за периода 2021 - 2027 г.  и ще настоява за финансиране на новите приоритети на ЕС – като иновации, цифровизация, сигурност и защита на границите, отбрана. Очаква се Европейската комисия да обяви предложението си за бюджет в началото на следващия месец. Малко след това, каза Макрон, Франция и Германия ще опитат да излязат с единна позиция за проекта на Брюксел. И двете страни имат някои общи идеи за цялостната посока. Следващият бюджет трябва да компенсира загубите от вноската на Великобритания, чието излизане от ЕС ще създаде годишна дупка от около 10 милиарда евро. И двете страни освен това са съгласни, че вноските им трябва да се вдигнат, и дори изглеждат отворени за увеличаване на цялостния размер на бюджета. По думите на високопоставен служител от еврокомисията от сегашния 1% от брутния вътрешен продукт на ЕС бюджетът може да бъде увеличен до 1.1% от БВП на блока. Дискусиите между правителствата са сложни, а Великобритания досега бе значителен нетен платец въпреки годишната отстъпка, която получаваше от ЕС. Френски правителствен съветник заяви, че Париж ще настоява да се сложи край на системата за отстъпки, която според него прави целия бюджет \"неразгадаем и непоследователен\". Германският канцлер Ангела Меркел формално споделя целите на Макрон, но нейните идеи откъде да се спести, за да се финансират новите инициативи, може да се окажат в конфликт с тези на френския й колега. Източникът от еврокомисията посочи: \"Ще има голяма дискусия за Общата селскостопанска политика и макар Макрон да обеща промяна, истинският тест ще дойде, когато започнат преговорите по същество.\" През февруари Макрон подчерта, че земеделската политика на ЕС трябва да бъде \"модернизирана и по-гъвкава\". Думите му бяха интерпретирани като изместване от традиционната френска позиция за защита на селскостопанската политика, която се корени в това, че влиятелните френски фермери са сред най-големите й бенефициенти. Освен това Франция настоява следващият бюджет на ЕС да разполага с  повече собствени ресурси  като данъчни приходи от интернет гигантите, ако има възможност да бъдат договорени навреме. Допълнителни условия Най-спорният момент от подхода на Макрон обаче е желанието му част от плащанията да зависят от политиките на държавите членки. Според френския президент кохезионните фондове, които са най-голямата част от бюджета на ЕС след Общата селскостопанска политика, не трябва да бъдат плащани на правителства, свързани с това, което Макрон определя като данъчен или социален дъмпинг. Нито пък на правителства, които нарушават ключовите ценности на ЕС за демокрацията и върховенството на закона. Това предложение ще постави в трудна позиция Полша и Унгария, макар Макрон да не е споменавал изрично кои държави има предвид. Той посочи, че определянето на условия може да засегне до 40% от общите разходи на ЕС. Страните, които получават пари, докато се подиграват с правилата и ценностите на ЕС, ни правят на идиоти, каза през февруари Макрон. Източникът от еврокомисията обаче е скептичен как подобни условия могат да бъдат наложени като част от бюджетния процес, който изисква единодушието на всички държави членки.", "date": "2018.04.20", "title": "Пари срещу законност - какво иска Макрон от следващия бюджет на ЕС"}
{"url": "https://www.dnevnik.bg/zelen/2018/04/20/3166552_v_chas_po_vrabcheta_vlizat_uchenicite_ot_nachalnite/", "text": "Българското дружество за защита на птиците започна кампания \"Ние броим врабчетата\" за втора поредна година. Преброяването ще се прави само от доброволци, регистрирани на сайта  vrabcheta.bg . Тази година във фокуса на акцията са децата от началните класове. За да научат повече за врабчовите семейства, експертите ще броят с месец по-късно. През май врабците вече са по гнездата си, за да се грижат за своите малки. Така броенето ще покаже кои са предпочитаните от тях места за отглеждане на врабчета. От БДЗП предполагат, че те са силно изменени в сравнение с преди. Причините за това се крият в непрекъснатото променяща се основно градска среда, която променя и поведението на птиците, които я обитават. В първото издание на кампанията \"Ние броим врабчетата\" стана известно, че врабчетата избягват шумните и мръсни места в градовете и селата. Те предпочитат зелени места с много храсти и дървета, където е по-чисто и спокойно. Това означава, че ако средата е добра за врабчетата, то тя е добра и за нас, хората. Преброяването ще е на  между 9 и 12 часа. Всеки \"врабчеброец\" трябва отдели само 10 минути в този времеви интервал. Регистрацията е лесна, а участието е подходящо за всички възрасти, уверяват организаторите. За да може да се сравнят и анализират данните от преброяването, е много важно от миналогодишните локации отново да бъдат подадени точни данни от преброителите, дори да са нулеви. Затова от дружеството призовават участвалите в предната кампания от миналата година да повторят локацията си. Тази година във фокуса на кампанията са най-малките ученици – от 1 до 4 клас. Учители от много училища в страната подготвят \"час по врабчета\", благодарение на който децата да научат за малките си пернати съграждани и да се включат в преброяването им.  \"Приканваме всички малки ученици, учители и родители – и, разбира се, всички останали желаещи, да се включат заедно с нас в броенето\", пишат от БДЗП, които са създали специално за учителите на  vrabcheta.bg  секция, от която може да използват свободно ресурсите, подготвени за тях, и да проведат кратък час по врабчета със своите ученици.  На  сайта  им има подробна информация за трите вида врабчета, срещащи се в страната: домашното, полското и испанското. Там са описани и отличителните белези на всеки от \"братовчедите\", както и любопитни факти за тях. Резултатите от преброяването ще бъдат обявени на 14 май. Всеки ученик, регистриран на  сайта  и участвал в броенето, може да спечели екскурзия за целия си клас до природозащитния център \"Пода\" край Бургас. ", "date": "2018.04.20", "title": "В \"час по врабчета\" влизат учениците от началните класове"}
{"url": "https://www.dnevnik.bg/razvlechenie/2018/04/20/3166561_proleten_panair_na_knigata_shte_ima_tursi_se_novo/", "text": "Пролетният панаир на книгата ще се състои, но заради европредседателството няма да е в НДК. Това съобщиха от Министерството на културата, след като като по-рано днес се появи информация, че събитието се отменя заради европредседателството. Графикът на официалните събития в НДК и мерките за сигурност действително са проблем за осъществяването му, е станало известно на среща между представители на министерството и организаторите от асоциация \"Българска книга\" (АБК). \"Напълно разбираме и приемаме причините, поради които панаирът не може да остане в НДК тази година\", е заявила председателят на асоциацията Велизара Добрева, цитирана от ведомството на Боил Банов. \"Министерство на културата държи панаирът да се провежда, както е традиционно, в НДК. Но ситуацията е извънредна и изисква разбиране\", изтъкват от своя страна от Министерството на културата. Те са предложили няколко алтернативни локации за панаира, сред които булевард \"Витоша\", Национална галерия \"Квадрат 500\" и Националната библиотека \"Св. св. Кирил и Методий\", а от асоциацията предстои да вземат решение. Според графика на сайта на АБК изложението е насрочено за края на май. На срещата е било постигнато съгласие зимният панаир да се върне в НДК.", "date": "2018.04.20", "title": "Пролетен панаир на книгата ще има, търси се ново място"}
{"url": "https://www.dnevnik.bg/politika/2018/04/20/3166573_kolko_puti_mogat_da_se_sprechkat_radev_i_cvetanov_za/", "text": "Словесният спор между президента Румен Радев и председателя на парламентарната група на ГЕРБ Цветан Цветанов върви от няколко месеца, но само в рамките на една работна седмица репликите между двамата достигнаха нови нива в отношенията им. Бившият вътрешен министър обвини държавния глава, че не следва евроатлантическия път на България, като дори след заседанието на Консултативния съвет за национална сигурност (КСНС) заяви, че Радев е искал страната да излезе от НАТО и Европейския съюз. Отговорът на президента не закъсня и той обвини Цветанов, че по-трудно осмисля това, което чете. Всичко това се отрази и в отношенията на управляващата партия ГЕРБ и най-голямата опозиционна сила БСП. Лидерът на левицата Корнелия Нинова дори намекна, че може дори да се потърси наказателна отговорност за част от думите на Цветанов. 16 април - една по-различна лекция Всичко започна в понеделник, 16 април, когато  Радев изнесе лекция  на тема \"Социално-икономическо развитие на България – предизвикателства и перспективи\" пред студенти, посланици и официални гости в Университета за национално и световно стопанство. В нея той критикува и парламента, и изпълнителната, и съдебната власт. \"В момента България прилича на една строителна площадка, където нещо строят, но не знаем точно какво, защото е тъмно. Някакви хора носят строителен материал и се връщат за нов - в това време други хора го крадат, защото е тъмно. Някакви хора ръководят строежа, размахват чертежи, но други хора съвместно от тъмното всъщност управляват тях. Някакви хора строят стена, ограда, но тя е толкова рехава и нестабилна, че трябва да почнат да я ремонтират още преди да са приключили, защото е тъмно. Други хора наоколо прокарват пътища и магистрали, но нещо бъркат пропорциите и след тях остават веднага дупки, защото е тъмно. Медиите не показват истината, защото не могат да я видят в тъмното или защото не искат да я видят. Крайно време е да включим прожекторите - това е най-важното и неотложно, което трябва да направим за България, за да я има България\", заяви Радев. Още в същия ден Цветанов отговори на критиките към управлението. \"Най-хубаво е да си президент в България, защото  президентът може само да намира кусури , но нищо не зависи от неговите действия, защото нито носи политическа отговорност за това, което се случва в държавата, нито пък има някакъв механизъм и лост, с който може да допринесе тези проблеми да бъдат решени. Имаме различия със сегашния президент, защото той е част от политиката, която прави БСП с антиевроатлантическо говорене и антиевропейско поведение\", заяви Цветанов. 18 април - големите амбиции се раждат с големите комплекси И сякаш напрежението стихна, още повече след ареста на кмета на столичния район \"Младост\" Десислава Иванчева, който прикова общественото внимание. Един ден без разменени реплики беше последван от декларация на ГЕРБ на 18 април за началото на парламентарната сесия, прочетена от Цветанов. \"Прожекторите са включени, господин президент, наложително е да се опитате да видите видимото, а то е, че България се движи в правилната посока. Според вас няма малки и големи държави, а такива с големи и малки амбиции.  Големите амбиции се раждат с големите комплекси , а у нас е достатъчно светло, за да се вижда всичко това\", каза Цветанов. В същия ден премиерът  Бойко Борисов разпореди на четирима министри  да са в готовност да се срещнат с Радев, за да обсъдят с него какви са проблемите в управлението на страната. 19 април - иска ли някой България да излезе от НАТО и ЕС В деня на заседанието на КСНС – 19 април, в спора между Радев и Цветанов се намеси и вицепрезидентът Илияна Йотова. \"Господин Цветанов това работи.  Неговата работа е да следи какво казва президентът , да го ругае публично, при това ползвайки квалификации, каквито не би трябвало да ползва нито един политик\", заяви Йотова. Тя явно не беше обърнала внимание на едно изказване на Цветанов месец по-рано, в което той я хвали, че  превъзхожда с класи поведението на Радев , който пък говорил повече като лидер на политически проект, а не като президент. След заседанието на КСНС Цветанов обяви, че в самото му начало държавният глава е прочел становище, в което си проличавало, че  иска България да излезе от НАТО и ЕС . И се върна отново на темата за \"светлината\" и \"тъмнината\". \"Уводната част на КСНС започна с изводи за излизане от ЕС и НАТО. Екземплярите от становището, които ни бяха дадени, бяха събрани след това от администрацията на президента. И той усети, че има голям проблем, ако излезем и говорим за нея. Като започнахме дискусията, държах много да се уточнят нещата със \"светлината\" и \"тъмнината\". И когато говорим за динамиката в геополитически план, бях категоричен, че с позицията на президента, която се отклонява от позицията на правителството, не даваме ясен знак към геополитическите ни партньори\", каза Цветанов. След това Корнелия Нинова обяви, че няма нищо вярно в думите на Цветанов и дори на шега каза, че явно не са присъствали на едно и също заседание. Тя добави, че за подобни думи може дори да се търси наказателна отговорност от Цветанов за клевета. 20 април - лични нападки В последния работен ден на седмицата Цветанов намеси и предизборната кампания на Радев, която определи като  \"истинска тъмнина\". \"В президентската кампания беше истинска тъмнина - социално слаби хора финансират кампанията на президента Радев с по 400 лв., мрежа за тъмно финансиране. Остават съмнения, че президентът е зависим от чужди държави заради начина, по който ни предлага да водим националната сигурност на страната\", добави зам.-председателят на ГЕРБ. \"Неслучайно настоявам за по-добро образование. Явно  Цветан Цветанов по-трудно осмисля това, което чете . Най-лесният начин да окарикатурим европейската идея това е тя да се асоциира с хора, които от сутрин до вечер декламират за европейски ценности, без да са много наясно какво означават\", отговори Радев и уточни, че предизборната му кампания отдавна е осветлена и всички документи са на сайта на Сметната палата.", "date": "2018.04.20", "title": "Колко пъти могат да се спречкат Радев и Цветанов за пет дни"}
{"url": "https://www.dnevnik.bg/na_put/2018/04/20/3166526_tursiat_se_mesta_v_bulgariia_koito_celiiat_sviat_da/", "text": "От днес всеки, който знае, виждал е или е бил на красиво и непознато за мнозина място из България и счита, че то трябва да бъде видяно от повече хора, може да го сподели. Като част от проекта си Share Bulgaria (\"Сподели България\")  фондация \"Интерактивна България\"  обявява конкурс за 24 интересни важни места и обекти, на които да бъде направена 360-градусова панорама. Предложенията се приемат от всички, като единственото условие е забележителностите да имат стойност за културата, науката, образованието или друга област, която ще помогне за доброто представяне на България. Предложенията ще бъдат оценени от членове на фондация, Конкурсът започва днес, като предложенията се приемат до 10 май, отвореното гласуване ще тях ще продължи до 20 май. Условието е обектите вече да не са заснемани от започналия през 2015 г. проект \"Сподели България\". Крайните оценки ще бъдат направени от жури, в което ще влизат представители на \"Уикипедия България\", \"Географ.бг\" и 119 СУ \"Академик Михаил Арнаудов\", което също си партнира с фондацията по образователни програми. На избраните обекти ще бъде направена 360-градусова панорама с най-модерната VR технология и ще бъдат качени на  картата на \"Сподели България\" , която е достъпна и в платформата \"Гугъл мапс\", каза днес Георги Палпурин от фондацията. Целта на конкурса е да се продължи идеята на проекта, а именно споделянето, каза Иван Велков, председател на \"Интерактивна България\". За по-близки срещи с бизнеса Освен това фондация \"Интерактивна България\" започва партньорство с Българската търговско-промишлена палата (БТПП) и \"Профит медия груп\" по създаването на  интерактивна карта, която да представи бизнес средата  в България по по-реалистичен начин. Идеята е български компании да отворят своите офиси, заводи, предприятия за VR технологията. Според председателя на промишлената палата Цветан Симеонов това ще спомогне за популяризирането на българския бизнес и ще даде по-реална и \"дълбока\" представа за неговото състояние.  Според Иван Велков търсенето на видео- и дигитална реклама нараства все по-вече и за потребителите вече не е достатъчно да прочетат текст или \"някой да им преразкаже\" за бизнеса, а да го видят. Именно това е причината фондацията да започне този проект. Заснеманията ще бъдат качени на отделна карта, която ще бъде достъпна на сайта на БТПП. По думите на Симеонов организацията има връзки с браншови организации в цяла Европа, което ще бъде изключително полезно за компаниите и популяризирането им извън България. ", "date": "2018.04.20", "title": "Търсят се места в България, които целият свят да види"}
{"url": "https://www.dnevnik.bg/evropa/2018/04/20/3166499_kak_ikonomicheskite_centrove_vliiaiat_vurhu_razvitieto/", "text": "Сближават ли се нивата на икономическо развитие в рамките на икономическите центрове? На този въпрос се опитва да отговори новото изследване на  Института за пазарна икономика , което се основава на  анализа  \"Икономическите центрове в България\". Изследването има три цели: да установи какви са фундаменталните разлики в демографското и икономическото развитие на общините във и извън икономическите центрове, да оцени потенциала за сближаване на икономическото развитие на общините в рамките на отделните икономически центрове и накрая да провери дали това сближаване вече е факт.", "date": "2018.04.20", "title": "Как икономическите центрове влияят върху развитието на периферните общини"}
{"url": "https://www.dnevnik.bg/evropa/zemedelie/2018/04/20/3166611_predlojeniiata_za_budeshtata_zemedelska_politika_na_es/", "text": "ЕК ще представи многогодишната финансова рамка за периода след 2020 г. на 2 май, а в края на май ще бъдат публикувани и законодателните предложения за бъдещето на Общата селскостопанска политика на ЕС (ОСП) в новия програмен период. Това е съобщил земеделският министър Румен Порожанов, който е и ротационен председател на европейския съвет по земеделие, по време на среща с браншови организации в сектора. Досега на трите заседания на министрите от ЕС от началото на българското председателство основно е било обсъждано комюникето на ЕК за бъдещето на ОСП след 2020 г., става ясно от съобщението на агроминистерството. От публикуваното през ноември комюнике за \"Бъдещето на прехраната и земеделието\" стана ясно, че Брюксел иска да смени подхода при управление на европейските средства за селското стопанство, давайки повече свобода на държавите-членки да разпределят и контролират средствата. Пред браншовите сдружения Порожанов е съобщил, че по време на дебатите в съветите са били разисквани добавената стойност на ОСП и целите, които трябва да бъдат поставени на европейско ниво и адекватното ниво на субсидиарност. \"Държавите като цяло подкрепиха принципно новия модел на прилагане, предложен от Комисията, но същевременно подчертаха необходимостта този модел да намалява административната тежест върху земеделските стопани и националните и регионални администрации\", се казва в съобщението на агроведомството. По време на съветите държавите-членки са приветствали предложението на ЕК за повишаване на настоящото ниво на субсидиарност като същевременно са настояли да се осигурят еднакви условия на изпълнение на държавите и да се запази \"общият\" характер на селскостопанската политика. Пред организациите в земеделския сектор Порожанов е съобщил още, че истинският дебат по параметрите на бъдещата ОСП ще започнат след публикуването на законодателните предложения в края на май. Преговорите по тях обаче могат да бъдат приключени едва след като се постигне политическо споразумение за бъдещия общ бюджет на ЕС, което не се очаква да бъде постигнато преди втората на половина на 2019 г., е обяснил още министърът. Годишно ЕС отделя над 45 млрд. евро за подпомагане на земеделието като предварителните очаквания са в новия програмен период тази сума да бъде намалена заради очакваното излизане от Великобритания от Общността, както и необходимостта от повече средства за други политики.", "date": "2018.04.20", "title": "Предложенията за бъдещата земеделска политика на ЕС се очакват в края на май"}
{"url": "https://www.dnevnik.bg/sport/2018/04/20/3166618_uvelichavane_na_lichnata_otgovornost_shte_e_kljuchut_v/", "text": "Увеличаването на личната отговорност ще застане в центъра на борбата с хулиганските прояви на спорт ни събития. Това решиха представителите на министерствата на вътрешните работи (МВР) и спорта (ММС), Българския футболен съюз (БФС) и две парламентарни комисии след спешна работна среща, предизвикана от  инцидента с пострадалия полицай по време на дербито между ЦСКА и \"Левски\" . Институциите представиха краткосрочни и дългосрочни мерки, чиято цел е предотвратяване на подобни хулигански прояви и изкореняване на проблема. Председателят на парламентарната комисия за спорта Славчо Атанасов посочи, че от шест месеца се работи по изцяло нов закон срещу спортното хулиганство, който трябва да замени настоящия, влязъл в сила от 2004 г. По думите му той е изграден по \"английския модел\", като са взети добрите практики от европейските страни, които вече са се справили с проблема. Краткосрочните мерки са свързани със спешно слагане на допълнителни камери на \"Васил Левски\", които да са с по-добра разделителна способност, обясниха министърът на вътрешните работи Валентин Радев и министърът на спорта Красен Кралев. Следващият тест ще е още идната сряда, когато предстои поредният мач между \"Левски\" и ЦСКА, като за него е предвидено затягане на марките. \"Всички трябва да знаят, че ще бъдат снимани. Ще има засилено полицейско присъствие и засилено претърсване. Както досега сме ги претърсвали, сега ще бъдем двойно по-стриктни. Без да минаваме някакви граници, добре дошли са всички - стадионите са за това. Но да знаят, да идват по-рано хората\", каза Радев. \"Оттук-нататък всички промени, които ще правим - искам да ме чуят много внимателно всички тези, които отиват дрогирани и пияни на футболни срещи и тероризират децата и феновете - всички мерки ще следват общата философия за лична и индивидуална отговорност. Ще бъде направено всичко възможно тези хора да бъдат идентифицирани, снимани и да сме наясно във всеки момент на спортната среща кой къде седи. Докрай ще извървим пътя. Ще прочистим стадионите от тези елементи\", каза Кралев. По думите му са нужни няколко месеца, докато новият закон за спортното хулиганство бъде обсъден и влезе в сила. Ще има нова наредба за сигурността на спортните съоръжения. \"Ще изискваме от всички клубове да бъдат поставени камери, ще има поставени стандарти за допускане на хора на стадионите и ще настояваме да бъдат спазвани безпрекословно и без изключения. Като имат пари да дават по 20 хил. лева заплати за футболист, ще имат да дадат 20 хиляди еднократно за оборудване на стадионите с камери\", добави Кралев. Обсъждат се варианти за идентификация на всеки човек при купуване на билет и влизане на спортно събитие. Вицепрезидентът на БФС Атанас Фурнаджиев посочи, че е изпълнимо стадионите да бъдат приведени във вид, който да отговаря на новите изисквания. Атанасов обясни, че новият закон за борба със спортното хулиганство е \"абсолютна конкретика\" и \"няма бягане по тъча или размиване на отговорностите\".", "date": "2018.04.20", "title": "Увеличаване на личната отговорност ще е ключът в борбата с футболното хулиганство"}
{"url": "https://www.dnevnik.bg/sport/2018/04/20/3166625_cska_poiska_ostavkata_na_disciplinarna_komisiia_sled/", "text": "ЦСКА-София\" поиска оставката на цялата дисциплинарна комисия към БФС. От клуба посочиха, че са силно възмутени, и определиха като \"смешно\" наложеното наказание на \"Левски\" за инцидента с тежко ранения полицай. Въпреки че правилникът  предвижда до три мача без публика , сините  са наказани за една среща и трябва да платят 4000 лева глоба . \"Шокирани сме от, меко казано, смешната санкция, която беше наложена на \"Левски\" за опита за убийство, който направиха феновете от тяхната агитка по време на последното вечно дерби. Служител на реда беше тежко ранен, претърпя операции и му предстоят още, за да се възстанови напълно, а наказанието е само един мач без публика и 4000 лева парична глоба?! Потресени сме от двойния стандарт, с който биват наказвани ЦСКА и \"Левски\", пише в обръщението в сайта на червените. Те припомнят случая, при който \"за хвърлена по единия страничен съдия монета от 50 стотинки, която никой не видя,  нашият клуб беше наказан с умопомрачителна сума - 30 000 лева и затваряне на сектор А на \"Армията\" . \"Можем да изброим още примери, но не считаме, че е необходимо\", продължават от клуба. Според червените \"подобни прояви на насилие отблъскват хората от стадионите\". \"А футболът е за хората, нали? \"Още от дете\" не е просто популярен рефрен. Това е песента, която пеят армейските деца по стадионите. Песента, с която те израстват, обичайки ЦСКА. Ние искаме децата да идват на стадионите и да подкрепят любимия клуб спокойни, без да се страхуват за живота си. За целта прояви като тази на феновете на вечния съперник трябва да се наказват възможно най-строго\", допълват от клуба. \"Уважаеми господа, членове на ДК на БФС, подайте своите оставки и приемете, че взехте срамно решение по време на заседанието си днес\", завършват от \"Българска армия\". \"Левски\" ще изтърпи наказанието си в домакинството си срещу \"Верея\" и реваншът срещу ЦСКА от полуфиналите за Купата на България ще се играе пред публика на \"Васил Левски\". В очакване на наказанието си сините бяха спрели продажбата на билетите, но след обявяването му я подновиха.", "date": "2018.04.20", "title": "ЦСКА поиска оставката на дисциплинарната комисия след \"смешното\" наказание на \"Левски\""}
{"url": "https://www.dnevnik.bg/zelen/2018/04/20/3166608_ograda_prechi_na_dostupa_do_plaj_koral/", "text": "Ограда ограничава достъпа до плаж \"Корал\", показват снимки в социалните мрежи. Според кмета на Царево, ако наистина става дума за общинския път, то още утре ограничението ще бъде премахнато.  Според Атанас Русев от Сдружение \"Да запазим Корал\" в момента няма как да се стигне до плажа заради огражданията. \"Вчера следобед се е появила една ограда, която опасва плажа почти отвсякъде и на пътя, по който се влиза в него, е сложена една табела, на която пише, че е частна собственост и че е забранено за автомобили\", разказа Русев, цитиран от БНР в петък. Според кмета на Царево Георги Лапчев, малко вероятно е загражденията да касаят самия път, който води до плажа. Според него по-скоро става въпрос за имота на испанска фирма, който в продължение на години е бил нерегламентиран паркинг.  \"Написахме акт. Дори написахме два акта и може би това ги е провокирало да си заградят имотите. Това си е тяхно право\", посочва Лапчев. Достъпът на автомобили до плаж \"Корал\" е ограничен, тъй като ивицата е със статут на екоплаж. В неделя, 11 часа, в гората над плаж \"Корал\" от сдружение \"Да запазим Корал\" отиват на място, за  да издигнат жива ограда срещу \"задкулисните интереси,  които забиха колци в дюните над плаж \"Корал\". На страницата на събитието организаторите подчертават, че акцията им е и срещу готвените промени в новия общ устройствен план на Царево, който предвиждат увеличаване на урбанизираните територии в общината с 40%, в природен парк \"Странджа\" - с 20%. \"Част от това безобразие са и дюните над плаж \"Корал\", твърдят от гражданската организация.", "date": "2018.04.20", "title": "Ограда пречи на достъпа до плаж \"Корал\""}
{"url": "https://www.dnevnik.bg/bulgaria/2018/04/20/3166580_advokatite_prokuraturata_e_vurnala_podkupa_na/", "text": "Прокуратурата посвети цялото си изложение пред специализирания наказателен съд в петък следобед върху необходимостта от задържането на кмета на района \"Младост\" Десислава Иванчева и как с действията си тя е навредила на имиджа на България. Пред съда обвинителите Илиян Рангелов и Тончева говориха за това как на Иванчева е гласувано доверие, което тя е разколебала с желанието за материална облага. От обвинението поискаха постоянен арест за нея, заместника й Биляна Петрова и сочения за посредник бивш районен кмет Петко Дюлгеров. Иванчева е с обвинение за подкуп, а останалите - за съучастие. Защитата, която наброяваше петима души, поиска тримата да бъдат освободени без никаква мярка, тъй като няма доказателства за вината им. Очаква се след 18 ч. съдия Пламен Панайотов да произнесе определението си. Без подробности обаче от държавното обвинение подминаха тезата на защитата, че предметът на престъпление - 70-те хиляди евро, които според прокуратурата са част от поискания от Иванчева подкуп, са били върнати на основния свидетел по случая Александър Ваклин, собственик на строително-инвестиционната компания \"Ваклин груп\". Според защитата има приемно-предавателен протокол, от който се вижда, че Деньо Денев, който е служител на антикорупционната комисия, е върнал на Ваклин сумата. От прокуратура обясниха, че парите са по делото. \"Да, сега ще му звъннат пак да ги даде\", подвикна в залата адвокатът на Петко Дюлгеров Марияна Тодорова. \"Ние нямаме предмет на престъплението. Предметът на престъплението не е доказателство вече, защото него го няма – той е върнат на свидетеля Ваклин\", заяви още Тодорова. Адвокатите: Иванчева трябва да е брояла парите с нос Заседанието се проведе в най-голямата зала на специализирания съд, която се оказа малка да побере всички медии, дошли да отразят случая. Двете задържани жени - защото Дюлгеров е пожелал да не бъде сниман - бяха вкарани преди началото на заседанието в стъклена клетка в залата. Иванчева се опита да говори с журналистите през стъклото чрез предварително написани бележки и с реплики на висок глас. Какво каза тя, вижте  тук . След началото на заседанието, когато камерите бяха изведени от залата, кметицата се успокои. Съдия Пламен Панайотов изрично провери дали белезниците и на двете жени са свалени. Защитниците на тримата задържани заявиха пред съда, че в свидетелските показания не се говори за искан от Иванчева подкуп. Първи пред съда говори защитника на Иванчева Марин Марковски (който се явява по дела на премиера Бойко Борисов и ГЕРБ). Той обяви ареста на кметицата за незаконен, а нея за млада дама и приличен човек, на когото разследващите са приложили психологическа атака в опит за самопризнания със задържането й на улицата, където всички я гледат и могат да я снимат. Иванчева е шофирала автомобила, който беше спрян и на чиято задна седалка бяха открити парите, но ако ги беше пипала, по волана щеше да има също следи, твърди още Марковски. Такива обаче няма. Ултравиолетовата лампа е светнала по носа, обратната страна на дясната й длан и малка част на лявото й кутре отгоре. По тази причина адвокатът предположи, че Иванчева може да се е сдобила с тези следи от подписания от нея протокол при ареста\". Следи от парите има по предната лява седалка, сенника отляво над кормилото и на задната седалка. \"Как се броят пари, като си удряш главата в жабката ли?\", попита Марковски във връзка с твърдението на прокуратурата, че по Иванчева има толкова много следи от парите, че е \"светнала като коледна елха\". Според Марковски основният свидетел на прокуратурата Александър Ваклин, собственик на строително-инвестиционната компания \"Ваклин груп\", който се обръща към разследващите, трябва да бъде приведен под наказателна отговорност за провокация към подкуп. По тази причина според адвоката показанията му не могат да бъдат взети като доказателства. Ирен Савова, която защитава Биляна Петрова заяви, че по-унизителен арест в кариерата си не е виждала. От думите й се разбра, че по пръстите на клиента й са открити следи от парите, но малко и то в горната част на пръстите. В една от първите си изяви, прокурор Иван Гешев (който обикаляше около залата докато вътре течеше заседанието) заяви, че Петрова и Иванчева не са били задържани в кафенето на \"Кристал\", защото Петрова е взела парите тогава. Марияна Тодорова отбеляза, че няма документ от съда за разрешение за маркиране на парите и използване на специални разузнавателни средства. Според показанията на Дюлгеров, той е бил многократно търсен от Ваклин, с молба да бъдат забързани преписки, касаещи неговите строителни намерения. Бившият кмет на \"Младост\" потвърждава, че е взел пари от Ваклин, но никъде не твърди, че те са били за Иванчева. Той не разкрива повече подробности и за това кога е взел сума и за какво е била тя. Прокуратурата: Иванчева е искала пари, за да пусне обявление Според държавното обвинение исканият от Иванчева подкуп е бил, за да пусне обявление за заповед за промяна на плана на квартал \"Младост 4\". Собственикът на строително-инвестиционната компания \"Ваклин груп\" Александър Ваклин е имал разрешение за промяна на подробен устройствен план за имот в местността \"Камбаните\". То е издадено от главния архитект Здравко Здравков и с него започва процедура за застрояването на имота с две сгради. Районният кмет - Иванчева, трябвало да обяви заповедта за промяна на плана на заинтересованите страни. Пред  \"Капитал\"  вчера Александър Ваклин, управляващ дружеството, отрече да е сезирал прокуратурата. Фирмата изпълнява проект до Околовръстния път и Ваклин потвърждава, че също е имал проблем с общината, но заявява: \"Няма защо да я харесвам, но не аз съм подал сигнала до прокуратурата. Браво на този, който го е направил\". Днес на телефона на Ваклин отговаряше секретарката му. В сряда шефът на специализираната прокуратура Иван Гешев отказа да съобщи името на подателя на сигнала, за да гарантира неговата сигурност.", "date": "2018.04.20", "title": "Адвокатите: Прокуратурата е върнала \"подкупа\" на основния свидетел срещу Иванчева"}
{"url": "https://www.dnevnik.bg/sport/2018/04/20/3166635_grigor_dimitrov_i_gofen_se_otkazaha_ot_turnira_na/", "text": "Григор Димитров и Давид Гофен се отказаха от турнира на двойки в Монте Карло. Решението беше очаквано, след като двамата се изправиха един срещу друг в четвъртфиналите на индивидуалната надпревара.  Българинът спечели с 6:4, 7:6 (5)  и ще играе със  световния №1 Рафаел Надал за място във финала . Димитров е предпочел да запази сили за двубоя с лидера в световната ранглиста, който преследва единадесета титла в Монте Карло. Двубоят между българина и испанеца е в събота, като началният час ще бъде обявен по-късно днес. Това ще бъде дванадесетият мач между Надал и Димитров. 31-годишният испанец има огромно предимство, като е спечелил десет от досегашните им срещи, включително последни три. Отказването на Димитров и Гофен от турнира на двойки класира без игра за полуфиналите поставените под №3 Оливер Марах и Мате Павич. Австриецът и хърватинът ще се борят за място във финала с победителите от мача между колумбийците Хуан Себастиан Кабрал и Роберт Фарах и индийско-френския тандем Роан Бопана и Едуард Роже-Васлен. Другият полуфинал ще противопостави братята Боб и Майк Брайън срещу участващите с \"уайлд кард\" Симоне Болели и Фабио Фонини от Италия.", "date": "2018.04.20", "title": "Григор Димитров и Гофен се отказаха от турнира на двойки"}
{"url": "https://www.dnevnik.bg/sviat/2018/04/20/3166384_sauditska_arabiia_i_rusiia_moje_da_otslabiat_roliata/", "text": "Саудитска Арабия се надява да привлече Русия в редиците на по-широк клуб на световните петролни гиганти, за да поддържа стабилен пазар, поставяйки под въпрос ролята на ОПЕК, посочват анализатори. Очаква се новият съюз начело с Рияд и Москва да бъде по-голям от сегашния 14-членен петролен картел, който господства на световния енергиен пазар през последните шест десетилетия.  Според експертите обаче една по-голяма група, която включва и Русия, означава, че влиянието на ОПЕК в световния петролен сектор отслабва, ако не и че е почти изчезнало. През януари главната фигура в ОПЕК - Саудитска Арабия, обяви идеята за удължаване на споразумението за сътрудничество, постигнато в края на януари 2016 година от 24 страни - производителки на петрол, от ОПЕК и извън картела за намаляване на добива и в подкрепа цените. Високопоставени саудитски представители, включително саудитският престолонаследник принц Мохамед бин Салман и енергийният министър Халид ал Фалих, призоваха за дългосрочно сътрудничество между петролните производители.  Идеята бе силно подкрепена от няколко членки на ОПЕК, главно Обединените арабски емирства и Кувейт. Говорител на Кремъл каза миналия месец, че Русия и Саудитска Арабия обсъждат \"широк кръг от опции\" за сътрудничеството на световния петролен пазар. ОПЕК и страните производителки извън картела имат среща днес в саудитския град Джеда, за да направят оценка доколко се спазва намаляването на добива и да обсъдят евентуално дългосрочно сътрудничество. Държавите производителки вече са окуражени от успеха на разширеното си сътрудничество, което помогна да бъде възстановен балансът на петролния пазар, както и да се вдигнат цените от 26 долара за барел до над 70 долара. \"Нова глава\" Генералният секретар на ОПЕК Мохамад Баркиндо похвали в понеделник сътрудничеството като голям \"успех\", който помогна да бъде преодолян \"най-лошият цикъл в историята на петрола\". Кувейтският петролен експерт Камел ал Харами каза, че \"щеше да е трудно да се постигне такъв успех само от ОПЕК\". Той посочи пред АФП, че в същината си новото споразумение в общи линии изглежда като саудитско-руски алианс. Споразумението, с което се съкращават 1.8 млн. барела дневно, \"стопи\" над 300 млн. барела петрол от петролния излишък и намали допълнителните запаси от черно злато до едва 50 млн. барела. Петролният министър на Оман, държава извън ОПЕК, Хамад ар Румхи посочи на петролна конференция в Кувейт в понеделник, че тайната на успеха на споразумението е изпълнението на намаляването на добива. Той обаче предупреди, че играта не е свършила, призовавайки производителите да продължат да си сътрудничат, за да поддържат условията на пазара.  Двата най-големи доставчика на конвенционален петрол в света - Саудитска Арабия и Русия - могат да работят заедно, за да задържат стабилни цените или да се борят помежду си, като увеличат производството, за да убият пазара за производителите на шистов петрол, но така и да убият себе си, каза Жан-Франсоа Сезнек, петролен експерт от американския университет \"Джонс Хопкинс\". Единственият логичен и умен подход е да се поддържат цените стабилни, каза той пред АФП. Петролните цени се сринаха в средата на 2014 година, тъй като производителите на черно злато, главно Саудитска Арабия, отказаха да намалят добива, за да запазят пазарния си дял на фона на острата конкуренция от американския шистов петрол - което в крайна сметка доведе до масов петролен излишък. Саудитците след това смениха курса и орязаха добива още повече, отколкото го изискваше квотата, за да гарантират успеха на споразумението. Баркиндо описа саудитско-руския съюз като \"нова глава\" в историята на петролната индустрия. През следващите месеци производителите ще се опитат да \"узаконят тази дългосрочна рамка\" с едно всеобхватно и базиращо се на широка основа участие, каза той. \"Де факто мъртъв\" Енергийният министър на Обединените арабски емирства Сухаил ал Мазруи каза миналия месец, че \"проектохартата\" на новия съюз ще бъде окончателно завършена до края на годината, когато изтича срокът на сегашното споразумение.  Фалих, саудитският министър на енергетиката, каза, че партньорството с Русия \"ще продължи десетилетия и поколения\". Той допълни, че се надява това да изпрати послание, че кралството се стреми да разшири партньорските си отношения извън кръга на ОПЕК. Анализаторите са на мнение, че новият съюз най-малкото ще отслаби ролята на ОПЕК на световния петролен пазар. \"ОПЕК изгуби част от блясъка си, след като Русия се присъедини към споразумението за сътрудничество... Това беше просто послание, че организацията не би могла сама да свърши работата\", каза Харами. Сезнек от университета \"Джонс Хопкинс\" коментира, че ОПЕК \"де факто е мъртъв\", но все още е полезен, тъй като предоставя място за диалог на Саудитска Арабия с по-малките производители. Анас ал Хаджи, петролен експерт от Хюстън, отбеляза, че новият съюз вероятно ще господства на световния петролен пазар. ОПЕК като клуб за петролни производители и център за изследвания няма да приключи съществуването си, но въпросът е за центъра на властта: за Саудитска Арабия и Русия, каза Хаджи пред АФП. /БТА", "date": "2018.04.20", "title": "Саудитска Арабия и Русия може да отслабят ролята на ОПЕК на петролния пазар"}
{"url": "https://www.dnevnik.bg/bulgaria/2018/04/20/3166736_predi_da_podade_signal_aleksandur_vaklin_potursil/", "text": "Строителният предприемач  Александър Ваклин , който бе посочен като подател на сигнала срещу кмета на \"Младост\" Десислава Иванчева от адвокатите й, първо потърсил \"хора, които я познават\", а след като разбрал, че \"всичко е за пари\" подал жалба до Административния съд. Това каза самият той пред Би Ти Ви. Ваклин е основен свидетел на прокуратурата по обвинението срещу Иванчева за вземане на подкуп в особено големи размери. По данни на обвинението Иванчева е поискала 500 хил. евро от Ваклин, като във вторник е била предадена сумата от 70 хил. евро. \"Никога не сме възнамерявали да й дадем сумата\", каза още предприемачът. Така той потвърди ролята си при разследването на специализираната прокуратура и антикорупционната комисия, което досега не бе направено от официални лица. Днес  съдът остави в ареста кмета на \"Младост\"  и помагачите й - зам.-кмета Биляна Петрова и посредника Петко Дюлгеров. Тримата бяха задържани при показна  акция във вторник . Според защитата на Иванчева  70-те хиляди евро са били върнати на Ваклин , но от прокуратурата отрекоха. Александър Ваклин е управител на дружеството \"Ваклин груп\" по чието искане в средата на 2017 г. главният архитект на София е разрешил две изменения на подробни устройствени планове на парцели в местността \"Камбаните\" в район \"Младост\". За да продължи процедурата промяната трябва да бъде съобщена на заинтересованите лица от районния кмет. По думите на Ваклин Десислава Иванчева не издала уведомлението в продължение на 10 месеца. Тогава той потърсил \"хора, които я познават, за да я попита чисто човешки\" защо приема \"лично\" неговия проект и по \"нейна изрична заповед\" не се издава уведомление. \"Тогава разбрах, че всичко е за пари\", каза Ваклин. Пред телевизията той каза още, че след това е подал жалба до Административния съд и прокуратурата.", "date": "2018.04.20", "title": "Преди да подаде сигнал, Александър Ваклин потърсил кмета на \"Младост\" по \"човешки начин\""}
{"url": "https://www.dnevnik.bg/photos/2018/04/20/3166441_fotogaleriia_erata_venger_v_arsenal/", "text": "Мениджърът на \"Арсенал\" Арсен Венгер обяви, че ще напусне след края на сезона. 68-годишният французин ще се оттегли от поста след близо 22 години, в които изведе \"артилеристите\" до три титли и общо 17 трофея.", "date": "2018.04.20", "title": "Фотогалерия: Ерата \"Венгер\" в \"Арсенал\""}
{"url": "https://www.dnevnik.bg/gradska_sreda/2018/04/20/3166594_stolichnata_obshtina_shte_otdade_na_koncesiia_za_15/", "text": "Следващата седмица кметът на София Йорданка Фандъкова ще внесе в общинския съвет предложение за отдаване на спирките на 2610 спирки на градския транспорт на концесия. Това съобщиха днес пред журналисти общинският съветник Зафир Зарков и директорът на \"Центъра за градска мобилност\" Християн Петров. Това ще бъде пети опит на общината да проведе процедурата, намерението за която се появи още през 2013 г. Оттогава обаче всеки път, когато предложението стигне до общинските съветници те оспорват условията. Целта е общината да се освободи от ангажимента да поддържа спирките, навесите, павилионите, таблата и кошчетата, като възложи това на концесионер. В замяна той ще има правото да ползва спирките като рекламни площи, от които да печели. Според представените днес условия спирките са разделени на 4 пакета, в които има съответно 656, 622, 637 и 695 обекта. Концесионерите ще могат да поставят реклама по 400 от тях. Броят на павилионите, които ще могат да бъдат поставени, за продажба на сухи храни, напитки, цигари и вестници е 300. Един кандидат ще може да подава оферти най-много за два от пакетите. Кандидатите трябва да имат опит с този тип услуга от поне 3 години, като ако кандидатстват за един пакет от спирки минималният им оборот за периода трябва да е 2.6 млн. лева. Ако подадат и за втора група спирки оборотът им трябва да е 3.9 млн. лева. Минималната годишна концесионна такса е 48 хил. евро, като срокът е 15 години. Концесионерите ще трябва да подменят спирките с навесите и таблата с разписанията.", "date": "2018.04.20", "title": "Столичната община ще направи пети опит да отдаде на концесия спирките на градския транспорт"}
{"url": "https://www.dnevnik.bg/sviat/2018/04/20/3166742_v_siciliia_bivsh_senator_e_osuden_za_pregovori_s/", "text": "Италиански съд обяви за виновни бивши висши държавни служители, началници на жандармерията и босове на мафията за това, че в началото на 90-те години на миналия век тайно са водили преговори след кървава вълна от убийства и бомбени атентати на престъпния свят. В края на процеса, воден в силно охраняваната зала в покрайнините на Палермо, съдия Алфредо Монталто заяви, че преговорите са накърнили интересите на държавата. След произнасянето на присъдата присъстващи избухнаха в аплодисменти и поздравления за прокурорите, внесли обвиненията преди 5 години. По това време вече бяха изминали две десетилетия от убиването на 23 души, включително известните борци с мафията Джовани Фалконе и Паоло Борселино. Атентатите накараха политици и представители на държавата да преговарят със сицилианската мафия, предвождана тогава от безмилостната фамилия Корлеоне. \n     \"Присъдата казва, че част от държавата е действала като посредник за предаване на молби към мафията\", заяви прокурорът Антонио Ди Матео. Той живее под непрекъсната въоръжена охрана и е бил обект на няколко смъртни заплахи от Коза Ностра. \"Докато бяха взривявани магистрати, някои хора в държавните структури са помагали на Коза Ностра. Това решение е историческо\", добави той. Обвинението твърдеше, че разговорите между италианската държава и мафиотите са започнали след убийството в бомбен атентат на Фалконе, съпругата му и тримата им телохранители през 1992 г. Според прокурорите желанието на държавата да преговаря е мотивирало престъпния свят да извърши още покушения, включително срещу Борселино, убит два месеца по-късно, включително защото научил и се противопоставил на контактите. През следващата година Коза Ностра засилва натиска с безпрецедентна вълна нападения в Италия срещу културни и църковни обекти, включително световно известната галерия \"Уфици\". В Милано и Флоренция загинаха 10 души. След 1993 г. нападенията рязко спряха. \"Ройтерс\" припомня, че антикорупционните разследвания от 1992-1993 година разтърсиха политическия елит и в създалия се вакуум се намести медийният магнат Силвио Берлускони. През 1994 г. той спечели изборите и управлява Италия години наред. Един от приближените му - бившият сенатор Марчело Делутри, е посредничил в за сделката с мафията да спре кървавата серия. В петък той получи 12 години затвор, които се добавят към присъдата от 7 години за сътрудничество с мафията, която той излежава в момента. Осъдени са още двама бивши генерали от карабиниерите, а бившият вътрешен министър Никола Манчино бе оправдан. Тежката присъда от 28 години затвор бе дадена на Леолука Багарела, убиец, работещ за фамилията Корлеоне. Антонио Джина, друг от мафиотския клан, получи 12 години. И двамата са вече в затвора. Вито Джанчимино, син на осъден мафиот, е осъден на 8 години затвор. Тогавашните босове Салваторе \"Тото\" Риина и Бернардо \"Тракторът\" Провенцано, са мъртви. Осъдените могат да обжалват два пъти присъдите и през това време могат да останат на свобода.                     ", "date": "2018.04.20", "title": "В Сицилия бивш сенатор е осъден за преговори с мафията след убийството на Фалконе"}
{"url": "https://www.dnevnik.bg/sport/2018/04/20/3166363_za_den_sa_prodadeni_poveche_ot_164_hiliadi_bileta_za/", "text": "ФИФА отчете огромен интерес към продажбите на билетите за световното първенство по футбол в Русия. Организацията съобщи, че в рамките на един ден са продадени 164 136 пропуска. Продажбата на билети в \"последния момент\" стартира на 18 април в 12.00 часа и ще продължи до края на шампионата на 15 юли до изчерпване на количествата. Повече от 53% от пропуските от началото на последната фаза на продажба са закупени от руски граждани (87 902). Най-голям интерес към билетите от чужбина има от Северна и Южна Америка. Феновете от Аржентина, Мексико, Бразилия и САЩ са закупили съответно по 7740, 6598, 6198 и 5780 пропуска. Десетката допълват Германия (5181), Перу (3799), Колумбия (3768), Китай (2930), Египет (2370) и Индия (1905). Феновете могат да закупят билети както за отделни мачове, така и в пакет за няколко срещи. Пакетните пропуски ще важат за определен стадион или конкретен отбор. От ФИФА припомнят, че всеки притежател на билет трябва да подаде заявление за издаването на специален документ за самоличност (Fan-ID). По този начин организаторите целят да повишат сигурността по стадионите.  Световното по футбол започва на 14 юни и ще продължи до 15 юли. Шампионатът на планетата ще се проведе на 12 стадиона в 11 града - Москва, Санкт Петерсбург, Казан, Сочи, Саранск, Калининград, Волгоград, Ростов на Дон, Нижни Новгород, Екатиринбург и Самара.", "date": "2018.04.20", "title": "За ден са продадени повече от 164 хиляди билета за световното в Русия"}
{"url": "https://www.dnevnik.bg/sport/2018/04/20/3166753_grigor_dimitrov_nadal_e_nai-dobriiat_na_klei_no_tova/", "text": "Григор Димитров даде знак, че вярва във възможностите си срещу Рафаел Надал. Двамата ще се срещнат в събота в полуфиналите в турнира в Монте Карло. \"Със сигурност той е фаворитът. Да, има отлични показатели, той е най-добрият тенисист на клей. Но това определено не ме обезкуражава. Това, което ме вълнува, е да изляза на корта в събота и да покажа моята игра, само това\", каза Димитров пред сайта на АТП. \"Мисля, че една от грешките, които мога да допусна, е да се концентрирам върху него. Винаги съм го казвал. Срещу когото и да играеш, трябва да се фокусираш върху собственото си представяне. В крайна сметка това е важното – да играеш, да бъде креативен на корта\", продължи българинът, който  преодоля Давид Гофен в два сета . Димитров смята, че срещу белгиеца е играл по-добре отколкото в предните си мачове. \"Започнах по-добре, началният ми удар работеше по-добре. Но все пак това е червен корт и всичко може да се случи. Винаги трябва да си готов за битка. Тази настилка е много изискваща физически.\"", "date": "2018.04.20", "title": "Григор Димитров: Надал е най-добрият на клей, но това не ме обезкуражава"}
{"url": "https://www.dnevnik.bg/v_pamet/2018/04/20/3166758_pochina_avicii_edin_ot_nai-vliiatelnite_dj/", "text": "Тим Берглинг, един от най-популярните и влиятелни съвременни диджеи, известен под псевдонима Avicii, почина на 28 години, потвърди негов представител. Той е бил открит днес следобед мъртъв в Мускат, столицата на Оман, но не се посочва причината за смъртта му. Шведът стана световно известен с хита си от 2011 г. Levels, използващ част от изпълнение на Ита Джеймс. В САЩ парчето стана платинено и оглави класациите в десетки държави. Две години по-късно излезе и Wake Me Up, а албумът му се изкачи до №4 в класацията на най-търсените заглавия на сп.\"Ролингстоун\". Берглинг си сътрудничеше също с имена като \"Колдплей\", Уайслеф Джийн, Сантана, Мадона и \"Дафт Пънк\". Съвместният му проект с Давид Гета Sunshine им донесе номинация за най-добър запис на танцова музика за 2012 г. Славата внезапно се стовари върху Avicii, когато той бе едва на 20 години. Година по-късно той попадна сред най-скъпо платените диджеи в класацията на сп.Форбс\" за 2012 г. През 2014 г. Берглинг се изкачи до трето място с 28 милиона долара, спечелени за година на изнурителни турнета. През 2016 г. в апогея на популярността си той обяви, че ще се откаже от обиколките, защото \"изборът и кариерата ми никога не са били движени от материални стремежи\". И наистина, през 2018 г. той отмени серия концерти, включително в Лас Вегас, заради проблеми със здравето. \"Трябва да се оправя с живота си. Цялото това нещо се превърна в успех заради самия успех. Вече не изпитвах щастие\", каза той в интервю през септември миналата година. В документален филм за кариерата му той бе споделил още, че \"съм голям късметлия да обикалям света и да съм на сцената, но зад артиста почти не остана нищо от живота на един реален човек\".", "date": "2018.04.20", "title": "Почина Avicii, един от най-влиятелните диджеи"}
{"url": "https://www.dnevnik.bg/photos/2018/04/20/3166524_fotogaleriia_svetovnite_snimki_na_denia_za_20_april/", "text": "Пейзаж от Андите близо до Ла Паз, Боливия.", "date": "2018.04.20", "title": "Фотогалерия: Световните снимки на деня за 20 април 2018"}
{"url": "https://www.dnevnik.bg/bulgaria/2018/04/20/3166762_kak_stolichnata_toplofikaciia_obiasni_neobichaino/", "text": "Абонати на столичната \"Топлофикация\" са изненадани от високите си сметки за парно за март, който са скочили не само спрямо март миналата година, но и дори в сравнение със зимните месеци януари и февруари, предадоха БНТ и Би Ти Ви. Пред БНТ от дружеството обясняват, че не е коректно да се правят сравнения с предходните месеци, а с март миналата година. Пред Би Ти Ви от \"Топлофикация\" обявяват, че в цяла София потреблението на енергия за март е с 40% повече от отчетеното през март 2017 г. Уточнява се, че през миналия месец средната температура е била плюс 6 градуса, докато през март 2017-та, тя е била плюс 9 градуса. От \"Топлофикация\" и напомниха за увеличението на топлинната енергия с 23 % през април 2017-та, което също се е отразило на сметките през този сезон. Отговарящата за връзките с обществеността в дружеството Елизабет Павлова, допълва, пред БНТ, че когато бъдат отчетени уредите за дялово разпределение след няколко седмици и бъдат изготвени изравнителните сметки, хората ще имат реална представа какво са потребили и какво са платили.", "date": "2018.04.20", "title": "Как столичната \"Топлофикация\" обясни необичайно високите сметки за март"}
