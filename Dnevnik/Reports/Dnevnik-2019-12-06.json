{"url": "https://www.dnevnik.bg/bulgaria/2019/12/06/4002275_proverkata_na_zdravnite_vlasti_potvurdi_che_niama/", "text": "Няма пропуски при диагностицирането и лечението не тригодишното дете, което почина през ноември, а родителите му свидетелстваха, че са били разкарвани от болница в болница. Липсата на пропуски е установена по време на проверката на Изпълнителна агенция \"Медицински надзор\", съобщи пресцентърът на Министерството на здравеопазването. Тримата отстранени за времето на проверката директори на болници са върнати на работа. Документацията от проверката, както и констативните протоколи от проверките в лечебните заведения СБАЛДБ \"Проф. д-р Иван Митев\", УМБАЛСМ \"Н.И.Пирогов\" и УБ \"Лозенец\", както и в практиката на личния лекар на детето, ще бъдат предадени на прокуратурата. Окончателният доклад потвърждава причината за смъртта на детето  тежка двустранна хеморагична пневмония (двустранни масивни кръвоизливи в белите дробове), причинена от вирусна инфекция, при която са възникнали и допълнителни усложнения – тежки двустранни кръвоизливи, полиорганна недостатъчност в надбъбречните жлези, информира министерството. Именно тези усложнения са от съществено значение за изключително бързото развитие на болестта. Проверката на ИАМН не е констатирала пропуски в диагностично-лечебния процес.", "date": "2019.12.06", "title": "Проверката на здравните власти потвърди, че няма грешки в лечението на починалото дете"}
{"url": "https://www.dnevnik.bg/sviat/2019/12/06/4002170_shte_stane_li_belarus_chast_ot_rusiia/", "text": "Сценарии за поетапно развитие на \"задълбочената интеграция\" между Русия и Беларус разгледа в четвъртък политическият клуб на \"Росбалт\" на кръгла маса в московския пресцентър на агенцията. Своеобразен фон бяха поредните упреци на беларуския лидер Александър Лукашенко към Москва. Той констатира по-специално, че Русия отново прави спънки на вноса от Беларус, а не е решен и въпросът Минск да получи обезщетение за попадналия в негова рафинерия \"мръсен\" петрол от руския тръбопровод. \"Ние пресмятаме, решаваме нещо. А те се правят, че не е имало мръсен петрол. Ние обаче провалихме своя БВП главно заради петролни проблеми. Защото нефтопреработването у нас е обвързано и с нефтохимията\", каза беларуският президент. Експертите направиха опит да отговорят на някои въпроси. Каква интеграция търсят Москва и Минск? Ще склони ли Лукашенко руската рубла да стане обща валута и да бъдат създадени наднационални политически органи на Единната държава (Съюзната държава между Русия и Беларус - бел. прев.)? Какво трябва да е нивото на интеграция с Русия според беларуското общество? Павел Кудюкин - социолог и политолог, заяви, че от гледище на Кремъл основният въпрос на интеграцията между двете страни е предимно геополитически, но има и икономически интерес. \"Руският капитал отдавна мечтае да започне сериозна приватизация в Беларус и да се включи в тези процеси\", каза той. И посочи, че засега капиталът от Русия не е постигнал тук особен успех. \"Засега е успял само да създаде съвместни предприятия в тази сфера. Там обаче има още много сочни парчета от нефтопреработвателната и нефтохимическата промишленост, машиностроенето, хранителната промишленост. Но точно тях не ги пуска беларуската страна\", отбеляза експертът. В очите на част от руските военни \"Беларус е удобен плацдарм\", заяви Кудюкин. Но в днешния политически контекст географското положение на страната съвсем не е еднозначно - въпросният \"плацдарм\" може да бъде насочен не към отбранителни, а към нападателни действия, \"доколкото тази силно изтеглена на запад издатина с оголен ляв и десен фланг е твърде неудобна и неизгодна за отбрана\". Подобни планове обаче има, \"както потвърждават и току подновяваните приказки за създаване на руска военновъздушна база в Беларус, отхвърляни от беларуското ръководство, впрочем в твърде учтива форма\". Спомените сред обществото в Беларус за военните нашествия, минавали на вълни през страната столетия наред, са \"много болезнени\", смята Кудюкин. И вижда тук една от причините Беларус \"да не желае превръщане в руски плацдарм, макар че Русия много иска да го придобие\". Разсъждавайки доколко е готов Минск да се интегрира с Москва, експертът посочи, че Беларус все още е \"доста\" рускоезична страна, чието население гледа руски телевизии, но има развито национално самосъзнание - и преобладаващият между беларусите език \"не е пречка за това\". \"Също както повечето ирландци във Великобритания говорят английски, но я елате им кажете, че са англичани\", даде пример социологът. Беларуската власт силно насърчава тези нагласи в обществото, като пропагандира идеята за суверенитет, убеждението, че \"Беларус не е Русия\", каза експертът. Според Кудюкин \"днес беларусите отколкото в началото на 90-те\". Както потвърждават и социологическите анкети. Беларусите, каза той, искат сътрудничество по всички вектори - и по източния, и по западния, и по южния, но същевременно смятат страната си за успешна независима държава \"и като цяло държат да останат независими\". Кудюкин смята за малко вероятно Минск да приеме и руската рубла като обща валута за двете страни, тъй като икономическата политика на Беларус \"има кейнсиански черти\" - за да я води и занапред, беларуското ръководство трябва да държи в ръцете си печатния стан. Участниците в сбирката обаче констатираха, че в руското общество и елитите все още доминира съвсем различна визия за Беларус. Там преобладава мнението, подхранвано и от руските медии, че Беларус е част от Русия, а беларусите - само част от руския народ. Според Игор Минтусов, президент на Европейската асоциация на политконсултантите, \"Беларус в лицето на Александър Лукашенко би желала по-тясна икономическа интеграция с Русия\". По думите му такава интеграция той иска да стане фактически част от вътрешния руски пазар\". Такъв е стратегическият интерес на Минск, казва експертът, защото такава интеграция \"може да предпази Беларус от фрустрации на международните пазари\". А в тактически аспект беларуското ръководство използва риториката на Лукашенко за интеграция с Русия. Колкото до стратегията на Москва спрямо Беларус, Кремъл според Минтусов \"на първо място се стреми към геополитическа и военнополитическа интеграция с нея\". Докато участието на руския бизнес в приватизацията в съседната страна е вече тактически въпрос за руското ръководство. На известна част от политическия елит и повечето хора в Русия е присъщ \"скрит неоимперски синдром\", според който за Беларус е по-добре да бъде с Русия - Русия и Беларус практически са едно и също, отбелязва политологът. Москва обаче би предприела по-сурови мерки за задълбочена интеграция само \"ако с политиката си Минск прекрачи една \"червена черта\". Например ако изведнъж реши да присъедини страната към НАТО. Впрочем самият Минтусов смята този сценарий за фантастичен. На кръглата маса бе споделено и мнение, че Кремъл цели да погълне Беларус - една твърде стабилна политика. Защото през последните 20 години Москва се е убедила: Русия не може да се развива интензивно, например да се откаже от суровинната икономика и да укрепва промишлеността си. Съответно е поет курс единствено към екстензивно развитие - Русия да присъединява нови територии, активи, намиращи се там, и така да увеличава данъчно облагаемото си население. /БТА", "date": "2019.12.06", "title": "Ще стане ли Беларус част от Русия"}
{"url": "https://www.dnevnik.bg/sviat/2019/12/06/4002297_gazova_eksploziia_v_jilishten_blok_v_slovakiia_ima/", "text": "Най-малко петима души са загинали в газова експлозия в 12-етажен жилищен блок в словашкия град Прешов, съобщи БТА. Експлозията е станала в петък по обед. Тя е предизвикала пожар, който е засегнал четири или пет от по-горните етажи на блока. Видео: Dano TV", "date": "2019.12.06", "title": ""}
{"url": "https://www.dnevnik.bg/bulgaria/2019/12/06/4002306_sacheva_shte_ovladee_isteriiata_s_otnemaneto_na_deca/", "text": "Трябва да бъде овладяна масовата обществена истерия, че някой ще вземе децата на хората и ще ги транспортира до Норвегия с неясни цели, каза пред медиите във Велико Търново вицепремиерът Томислав Дончев, цитиран от БТА. Според него това е въпрос на комуникация, и точно такава трябва да бъде ролята на социалния министър - той трябва да е публичен комуникатор, каза Дончев. Той подчерта, че новоизбраният министър Деница Сачева ще се справи с това, защото има богат опит и като зам.-министър на труда и социалната политика и на образованието.  Той смята, че е важно да се направи стратегически преглед на всички социални услуги, които се предоставят към момента и техните перспективи поне за десетилетие напред. Вчера Народното събрание р еши да отложи влизането в сила  на новия закон за социалните услуги именно под натиска на разтревожени групи родители. Освен всички традиционни предизвикателства пред социалното министерство е важно да се обърне внимание на въпроса, свързан с пазара на труда, където има дефицити и огромни нужди, каза Дончев. Според него все още в обществото има групи, които не са на пазара на труда, заради липсата на трудови навици и квалификация, а социалното министерство има инструментите да ги мотивира за да започнат да си търсят работа. Пред журналистите Дончев коментира и субсидиите на партиите, които Народното събрание гласува, с думите: \"Голяма бъркотия се получи\". Той посочи, че трябва да се направи анализ на текстове и процедури дали това има шанс да бъде поправено и отбеляза, че в много случаи по сериозните въпроси нещата се случват бързо с едно парламентарно гласуване, а би било хубаво да има дискусия и дебат.", "date": "2019.12.06", "title": "Сачева ще овладее истерията с \"отнемането на деца за Норвегия\", уверен е Дончев"}
{"url": "https://www.dnevnik.bg/sviat/2019/12/06/4002324_sled_meseci_otlagane_albaniia_izbra_glaven_prokuror/", "text": "Албанският парламент избра говорещия четири езика Олсиан Чела за нов главен прокурор на страната в опит да задвижи съдебните реформи, поискани от Европейския съюз, предадоха \"Ройтерс\" и \"Болкан инсайт\". Подкрепиха го 101 от 140 депутати. Обучаваният от европейски институции за борба с престъпността Чела идва на поста в момент, когато страната нямаше постоянен главен прокурор от месеци, а последният корупционен скандал - свързан с купуване на избори -  я разтърси в навечерието на важен местен вот  това лято. Албания не получи зелена светлина за начало на преговорите с ЕС на 17 октомври. ЕС е казвал, че реформите трябва да останат основен приоритет и че правосъдието смело трябва да се бори с корупцията и организираната престъпност. Предстои, под погледите на европейски и американски експерти, да бъдат оценени и 800 албански съдии и прокурори в опит да се изкорени корупцията в системата и да се сложи край на безнаказаността на политиците. Уволнени бяха повечето съдии от Върховния и от Конституционния съд. Според опозицията обаче правителството на Еди Рама превишава правомощията си. На фокус сега е още една проверка, свързана с опустошителното земетресение в Дуръс, довело до смъртта на 51 души - дали строителите нерегламентирано са изграждали допълнителни етажи на много от съборените сгради. Чела, на 42 г., е в системата от 2002 г. и ще има 7-годишен мандат. По време на изслушването обеща да \"защитава гражданите от насилието на държавата\", въпреки че  правосъдната реформа през последните три години  се осъществява с променлив успех.", "date": "2019.12.06", "title": "След месеци отлагане Албания избра главен прокурор"}
{"url": "https://www.dnevnik.bg/sviat/2019/12/06/4002296_kogo_otvlichat_samoletite_na_erdogan/", "text": "                         27 юли 2018 година. Денят е петък. Рано сутринта Вейсел Акчай, директор на училище в монголската столица Улан Батор, е натикан в микробус и откаран на международното летище \"Чингис хан\". Там е качен в малък самолет с номер TT4010, който е трябвало да го отведе в родната му Турция. Тъй като в този ден Акчай не се появява на работното си място, колегите му се обаждат в полицията. Властите в Монголия реагират незабавно и забраняват на превозното средство да излети с Акчай на борда. След 8 часа той е освободен, а самолетът напуска Улан Батор. Самолети на МИТ? Вейсел Акчай далеч не е първият учител от турски произход, станал жертва на опит за отвличане със самолет, пише вестник \"Ди велт\". Малко по-рано - на 29 март 2018 г. - в столицата на Косово полицията задържа шест души, за които се подозира, че са близки до живеещия в САЩ турски проповедник Фетхуллах Гюлен, припомня изданието. Петима от тях са преподаватели в местни училища. Според данни от радарите, публикувани в уебстраници, информиращи за въздушния трафик, става ясно, че в този ден от Прищина към Анкара излита самолет с регистрационен номер TC-KLE. И при двете машини става дума за канадски малък бизнес самолет CL-600. В края на 2018 журналисти от мрежата за разследваща журналистика Correctiv установяват, че както самолетът с регистрация TT4010, така и този с регистрационен номер TC-KLE многократно са били забелязани на места, където по същото време е имало опити турски граждани да бъдат отвлечени и върнати в Турция. Малко по-внимателен поглед към самолетите с регистрации TC-KLE и TT4010 отвежда разследващите журналисти до Националната разузнавателна служба на Турция МИТ. Фирмата, която ги е регистрирала, е със седалище в затворен комплекс, използван от МИТ. Любопитен факт е и това, че престоят на въпросните самолети в европейските столици в последните години често съвпада с посещенията на турския президент Ердоган - например през март 2018 година в Лондон и през септември същата година в Берлин. Директорът на МИТ Хакан Фидан също се споменава във връзка със самолета с регистрация TC-KLE. На 17 февруари Фидан участва в Международната конференция по сигурността в Мюнхен. Според радарите самолетът с обозначение TC-KLE също е бил в Бавария по това време. След това обаче дирите му се губят. Защото по желание на собственика на машината тя вече не може да бъде проследявана в онлайн порталите, които следят въздушното движение. 80 отвличания от чужбина По данни на вестник \"Ди велт\" самолетът е пререгистриран и от април тази година лети под регистрация TC-BYR. Въпреки че опцията за проследяване на тази машина е блокирана, самолетни експерти успяват да локализират самолета - първо в Копенхаген на 28 април 2019, откъдето има и снимка, а няколко дни преди това - в Москва. След като в края на април беше обявено, че Турция ще закупи ракети С-400 от Русия, турската информационна Анадолска агенция съобщи, че Хакан Фидан е летял до Русия, за да участва в преговорите. И германската обществено-правна телевизия Це Де Еф се спира на темата. В разследване, изготвено от журналисти на Це Де Еф в сътрудничество с Correctiv и други международни партньори, се посочва, че турската тайна служба МИТ издирва критици на Ердоган по цял свят. Те биват връщани в Турция, където попадат зад решетките. Турски граждани са били отвличани от страни като Пакистан, Малайзия, Молдова, Габон. Всички те са били обвинени, че са привърженици на Фетхуллах Гюлен. След проваления опит за преврат през 2016 година властите в Турция започнаха масивна акция за задържане на последователи на Фетхуллах Гюлен, бивш приближен на президента Ердоган, както в рамките на Турция, така и извън нея.", "date": "2019.12.06", "title": "Кого отвличат самолетите на Ердоган"}
{"url": "https://www.dnevnik.bg/razvlechenie/2019/12/06/4002290_cvetut_na_2020_klasichesko_sinyo/", "text": "Цветът на задаващата се 2020 г. ще бъде Classic Blue (в свободен превод \"класическо, типично синьо\")\", обяви институтът \"Пантон\". В скалата от цветове той е под номер Pantone 19-4052. Всяка година американският институт подробно анализира световните тенденции - от случващото се по модните подиуми и развлекателния бизнес до медиите и цялостното настроение в обществата - за да прогнозира кой може да е предпочитаният цвят за следващите 12 месеца. Мнозина дизайнери и модисти се съобразяват с избора му. \"Класическото синьо изразява стабилност, постоянство и свързаност\", обяснява през \"Асошиейтед прес\" Лаура Пресман, вицепрезидент на \"Пантон\". Агенцията коментира, че в тежки времена, преминавайки в ново десетилетие, \"Пантон\" се връща във времената на спокойствие и увереност. Лаура Пресман уточнява, че цветът носи успокояващо присъствие: \"Всеки се чувства удобно в синьо\". \"Много от нас се чувстват стресирани и напълно претоварени\", казва Пресман. Според нея хората са много тревожни и несигурни, независимо къде се намират, и класическото синьо ще им помогне да се фокусират повече върху грижата за себе си. Институтът обаче не се ограничава само до избора на цвета. В страницата си във \"Фейсбук\" \"Пантон\" съобщава, че заедно с компанията за аромати и вкусове Firmenich са направили аромат, който пресъздава същността на \"миризмата на класическо синьо\". Той е описан като \"нотки на синя вода и морска сол.водна лилия и морски водорасли, мускус, успокояващи минерали и океански дървен материал за дълбочина, спокойствие и успокояващ завършек\". Ароматът ще бъде вложен в свещи и ще може да се долавя при горенето им. В партньорство с компанията Audio UX е разработен и \"звукът на класическо синьо\", наречен Vivid Nostalgia и описан в страницата на \"Пантон\" в социалната мрежа като \"основан на безвремието и трайната природа\".", "date": "2019.12.06", "title": "Цветът на 2020: класическо синьо"}
{"url": "https://www.dnevnik.bg/evropa/2019/12/06/4002063_mercedes_folksvagen_i_drugi_starata_germanska_slava/", "text": "                         След като \"Фолксваген\" и БМВ обявиха драстични съкращения на персонал, към тях се присъедини и концернът \"Даймлер\", който произвежда марката \"Мерцедес\". Според автомобилния експерт професор Фердинанд Дуденхьофер предстои мащабно съкращаване на работните места в целия автомобилен бранш. Пред радио \"ffn\" Дуденхьофер каза, че само в провинция Долна Саксония до 2030 година могат да бъдат закрити 40 000 работни места. По негови сметки от германското автомобилостроене ще отпаднат общо 125 000 души. Долна Саксония е най-силно засегната Преструктурирането на бранша ще засегне особено сериозно провинция Долна Саксония, казва Дуденхьофер. Автомобилостроенето е най-важният индустриален сектор и най-големият работодател там. Около 250 000 души са заети пряко или косвено в този бранш. Редом с \"Фолксваген\" ще бъдат засегнати също компании като МАН и поддоставчика на части \"Континентал\". Нуждата от намаляване на персонала според Дуденхьофер е възникнала поради сегашната американска митническа политика, както и тенденцията за преминаване към производство на електромобили. Електрическите автомобили се нуждаят от значително по-малко части, отколкото колите с двигател с вътрешно горене, затова са необходими и по-малко работници за производството им. Скоростна кутия също не е необходима. \"Оптимизиране на предприятията\" Програмата за намаляване на разходите в концерна \"Даймлер\" за идните три години ще доведе до съкращаване на повече от 10 000 работни места в цял свят. За да икономиса 1.4 милиарда евро от разходите за заплати, щутгартският концерн смята да не запълва вакантните места, да въведе съкратен работен ден за хората пред пенсия и да предлага обезщетения на онези, които доброволно напускат. Тези ключови моменти бяха договорени от ръководството и синдикатите. Не всички подробности са окончателно уточнени, но едно е сигурно: предвидено е до края на 2029 г. да няма съкращения на реални работни места. Пред инвеститори в Лондон главният изпълнителен директор Ола Калениус вече обрисува в общи черти плановете за намаляване на разходите. Гледната точка на \"Даймлер\" е, че броят на служителите (178 000 само в Германия) е твърде голям, което намалявало конкурентоспособността. И точно в настоящия момент \"Даймлер\" е длъжен да осигури средствата, нужни за развитието на технологии на бъдещето - електромобилността и безпилотните автомобили. Нуждата от свежи пари идва в неподходящ момент: Глобалната автомобилна индустрия не е в цветущо здраве, има проблеми с производството и продажбите, концернът трябваше да плати милиардни глоби заради скандала с дизеловите автомобили. Придържането към въведените от Европейския съюз по-строги норми за нивата на въглеродния окис при новите модели също ще струва много пари. Доставчиците са под натиск Когато сметките на автомобилопроизводителите излязат криви, част от тях плащат доставчиците. Така на \"Бош\" се налага да закрие 500 работни места. При \"Континентал\" става въпрос за около 20 000 работни места в цял свят. Компанията заяви, че по този начин отговаря на намаленото автомобилно производство и растящото дигитализиране на работните процеси.", "date": "2019.12.06", "title": "\"Мерцедес\", \"Фолксваген\" и други: старата германска слава залязва"}
{"url": "https://www.dnevnik.bg/bulgaria/2019/12/06/4002251_pulen_krah_na_zakona_na_danail_kirilov_v_suveta_na/", "text": "Комитетът на министрите към Съвета на Европа и Венецианската комисия разкритикуваха остро проектозакона на министъра на правосъдието Данаил Кирилов по един от най-съществените проблеми на българската съдебна система – безконтролността и безнаказаността на главния прокурор и намесата му в кадровата дейност на съда. Първо Комитетът на министрите излезе с безпощадна критика в най-острата си  резолюция за България  до момента. В нея се казва, че главният прокурор ще остане недосегаем, а проблемът с безграничната му власт дори ще се задълбочи. Малко след това излезе и становището на Венецианската комисия, която предупреждава, че промените не трябва да се отнасят за върховните съдии, тъй като това може да бъде \"проблематично от гледна точка на независимостта на съдебната власт\". Данаил Кирилов днес не се отзова на поканата да защити проекта си пред комисията. Комитетът беше поставил ултиматум на правителството до 1 октомври да представи планираните мерки за промени в закона, които да ограничат недосегаемостта на главния прокурор и да направят възможно разследването му. Тази препоръка беше дадена в решението на Европейския съд по правата на човека по делото \"Колеви срещу България\", когато в Страсбург установиха, че няма кой да разследва главния прокурор на България дори когато има съмнение, че е замесен в убийство. Тази препоръка вече 10 години стои неизпълнена. В резултат Данаил Кирилов изработи законопроект, в който предлага разследването за умишлено престъпление от общ характер на главния прокурор да се обвърже в обща процедура с председателите на върховните съдилища. Предлага се дори при съмнения те да бъдат отстранявани от постовете си. Идеята на Кирилов е произрводството да започва по предложение на поне трима членове на съответната колегия на Висшия съдебен съвет (ВСС) или на министъра на правосъдието, а  пленумът му да дава разрешение  с поне 17 гласа \"за\". Този проект срещна множество критики от специалисти, подобна е оценката и на Венецианската комисия. Тази година вече беше публикувано  предварително становище  на отдела по изпълнение на решенията на съда в Страсбург, че предлаганият законопроект от Кирилов, не само няма да реши проблема, а ще го задълбочи. За изпълнението на въпросното решение се настояваше отново и в  последния доклад на мониторинга  на Европейската комисия, който засега не е отпаднал. Още тогава Кирилов опита да неглижира становището като каза, че  не бил чул критики  към законопроекта. Съветът на Европа призовава българските власти да въведат солидни гаранции за институционална, йерархична и практическа независимост на всички органи, които контролират или провеждат разследване срещу главния прокурор, във всички ситуации (с изключение на спешни действия по разследването) и на всички етапи на производството, включително предварителните разследвания. България трябва незабавно да изготви нови законодателни предложения, гарантиращи независимостта и ефективността на евентуално разследване срещу главния прокурор. В становището се посочва, че, ако има непреодолими конституционни пречки, трябва да предложени необходимите изменения в конституцията. Съветът на Европа подчертава и че българското правителство трябва да преосмисли и преразгледа  идеите на Данаил Кирилов , залегнали в законопроекта за \"тримата големи\" от 14 юни и по-конкретно възможността за временно отстраняване на председателите на Върховния касационен съд и Върховния административен съд. В становището се отправя и призив към правителството най-сетне да приеме изменения в законодателството, с които се отпадне възможността за автоматично отстраняване на съдии по искане на главния прокурор. От Съвета на Европа подчертават за пореден път и констатитрания системен проблем с неефективните наказателни разследвания в България, както и продължаващата липса на гаранции да се въведе възможност за независимо и ефективно разследване срещу главния прокурор. Отбелязва се \"със съжаление\", че предложенията на правителството на този етап не са достатъчно конкретни. \"Отбелязваме също с дълбока загриженост, че законопроектът от 14 юни 2019 г. относно разследването на главния прокурор и председателите на Върховния касационен съд и Върховния административен съд не само не успява да разреши съществуващите недостатъци, свързани с независимостта и ефективността на разследването относно главния прокурор, но би могъл да затрудни подобно разследване\", подчертават в становището си от Съвета на Европа. И отново посочват, че изпълнението на решението по делото \"Колеви\" не изисква по никакъв начин да се променят правилата за разследване на председателите на Върховния касационен съд и Върховния административен съд. Съветът на Европа отбелязва със загриженост, че законопроектът на Данаил Кирилов съдържа разпоредби за автоматично отстраняване двамата върховни съдии, което би могло да застраши тяхната независимост. Освен това подчертават, че е задължение на всяка държава съгласно Конвенцията за защита на правата на човека и осовните свободи да спазва и изпълнява напълно, ефективно и своевременно окончателните решения на Европейския съд по всеки казус, по който държавата е страна. Венецианската комисия: Промените да не засягат върховните съдии Становището на Венецианската комисия е, че  предложеният от министъра  проект за промени вероятно ще се провали с оглед на целите, които са поставени. Нещо повече – промените не трябва да засягат и двамата председатели на върховните съдилища – Върховния касационен и Върховния административен съд, както предлага Кирилов. Съществува сериозен риск предложеният от правителството механизъм за отстраняване на главния прокурор да не изпълни целите, се казва в документа. Посочва се, че са необходими комбинация от институционални промени, нови правила и еволюция в политическата култура. И Венецианската комисия е против разширяването на механизма за спиране на двама главни съдии, се казва в становището на комисията.      Въпреки че предложенията за отстраняване на главния прокурор изглежда разумно решение на теория, то може би няма да работи на практика заради позицията на главния прокурор в рамките на държавното обвинение и неговото важно въздейстие върху Висшия съдебен съвет, подчертават от комисията. Подобно решение би трябвало да се основава по същество на информацията, получена от следователи и прокурори, които са подчинени на главния прокурор. Освен това ще бъде трудно да се намерят трима членове на прокурорската колегия на ВСС, които биха внесли предложение за разследване и 17 членове да гласуват решението за отстраняване и започване на разследване, смятат от комисията и предлагат няколко начина за превръщане на механизма в работещ и по-ефективен. Комисията препоръчва \"независим прокурор\" да разследва главния Например законодателят може да задължи главният прокурор да се въздържа от каквито и да е инструкции в случаи, които го засягат. Друго предложение е членовете на Върховния съдебен съвет, които не са свързани с прокуратурата, да могат да внасят искане за временно отстраняване на главния прокурор. Сред възможните механизми е и да бъде свален прагът на мнозинството, необходим за решение за временно отстраняване на главния прокурор. От Венецианската комисия предлагат да се въведе и възможност за съдебен контрол на решенията да не се образува наказателно разследване или поверяване на наказателни преписки на някакъв \"независим прокурор\". Педлаганото от Кирилов разширяване на механизма и възможност за временно отстраняване и наказателно преследване на двамата върховни съдии не е било поставяно като изискване от Европейския съд по правата на човека и е проблематично от гледна точка на независимостта на съдебната власт, предупреждават експертите на Венецианската комисия. Отстраняването на върховни магистрати от пленума на ВСС, в който съдиите са малцинство, противоречи на европейските стандарти и не съответства нито на текста, нито на логиката на българската Конституция. Венецианската комисия призовава българските власти да се откажат от тази част от предложението. Комисията още веднъж припомня своите предишни препоръки за по-общи промени за състава на ВСС, и подчертава, че проблемът, посочен в съдебното решение по делото \"Колеви срещу България\", не може да се разреши с една единствена поправка, а ще изисква комбинация от институционални промени, нови процедурни и законодателни правила, както и еволюция на професионалната етика и поведение и на политическата култура. Целият текст със становището на Венецианската комисия се очаква да бъде публикувано на 9 декември на страницата на комисията. Становищата на Венецианската комисия не са задължителни за изпълнение, но са препоръчителни. Премиерът Бойко Борисов преди дни  увери, че всички препоръки  на комисията ще бъдат изпълнени. Той изрази и готовност за бързи промени. В интервюто си по Би Ти Ви в сряда обаче той обяви съвсем  друг вариант , който уж му бил препоръчан в черновата на Венецианската комисия. \"За подсъдността на главния прокурор те казват, че трябва да има абсолютно независимо прокурорско звено, с две трети да се избере от прокурорската колегия и ако има извършено престъпление, този прокурор да може да го проведе това разследване, без да се отчита на никого\", обясни премиерът. Той се възползва от факта, че никой още не е виждал черновата, и изрази готовност  промените да се приемат набързо  – \"още в събота\", от Министерския съвет. Препоръките на Венецианската комисия са важни, особено в светлината на последните  признания на главния прокурор Сотир Цацаров  и премиера Бойко Борисов, че  изборът на съдебните ръководители  се случва извън съдебния съвет. Заради изявленията им председателят на Върховния касационен съд Лозан Панов призова да бъдат  разследвани за търговия с влияние . Утре - събота, премиерът Бойко Борисов свиква извънредно заседание на Министерския съвет, за да се реши как правителството ще отговори на критиките.", "date": "2019.12.06", "title": "Пълен крах на закона за разследване на главния прокурор в Съвета на Европа и Венецианската комисия"}
{"url": "https://www.dnevnik.bg/analizi/2019/12/06/4002334_zakonut_na_danail_kirilov_zastrashava_nezavisimostta/", "text": "                         Комитетът на министрите, действащ при условията на член 46, параграф 2 от Конвенцията за защита на правата на човека и основните свободи, който предвижда, че Комитетът контролира изпълнението на окончателните решения на Европейския съд по правата на човека (наричани по-нататък \" Конвенцията\" и \" Съдът\"), Като взе предвид окончателните решения, предадени от Съда на Комитета по тези дела, сочещи и, в допълнение, липсата на гаранции за независимостта на наказателните разследвания относно главния прокурор; Припомняйки, че през март 2019 г. Комитетът прикани властите да предоставят преди 1 октомври 2019 г. информация за предложения за конкретни мерки в три области, от съществено значение за поддържане на върховенството на закона, а именно гаранции по отношение на образуването на наказателни производства, независимостта на разследванията по отношение на главния прокурор и отстраняването от длъжност на съдии, обвинени в престъпление; Отбелязвайки със съжаление, що се отнася до засилването на гаранциите за образуване на наказателни производства, че предложенията за общи мерки, представени от властите, не са достатъчно конкретни на този етап; Отбелязвайки също с дълбока загриженост, че проектозаконът от 14 юни 2019 г. относно разследването на главния прокурор и председателите на Върховния касационен съд и Върховния административен съд свързани с независимостта и ефективността на разследването относно главния прокурор, но би могъл да затрудни започването на подобно разследване; Припомняйки, че изпълнението на решението по \"Колеви\" не изисква промени в правилата за разследване, насочено към председателите на Върховния касационен съд и Върховния административен съд, и отбелязва със загриженост, че проектозаконът от 14 юни 2019 г. съдържа разпоредби за автоматично отстраняване от длъжност на тези двама най-висши съдии, което би могло да застраши тяхната независимост; Подчертавайки значението на тълкуването на Конституцията по начин, който позволява да се преодолеят рисковете за върховенството на закона, включително тези, изтъкнати по делото \"Колеви\", и подчертавайки, че предвидените мерки за гарантиране на йерархична и институционална независимост на всички органи, които контролират или провеждат разследването гарантират също така силна независимост на практика, наред с другото чрез на назначаването или кариерата на лицата, отговорни за неговото/нейното разследване; Отбелязвайки с интерес, че парламентът прие на първо четене изменения, които изглежда да въвеждат адекватни гаранции срещу отстраняването от длъжност на съдиите като цяло; Отбелязвайки, че липсата на напредък в горепосочените три ключови сфери, с изключение на горната реформа, свързана с отстраняването от длъжност на съдиите като цяло, може да направи разследването на престъпленията неефективно; Подчертавайки задължението на всяка държава съгласно член 46, параграф 1 от Конвенцията да спазва окончателните решения на Европейския съд във всеки случай, който я засяга, пълно, ефективно и своевременно; ИЗТЪКВА значението на полагането на всички възможни усилия за постигане на резултати в продължаващото разследване по делото \"Колеви\"; за образуване на наказателни производства, заедно с мерки за избягване на прекомерното натоварване на съдилищата и прокурорите, и своевременно да предоставят подробна оценка на обхвата и условията, които трябва да има такъв съдебен контрол; ПРИЗОВАВА властите да въведат сериозни гаранции за институционалната, йерархичната и практическата независимост на всички органи, които контролират или провеждат разследване спрямо главния прокурор във всички ситуации (с изключение на спешни действия по разследването) и на всички етапи на производството, включително предварителните проверки; ПРИЗОВАВА властите да изготвят незабавно нови законодателни предложения, гарантиращи независимостта и ефективността на разследването спрямо главния прокурор или, в случай че се установят непреодолими конституционни пречки, да предложат необходимите изменения в Конституцията; ПРИЗОВАВА ги да приемат изменения, отменящи възможността за автоматично отстраняване от длъжност на съдии по искане на главния прокурор; РЕШАВА да възобнови разглеждането на тази група дела на заседанието си през юни 2020 г.", "date": "2019.12.06", "title": "Законът на Данаил Кирилов застрашава независимостта на съда"}
{"url": "https://www.dnevnik.bg/sport/2019/12/06/4002343_manchestur_junaited_podpisa_dogovor_s_kitaiskiia/", "text": "Гигантът в електронната търговия \"Алибаба\" (Alibaba) и \"Манчестър юнайтед\" подписаха спонсорски договор. Целта на английския клуб е да разшири влиянието си на китайския пазар. Като част от сделката съдържание, свързано с \"Юнайтед\", ще бъде публикувано в онлайн видео платформата Youku.com, ръководена от \"Алибаба\". Освен това клубът ще има свой магазин в Tmall.com. \"Винаги се стремим да намираме нови начини да се обвържем с привържениците и това партньорство с \"Алибаба\" им позволява да се свържат с клуба директно чрез една от най-известните китайски платформи за видео съдържание\", заяви управляващият директор на \"Манчестър юнайтед груп\" Ричард Арнолд. Изчисленията на футболния клуб са, че благодарение на сътрудничеството ще има достъп до около 700 милиона потребители на китайската компания. \"Манчестър юнайтед\" е един от най-популярните и успешни футболни клубове в света, с голяма и запалена фенска група в Китай\", посочи президентът на \"Алибаба\" Майкъл Еванс.", "date": "2019.12.06", "title": "\"Манчестър юнайтед\" подписа договор с китайския гигант \"Алибаба\""}
{"url": "https://www.dnevnik.bg/sviat/2019/12/06/4002331_polovinata_italianci_iskat_lider_koito_ne_se/", "text": "Почти половината италианци подкрепят идеята да ги управлява човек с желязна ръка, който не се интересува от парламент и избори. Това показва разпространено в петък социологическо проучване, хвърлящо сянка на съмнение над това колко устойчива е демокрацията в тази голяма европейска страна, допълва \"Ройтерс\". Институтът Censis показа в проучването си, че 48.2% от анкетираните мислят, че правителството трябва да се предвожда от нещо като Месия, която да не се съобразява с това, че трябва да дава обяснение за действията си. Сред бедните и хората с ниско образование този дял е още по-висок - 67% сред населението, определено като работническа класа. Недоверието в към политиката в Италия нараства през последните години, а крайно десни партии трупат популярност. Хронично стагниралата икономика не успява да си върне изгубеното при последната финансова криза от преди 10 години. Сред крайно десни групировки все още има подкрепа за фашисткия диктатор от 20-те и 30-те години на миналия век Бенито Мусолини. Сувенири, напомнящи за него и онова време, се продават свободно в някои магазини. \"Призовавам италианците да ми дадат пълна власт, за да свършим това, което сме обещали\", каза през август Матео Салвини, лидерът на националистите от Лига. Той изтегли партията си от правителствената коалиция с цел да предизвика предсрочни избори, но не успя и сега е в опозиция. Но партията остава най-популярната с около 33% подкрепа. Крайно десният ѝ съюзник \"Италиански братя\" е с около 10% подкрепа, което означава, че заедно биха могли да спечелят властта при предсрочни парламентарни избори. Допитването на Censis показа още, че 69% от италианците определят като \"несигурност\" основното усещане, което изпитват за бъдещето. Едва 13.8% са оптимисти, а 17.2% - песимисти. Следвоенната история на Италия е известна с краткия живот на правителствата - средната им продължителност е едва 1 година, а и сглобената едва преди 3 месеца управляваща коалиция вече има напрежение.", "date": "2019.12.06", "title": "Половината италианци искат лидер, който не се съобразява с парламент и избори"}
{"url": "https://www.dnevnik.bg/gradska_sreda/2019/12/06/4002344_s_kameri_shte_spirat_zamursiavashti_koli_da_vlizat_v/", "text": "Видеокамери ще спират замърсяващите коли да влизат в центъра на София, обясни за \"Дневник\" Зафир Зарков от ГЕРБ, който е зам.-председател на общинската комисия по транспорт. \"Целият център вече е оборудван с камери. Те са способни да идентифицират регистрационните номера на превозните средства и да ги допускат до определени зони според предварително въведен списък\", каза той. Всяка кола ще бъде категоризирана според нивото на вредни емисии, които излъчва във въздуха.  Министерството на транспорта вече е изготвило за София класификация в пет групи като в петата ще са най-чистите коли – електрическите. В най-ниската – първа, ще са дизелите и тези с Евро 1 и 2. В група 4 ще са колите с Евро 5 и 6, каза Зарков.  \"Трябва да е ясно, че евростандарта на колата няма непременно да се покрива с екологичната група, в която ще бъде класирана колата\", уточни той.       Дори нови коли не е сигурно, че автоматично ще се класират в \"чистата\" пета група. \"Ако нова кола има стандарт Евро 6, но има допълнително усилена мощност на двигателя и той отделя повече вредни емисии, тази кола може да не попадне в петата група, а във втора\", разяснява принципа Зарков.  Разработката е по поръчка на кмета Йораднка Фандъкова и е част от мерките, приети през януари 2018 г. за ограничаване на движението в столицата в дни с повишено замърсяване на въздуха, напомни Зарков. В искането на Столичната община до транспортното министерство е и промяна в Наредбата за годишните технически прегледи (ГТП). С нея всеки автомобил по време на ГТП ще бъде тестван без компромиси за вредните емисии, които отделя. \"Сега е на финала изграждането на система в центровете за ГТП, която в реално време ще отчита изгорелите газове. Данните ще се изпращат в централизираната система, за да не могат да се манипулират. На база тези резултати ще бъдат групирани колите – всяка ще е в съответната екологична група\", обяснява Зарков.  В ден с повишено замърсяване на въздуха ще се издава заповед коли в група 1 и 2 да нямат право да влизат в центъра на града. Ако замърсяването продължи и в следващите дни, могат да се спрат и колите от групи 3 и 4. Ако въпреки забраната замърсяваща кола влезе в центъра, видеокамери, с които вече е оборудван целия център – всички входове и изходи, ще разпознават регистрационния й номер и собственикът ще получи съобщение за санкция. Според Зарков Министерството на транспорта вече е готово и още в началото на 2020 г. да започне да се реализира \"тази политика\" при провеждането на ГТП на автомобилите. \"С тази система ще стане възможно въвеждането на нискоемисионни зони в София за ограничаване на движението на замърсяващи коли в определени дни\", каза Зарков.     ", "date": "2019.12.06", "title": "С камери ще бъдат спирани замърсяващи коли да влизат в центъра на София"}
{"url": "https://www.dnevnik.bg/sport/2019/12/06/4002075_kogato_mesi_e_bezkompromisen_i_sreshtu_suotbornicite_si/", "text": "Едно от големите предимства за футболистите на \"Барселона\" е, че не им се налага да играят срещу  Лионел Меси . Или поне не в официални мачове. Каталунците показаха видео с кадри от тренировка, на която се вижда как аржентинецът прилага техниката си срещу съотборниците си, като вкарва няколко гола.", "date": "2019.12.06", "title": ""}
{"url": "https://www.dnevnik.bg/bulgaria/2019/12/06/4001075_hristiianite_pochitat_sv_nikolai_chudotvorec/", "text": "Православните християни почитат днес един от най-популярните светци - Николай Мирликийски Чудотворец. Денят се чества като празник на рибарите, моряците и банкерите. Св. Николай Чудотворец е роден през 280 г. в Ликия, Мала Азия. Още като юноша чичо му - епископ на Патара, уговорил родителите му го посветят на служение Богу и скоро го въвел в чин презвитер. Св. Николай бил архиепископ на град Мир по време на десетгодишните жестоки гонения на християните при императорите Диоклециан и Галерий. Тъй като продължавал да проповядва христовата вяра, бил затворен в тъмница. Едва при император Константин се върнал на архиепископския си престол и дори участвал в Първия вселенски събор в Никея. Светецът извършил много чудеса, най-известното от които е, че по време на жестока буря укротил морето, спасил бедстващия във вълните кораб и възкресил един от моряците. Св. Николай се радвал на почит и признание и починал в дълбока старост. Тялото му било погребано в катедралата на град Мир, а нетленните му мощи се оросявали от благовонно миро, от което много вярващи получавали изцерение. Св. Никола по вода ходи  Никулден има важно място в българската празнична традиция.  Според народните вярвания, когато шестимата братя светци си разделяли света, на Никола (версията, в която в България е популярно името на светеца) се паднали всичките води. Отредено му било по вода да ходи, кораби да води, по морета ветрове да спира. Затова в този ден лодките и корабите не плават в открито море. Рибарите, моряците и техните семейства участват в тържествената литургия, а след това организират празненства. Българите почитат св. Николай и като пазител на семейството, жилището и добротата. На този ден се украсява коледната елха. Имен ден празнуват На 6 декември празника си отбелязва и град Бургас. Шаранът - \"слугата\" на св. Никола Празникът е съпроводен от богата трапеза. Основното ястие е риба, а традицията гласи, че тя трябва да е шаран. Смята се, че шаранът е \"слугата\" на св. Никола. Според легендата веднъж, когато светецът бил в откритото море, го застигнала буря. На дъното на лодката се отворила дупка, от която започнала да влиза вода. Светецът бръкнал в морето, извадил един шаран и запушил дупката с него. Оттогава останала традицията на празничната трапеза да се слага тъкмо тази риба. За Никулден се приготвят също различни обредни хлябове и много постни ястия. Трапезата не се вдига цял ден и до късно през нощта е на разположение на домакини и гости. Според народната традиция костите на шарана се изгарят, закопават се в земята или се хвърлят в реката.", "date": "2019.12.06", "title": "Християните почитат св. Николай Чудотворец"}
{"url": "https://www.dnevnik.bg/analizi/2019/12/06/4001830_upravliavashtite_lishavat_uiazvimite_grupi_ot/", "text": "                         Българският дарителски форум изразява пълната си подкрепа към приетия на 22 март 2019 г. Закон за социалните услуги (ЗСУ) и се противопоставя категорично на отлагането на действието му или изменението му. Това ще има изключително негативен ефект върху предоставянето на социални услуги. Аргументите ни за това са следните: Приетият през март закон беше резултат на дългогодишен дебат за предоставянето на социални услуги в България, започнал още през 2011 г. Той е категорична крачка напред, тъй като предвижда изцяло нов модел на социална политика, при който отделните лица имат право на социална услуга и това право може да се реализира ефективно именно за да се помогне на лицето и то да получи необходимата грижа съобразно индивидуалните си потребности при гарантиране на високо качество и контрол на услугата. Законът почива на ясни принципи (зачитане правата на лицата, ползващи социални услуги, и гарантиране на активното им участие при вземането на решения; гъвкавост и прозрачност при управлението на социалните услуги и др.), при които хората могат да изберат необходимата им услуга, а тя от своя страна отговаря на редица стандарти за качество, предвидени в закона, като контролът е много по-завишен от сега съществуващия. Основният акцент е поставен върху качеството на услугата. Предвижда се лицензионен режим за всички доставчици на социални услуги. Приетият вече закон предвижда създаването на нова Агенция за качеството на социалните услуги, която да осъществява контрол, значително по-строг от сегашния. От гледна точка на дарителите стриктният контрол е от ключово значение, защото ще гарантира, че услугите действително се осъществяват в полза на хората и задоволяват техните потребности на практика. Агенцията има множество правомощия, а стандартите за прилагане на социалните услуги са разписани подробно в подзаконови нормативни актове. реализирана от доставчиците на услуги, като надгражда съществуващата уредба. Законът предвижда средствата за социални услуги да се разходват съобразно нуждите на лицата и изготвяне на индивидуална оценка на потребностите и резултатите, които се целят. Въведената концепция за \"потребител\" и \"услуга\" е от изключителна полза именно за отделните лица, които могат да реализират своето право и да оценят качеството на предоставената услуга. Това се прави както от самите тях и лицата, които полагат грижи за тях (семейство и близки), така и от страна на контролните органи на държавата. Гарантирането на възможност за финансиране на доставчиците на социални услуги е именно успешният модел, при който те ще се стремят да предоставят по-добри и качествени услуги на лицата, особено в сфери, в които държавата няма капацитет да осъществява подкрепа. За нас като дарителска общност е важно основният ангажимент на държавата да бъде ефективното разходване на средства в подкрепа на хората. Добрите модели трябва да бъдат възприемани и адаптирани, а не отхвърляни. За нас е важно държавата да се ангажира с развиване на капацитета за предоставяне на качествени услуги за деца, което се реализира именно със ЗСУ. Въвеждат се нови типове услуги – мобилна подкрепа и превенция, която е от ключово значение за информиране, консултиране, обучение на умения и т.н. която да отрази профила на нуждаещите се групи и да даде възможност за сътрудничество между общините, а също така и с дарителите. Дебатът за приемане на закона започна още през 2011 г. Проектът на вече приетия ЗСУ беше обсъден и изготвен от Министерството на труда и социалната политика, и то въз основа на концепция, предоставена от министерството преди това. Освен това той беше обсъден от редица заинтересовани страни, включително доставчици на услуги. Преди концепцията – още през 2017 г., бе приета съвместна Пътна карта на членовете на работната група и МТСП. Законът за социалните услуги беше обсъден, гласуван и приет и от Националния съвет за тристранно сътрудничество. Той беше публикуван за едномесечно обществено обсъждане и гласуван след дебат в пленарната зала. В мотивите към сегашния законопроект за отмяна на ЗСУ се посочва, че \"законът фаворизира, и това е една от главните му цели, неправителствени организации, които са застанали на входа и изхода в очакване на държавно финансиране\". Това категорично не отговаря на истината. ЗСУ на предоставяните от тях услуги. Според ЗСУ всички частни доставчици – както физически лица, регистрирани по Търговския закон, така и юридически лица, ще трябва да се лицензират независимо дали са фирми или юридически лица с нестопанска цел. Неправителствените организации не разпределят печалба и разходването на държавен бюджет за социални услуги не позволява отчисляване на печалба, поради което мотивите към законопроекта не отразяват действителността. В мотивите липсва правен анализ на закона, както и аргументи по същество за нуждата от отмяната му. Посочено е, че са \"редица слабостите в приетия Закон за социалните услуги и за тях се говори все по-открито и скандално\". Подобна реторика и препращането в мотивите към Стратегията за детето и свързаната с нея кампания по дезинформация създават опасни прецеденти, които не водят до градивни политики на държавата, основаващи се на стабилност, утвърждаване на правовата и социална държава, а напротив – Това води до непредвидимост и липса на устойчивост на социалната политика на държавата. БДФ не може да приеме разбирането, че ЗСУ \"представлява заплаха за националния суверенитет и националната сигурност\", защото \"допуска местни и чуждестранни организации с чуждестранно финансиране, в нарушение на конституцията да осъществяват дейност, която накърнява суверенитета на страната ни и която би могла да има за цел и резултат нарушаване на правата и свободите на българските граждани\". На първо място, не е вярно, че се дава неограничена възможност на частни чуждестранни организации да осъществяват социални услуги. Тези организации са ограничени както от действащото българско законодателство по отношение на своя регистрационен режим, така и от самия ЗСУ, който предвижда лицензиране на частните организации, а и контролът е много по-строг от сега съществуващия. В ЗСУ е предвидено като изключение предоставянето на социална услуга от физически лица, извършващи търговска дейност, и юридически лица, регистрирани по законодателството на друга държава - членка на Европейския съюз, или на друга държава – страна по Споразумението за Европейското икономическо пространство, които съгласно законодателството на съответната друга държава имат право да предоставят социални услуги по смисъла на този закон, да не подлежат на лицензиране, когато извършват тези услуги еднократно или временно без установяване в България. Подобно изключение, което има временен и инцидентен характер, дава възможност за предоставяне на социална услуга на валиден и законен правен субект без лицензиране, но това Несъстоятелни са аргументите, че с предоставяне на социални услуги се застрашава националната сигурност. Подобни формулировки създават необосновани внушения и не са подкрепени с правни аргументи. ЗСУ дава единствено възможност за разрешаване на натрупани с години, дълбоки и изключително тежки социални проблеми, като подкрепя държавата и общината по ясни правила и ясни контролни механизми. Не можем да се съгласим, че ЗСУ отменя правото на неприкосновеност на личния и семейния живот на българския гражданин. Дадените аргументи, че ЗСУ въвежда държавна принуда за предоставяне на социални услуги и така ги превръща в задължение на българския гражданин, а не в негово право, не са обосновани, защото предвидените задължения и санкции са насочени не към потребителите на социални услуги, а към длъжностните лица; лицата, които предоставят социални услуги без лиценз; лица, които не изпълняват влязло в сила задължително предписание; органите за управление. Наред с това, за нас е необяснимо защо за закон, който все още дори не е влязъл в сила, но който е бил обект на обсъждане многократно на различни фази от своятаподготовка, се излагат аргументи, без да е видян практическият резултат от прилагането му и от въздействието му върху обществените отношения. Както вносителите на Закона за отмяна на ЗСУ, така и вносителят на ЗИДЗСУ са имали възможност да се включат в този дебат и да представят своите аргументи. Внасянето на два законопроекта, които атакуват невлязъл в сила, но приет вече закон и то едва месец преди влизането му в сила, БДФ изразява своето сериозно безпокойство от внесените законопроекти, както за отмяна на ЗСУ, който би имал пагубно значение за сферата на предоставяне на социални услуги, така и за изменението му. И двата законопроекта са неприемливи от гледна точка на дарителите. Приемането на който и да е от двата би бил ясна индикация за дарителската общност за това, че държавата не е в състояние да провежда ясна, прозрачна, последователна и устойчива политика, която да спомогне за предвидимост и планиране, особено от страна на големите дарители. Инцидентните и прибързани предложения ще създадат много повече проблеми, отколкото действащи и правно издържани решения. Изразяваме надеждата си, че ще подложите на задълбочен юридически анализ направените предложения, ще се запознаете в детайли с основите на проблема и няма да позволите под популистки натиск държавата, в лицето на законодателната власт, да ограничи развитието на уредбата на обществените отношения в сферата на социалната политика, да лиши уязвимите групи от достъп до качествени социални услуги и да задълбочи недоверието към неправителствения сектор, което не почива на правни аргументи, стигматизира сектора в противоречие с фактите и закона и ограничава гражданското общество.", "date": "2019.12.06", "title": "Уязвими хора ще платят цената на отложения социален закон"}
{"url": "https://www.dnevnik.bg/bulgaria/2019/12/06/4001837_venecianskata_komisiia_shte_prepita_danail_kirilov_za/", "text": "Европейската комисия за демокрация чрез право към Съвета на Европа, известна като Венецианската комисия, е  поканила министъра на правосъдието  Данаил Кирилов да защити предложенията си за промени в Закона за съдебната власт. По време на изслушването ще му бъдат задавани въпроси. От Министерството на правосъдието не потвърдиха дали Кирилов ще присъства на заседанието, но изслушването е обявено на страницата на Венецианската комисия. Очаква се след обсъждане комисията да обяви становището си за законодателните промени. Кирилов упорства главният прокурор  и председателите на върховните съдилища да бъдат обект на обща процедура при евентуално извършване на престъпление. Парадоксът е, че  в становище през 2017 г.  комисията заяви на управляващите, че това не е редно, и им разясни защо – председателите на съда не могат да влияят на разследване, докато главният прокурор може дори да прекрати наказателно производство срещу себе си. Така министърът ще бъде в ситуация да се обяснява защо предлага процедура, която  предварително е отречена от комисията . Той предлага разследването за умишлено престъпление от общ характер срещу \"тримата големи\" в съдебната власт да започва по предложение на поне трима членове на съответната колегия на Висшия съдебен съвет (ВСС) или на министъра на правосъдието, а  пленумът му да дава разрешение  с поне 17 гласа \"за\". Съвсем  друг вариант обяви премиерът Бойко Борисов  в интервюто си по Би Ти Ви в сряда. Той съобщи, че вече имал препоръки от черновата на Венецианската комисия. \"За подсъдността на главния прокурор те казват, че трябва да има абсолютно независимо прокурорско звено, с две трети да се избере от прокурорската колегия и ако има извършено престъпление, този прокурор да може да го проведе това разследване, без да се отчита на никого\", обясни премиерът. Посоченото от него също противоречи на становището на Венецианската комисия през 2017 г. Тогава тя посочи, че главният прокурор държи в подчинение прокурорската колегия на ВСС, затова от нея не могат да се очакват независими действия. Аргументите й гласяха, че става дума за бивши или бъдещи подчинени на главния прокурор и няма гаранция за вътрешната им независимост, защото той може да реши да ги преследва наказателно.      Борисов се възползва от факта, че никой още не е виждал черновата на доклада, и изрази готовност  промените да се приемат набързо  – \"още в събота\", от Министерския съвет. Готовността му е странна, тъй като е известно, че досега не е обръщал никакво внимание на препоръките на органа на Съвета на Европа, а парламентът бламира реформа на правосъдния министър Христо Иванов, основана именно върху становищата на въпросната комисия. Решението на Венецианската комисия е важно, особено в светлината на последните  признания на главния прокурор Сотир Цацаров  и премиера Бойко Борисов, че  изборът на съдебните ръководители  се случва извън съдебния съвет. Заради изявленията им председателят на Върховния касационен съд Лозан Панов призова да бъдат  разследвани за търговия с влияние . Експертите на Венецианската комисия  бяха поканени да дадат оценка  на поредните опити на българското правителство да промени недосегаемостта на главния прокурор. В началото на ноември те бяха на двудневно посещение в България и се срещнаха с премиера, президента Румен Радев, главния прокурор и заместника му Иван Гешев,  както и с министър Кирилов . Имали са среща и с няколко неправителствени организации. На докладчика на Венецианската комисия не е бил изпратен само официалният вариант за промени, които бяха обявени за съгласуване, а още няколко. На практика се очаквало експерти от комисията да преценят кой от тях е най-приемлив, разказаха неофициално от ГЕРБ. Сред тези допълнителни варианти имало и такъв, за който говори Борисов. От ГЕРБ смятат, че изменението лесно може да мине със законови изменения. Тъй като управляващите са пратили множество варианти и текстове, смятат, че веднага след като Венецианската комисия излезе с официалните си препоръки, правителството ще има готовност, дори в почивните дни, да приеме законови промени. Нямало пречка за такова бързо събиране на министрите, тъй като имало доста подготвени текстове в зависимост от това какви ще са препоръките. Идеите на Кирилов бяха  посрещнати с остри възражения  както от членове на ВСС, така и от 10 правозащитни неправителствени организации и авторитетни юристи, които видяха смразяващ ефект за намеса в съдебната власт и в същото време –  неефективен контрол  над главния прокурор. Проблемът с практическата безконтролност и всевластие на българския главен прокурор е посочен от европейските институции през 2009 г., когато излезе решението на Европейския съд по правата на човека в Страсбург по делото \"Колеви срещу България\". И съдът установи, че главният прокурор има монопол върху разследването, власт върху всеки прокурор, както и силно влияние във ВСС и  практически е ненаказуем и несменяем . Днес се очаква да излезе и становището на Комитета на министрите към Съвета на Европа по изпълнението на решението \"Колеви срещу България\". Той постави ултиматум на българското правителство да представи планираните мерки до 1 октомври 2019 г. Вече беше публикувано предварително становище на отдела по изпълнение на решенията на съда, че предлаганият законопроект на Кирилов не само  няма да реши проблема, а ще го задълбочи . За изпълнението на въпросното решение се настоява отново и в  последния доклад  на мониторинга на Европейската комисия, който засега не е отпаднал. Остава неясно какво ще направят управляващите, ако Венецианската комисия отхвърли варианта, обявен от Борисов, както и този, предложен официално от Кирилов.", "date": "2019.12.06", "title": "Венецианската комисия ще препита Данаил Кирилов за монопола на главния прокурор"}
{"url": "https://www.dnevnik.bg/sport/2019/12/06/4001888_kolko_sa_chujdencite_v_bulgarskiia_futbol_i_otkude/", "text": "Общо 127 чуждестранни футболисти са играли в елита на българския футбол от началото на сезона до 15 ноември, показва проучване на Международния център за спортни изследвания (CIES Football Observatory). Това е средно по девет чужденци на отбор. Най-много са бразилците - общо 26, а на второ място се нареждат португалците - 14, следвани от играчи с френски и холандски паспорти (по осем). Друго изследване на CIES показа, че  България е 14-ият най-голям \"вносител\" на бразилски футболисти в света . През есента на 2007 г. в елита на българския футбол са играли 85 чужденци, показва публикация на \"Топспорт\". И тогава броят на бразилците е бил 26, но на второ място са били сърбите - 13, следвани от португалци и македонци (по осем). В европейския футбол (изследването е правено в 31 елитни дивизии на континента) най-много са бразилците - 466, или 10% от всички чужденци. След това се нареждат французите (350 футболисти). В петте водещи първенства обаче най-много сред чужденците са французите - 115 срещу 104 бразилци.", "date": "2019.12.06", "title": "Колко са чужденците в българския футбол и откъде идват (графика)"}
{"url": "https://www.dnevnik.bg/evropa/2019/12/06/4001384_koi_shte_upravliava_velikobritaniia_ako_nikoi_ne/", "text": "Британските парламентарни избори са шанс за страната да реши какво да прави с Брекзит. Резултатът на 12 декември обаче може да не е ясно очертан, което ще принуди партиите да търсят съюзи. Социологическите проучвания дават преднина,  макар и топяща се , на консерваторите на  Борис Джонсън , но резултатът е труден за прогнозиране. Ако никоя партия не спечели абсолютно мнозинство от около 326 места, консерваторите на Джонсън и основната опозиционна Лейбъристка партия ще трябва да се обърнат към по-малки партии, за да проверят дали могат да намерят някой, който да ги подкрепи в правителство на малцинството, пише \"Ройтерс\". Ако никой не спечели мнозинство Като премиер Джонсън ще предприеме първото действие - или да подаде оставка, или да сформира правителство на малцинството. Ако подаде оставка или не успее да събере достатъчна подкрепа, лидерът на лейбъристите Джереми Корбин ще получи възможност да сформира правителство на малцинството. Според направените досега изявления на по-малки партии Джонсън е по-малко вероятно от лейбъристите да може да направи какъвто и да било съюз в случай на \"висящ\" парламент. Как би работило правителство на малцинството? Всяко правителство трябва да може да спечели вот в парламента, за да докаже способността си да управлява. Който и да опита да ръководи страната с правителство на малцинството, следователно ще трябва да убеди една или повече по-малки партии да направят едно от следните неща: - да гласуват с тях, така че да могат да си подсигурят абсолютно мнозинство - да гласуват с \"въздържал се\", като по този начин намалят броя на гласовете, необходим за победа. Сметките зависят силно от това колко места ще има всяка партия на 13 декември. Какво казват по-малките партии?  – имаше 35 места, когато парламентът беше разпуснат. Тя изключи каквато и да е официална коалиция и казва, че няма да гласува, за да направи Джонсън премиер. Въпреки това може да поиска да сформира неформален съюз с Корбин, ако той се съгласи да обмисли провеждането на втори референдум за независимост на Шотландия. Партията е против Брекзит и затова може да подкрепи евентуален опит на правителство на малцинството на лейбъристите да проведат втори референдум за напускане на ЕС или оставане. – имаха 20 места преди разпускането на парламента. Центристката партия изключи каквато и да официална коалиция и казва, че няма да гласува, за да настани на премиерския пост Корбин или Джонсън. Заявява, че въпрос по въпрос ще решава кои политики на евентуално правителство на малцинството може да подкрепи. Либералните демократи са също против Брекзит, така че е малко вероятно да подкрепят опит на подкрепящите Брекзит консерватори да изкарат Великобритания от ЕС. Те искат отмяна на Брекзит, но има вероятност да подкрепят правителство на малцинството на лейбъристите, които обещаха да проведат втори референдум за излизането от ЕС. Лейбъристите казват, че искат да договорят нова сделка с Брюксел и след това да попитат избирателите на нов референдум дали я одобряват, или предпочитат да останат в ЕС.  – имаше 10 места, когато парламентът беше разпуснат. Северноирландската демократична юнионистка партия задържа правителството на консерваторите на власт между 2017 и октомври 2019 г. Въпреки това тя е твърдо против  сделката за Брекзит , която Джонсън иска да прокара. Партията иска Северна Ирландия да остане в Обедненото кралство и подкрепя Брекзит по принцип. Изключи да застане зад водено от Корбин правителство.", "date": "2019.12.06", "title": "Кой ще управлява Великобритания, ако никой не спечели категорично"}
{"url": "https://www.dnevnik.bg/kultura/2019/12/08/4002161_fotoizlojba_razkazva_istoriite_na_jeni_chiito_glas/", "text": "Провокацията да създадем тази изложба е породена от факта, че проблемите на жените не присъстват достатъчно в контекста на обществените процеси. Тук говорим за насилие над жени, сексуални репродуктивни права, сексуално насилие\". С тези думи вчера (5 декември) Рада Еленкова от Фондация \"Джендър алтернативи\" представи документалната фотоизложбата \"Жените в селките и градските райони\" в галерията на Софийския университет \"Алма Матер\". Експозицията съдържа 18 фотографии на жени от пет региона на България - Пловдив, Смолян, Кърджали, Хасково и Пазарджик. Към тях са представени и личните им истории, които разкриват теми, за които не се говори често в обществото. По този начин фондацията дава глас и видимост на онези, които традиционно са лишени от тях - жени, които са бедни, с увреждания или възрастни, които по някакъв начин не представляват интерес за обществото.      Рада Еленкова обикаля петте района в продължение на три месеца заедно с фотографа Милен Нейков. Героините са избрани с помощта на местните читалища, участващи активно в проекта през цялото време. Историята, която най-много я докосва, е тази на Мелха Макова, родена без ръце. Въпреки това тя успява да завърши образование си. В момента работи в туристическия център на град Рудозем, където плете терлици на електрически стан за туристите на града.      Не е лесно да убедиш тези жени да участват, защото не са свикнали на подобен тип внимание. Беше много трудно да разчупим идеята, че те са важни и че техният живот е интересен за нас, разкава Еленкова. Чрез изложбата Фондация \"Джендър алтернативи\", организатор на събитието, иска да предаде посланието, че гласът на жените трябва да бъде чут и проблемите им да бъдат адресирани законово.     ", "date": "2019.12.06", "title": "Фотоизложба разказва историите на жени, чийто глас трябва да бъде чут"}
{"url": "https://www.dnevnik.bg/zdrave/2019/12/06/4001908_v_ciala_sofiia_vuzduhut_e_zamursen_nad_normata/", "text": "Нивата на фини прахови частици във въздуха в цяла София са над нормите, като превишението е от два до 20 пъти, сочат данните на сайта  airsofia.info , поддържан от гражданско сдружение. Най-сериозно е замърсяването в кварталите \"Света Троица\", \"Подуене\", \"Хаджи Димитър\", \"Сухата река\", \"Левски Г\" и други (в лилаво на картата). Секцията за чистотата на въздуха на сайта на Столична община  показва, че предварителните очаквания са били днес въздухът да е чист или умерено замърсен. Затова и не са предвидени специални мерки като пускане на т.нар. зелен билет. Математическият модел на института по метеорология и хидрология, по който се правят прогнозите, показва, че утре замърсяването на въздуха ще е в нормата. Световната здравна организация (СЗО) препоръчва хората да не се излагат на РМ2.5 със стойности над 25 микрограма на кубичен метър за повече от 24 часа, тъй като фините прахови частици могат да проникнат дълбоко в белите дробове и дори в кръвта. В София днес няма място, в което нивата да са около здравословните. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Замърсяването на въздуха води до 7 милиона случая на преждевременна смърт по света всяка година, включително на 600 000 сред децата, сочат данните на ООН.", "date": "2019.12.06", "title": "В цяла София въздухът е замърсен над нормата"}
{"url": "https://www.dnevnik.bg/detski_dnevnik/zdrave/2019/12/06/4001910_prof_kantardjiev_sreshtu_salmonela_varete_pechete_i/", "text": "Срещу салмонела варете, печете и пържете добре месото, това призова днес по \"Нова телевизия\" директорът на Националния център по заразни и паразитни болести и национален консултант по микробиология проф. Тодор Кантарджиев. Той уточни, че салмонелните микроби в малки количества не са опасни, но ако храната се държи на стайна или висока температура, се размножават и могат да предизвикат отравяне. Симптомите на салмонелата са висока температура, болки в стомаха и разстройство. Тя може да е опасна за бебетата, малките деца и бременните жени. Коментарът му беше по повод новината,  съобщена от Агенцията по храните вчера , че над 100 тона пилешко месо със салмонела от Полша е влязло в България, а част от него е продадено. \"Ако продуктът е в хладилник и след това мине през висока термична обработка, няма проблем за хората\", посочи Кантарджиев. Той уточни, че ако е пипано заразено месо и се докосне друга храна, няма опасност, освен ако тя не е оставена задълго извън хладилника. Колбасите не са опасни, защото са термично обработени. Известен риск има с пушените меса. Консерванти, които масово се влагат в преработените меса, също убиват микробите на салмонелата. Професорът посочи, че няма завишаване на броя на заболелите от салмонела, като от началото на годината те са 500 души.", "date": "2019.12.06", "title": "Проф. Кантарджиев: Срещу салмонела варете, печете и пържете добре"}
{"url": "https://www.dnevnik.bg/hrana_i_napitki/2019/12/06/3999823_shkembe_chorba_s_ezik_i_bubreci/", "text": "                           Измитите и изчистени шкембе и език изкиснете в прясно мляко за 12 часа. След това ги гответе в тенджера под налягане за 1 час с подправките. Извадете ги и охладете, обелете агнешкия език, докато е още топъл. Нарежете шкембето, след като се охлади. Запазете бульона. Варете телешкия език в тенджера под налягане за 90 минути с глава лук, целина, 3-4 скилидки чесън и 20 мл ракия. Когато е готов, извадете, охладете леко и обелете ципата от повърхността на езика. Запазете прецедения бульон. Обелете и измийте бъбреците. Изкиснете ги за 30 минути във вода с оцет, за да неутрализирате евентуална миризма. Срежете наполовина, овкусете със сол и ги сотирайте на загрят тиган с олио и скилидка чесън. Завършете с малко масло, сол и червен пипер. Нарежете хляба на тънки слайсове, овкусете със сол и зехтин и изпечете между силиконови килими за 5-6 минути във фурна на 180˚C. Оставете да се охладят и овкусете с червен пипер. Разрежете червения лук на четвъртини. В тенджера смесете съставките за маринатата. Загрейте, докато солта и захарта се разтворят. Залейте лука с охладената марината, оставете да се маринова не по-малко от 3 часа. Сложете маслото и олиото в тенджера. След като загреят, добавете шарената сол и червения пипер. Отстранете от огъня и оставете да се охлади. Охладеното олио прецедете през тензух. За да приготвите супата, сотирайте лука и чесъна в маслото, докато станат прозрачни. Прибавете гъбите за още 2-3 минути, и след това двата бульона. Редуцирайте на умерен огън до 700 мл. Прецедете получения бульон и монтирайте с млякото и сметаната. Оставете супата да клокне на слаб огън за 5-6 минути. Завършете с олио от червен пипер. телешко шкембе мляко агнешки език 2 бр. дафинов лист 3 зрънца бахар дръжки магданоз телешки език 1 глава лук целина 3-4 скилидки чесън 20 мл ракия агнешки бъбреци оцет сол 1 скилидка чесън олио масло червен пипер хляб зехтин сол червен пипер 1 глава червен лук 100 мл ябълков оцет 100 г захар 50 г сол 1 дафинов лист 50 г масло 50 мл олио шарена сол червен пипер 1400 мл бульон от телешко шкембе 600 мл бульон от телешки език 120 г краве масло 150 мл мляко 100 г диви печурки 80 мл сметана 50 г лук 20 г чесън червен пипер сол", "date": "2019.12.06", "title": "Шкембе чорба с език и бъбреци"}
{"url": "https://www.dnevnik.bg/evropa/2019/12/06/4001914_polskiiat_vurhoven_sud_nanese_udar_na_upravliavashtite/", "text": "Полският Национален съдебен съвет не е независим орган, а новата дисциплинарна камара на Върховния съд не отговаря на изискванията на правото на Европейския съюз и не гарантира независимост от изпълнителната власт, постанови вчера полският Върховен съд, цитиран от \"Франс прес\" и ДПА. Определението на съда е удар срещу консервативната управляваща партия \"Право и справедливост\" (ПиС), която извършва съдебна реформа, откакто спечели властта през 2015 г. Реформите породиха конфронтация между Варшава и ЕС. Националният съдебен съвет е орган, натоварен от конституцията да защитава независимостта на съдебната система. Той е отговорен за избора на съдии, включително на членовете на дисциплинарната камара на Върховния съд, които след това са назначавани от полския президент, припомня ДПА, цитирана от БТА. Вчерашното съдебно решение произтича от постановление на Европейския съд от 19 ноември, според което полският Върховен съд трябва да определи дали новата му дисциплинарна камара е достатъчно независима да се занимава с внесени от съдии жалби против ранното им пенсиониране.  \"Файненшъл таймс\" отбелязва, че като част от съдебната реформа \"Право и справедливост\" даде на политици възможността да избират повечето членове на Националния съдебен съвет, а дисциплинарната камара може да наказва съдии и за поведението, и за съдържанието на решенията им, което притесни активисти. Новината идва след провелите се през уикенда протести в над 100 полски града срещу реформите на \"Право и справедливост\". Партията настоява, че промените са необходими, за да се подобри функционирането на съдебната система, която е смятана за неефикасна и не е била реформирана от падането на комунизма преди 30 години.", "date": "2019.12.06", "title": "Полският Върховен съд нанесе удар на управляващите"}
{"url": "https://www.dnevnik.bg/evropa/2019/12/06/4001917_slovashkiiat_parlament_othvurli_planovete_za/", "text": "Плановете за въвеждане на по-рестриктивен закон за абортите в Словакия пропаднаха, след като за предложения проект в парламента вчера гласуваха само 59 от всичките 150 депутати, предаде ДПА, цитирана от БТА. Това е шестият опит за подобни ограничения през тази година и той бе отхвърлен с едва 4 гласа. През септември социологическо проучване показа, че 55.5% от отговорилите не са съгласни с налагането на ограничения за абортите, а 34.6% подкрепят подобна мярка. Десетки хиляди излизаха на протести по улиците на Братислава в подкрепа на проектите срещу абортите. В страната законът позволява процедурата до 12 седмици от бременността, а до 24 седмици, ако става дума за здравословен проблем. Задължително се изчаква 48 часа, след като жената е решила да направи тази крачка, за да има време да размисли. Отхвърленият проектозакон предвиждаше удължаване на този срок до 96 часа (4 денонощия). В Словакия през 2018 г. са направени около 6000 аборта срещу 12 000 в Новрегия, която е с приблизително същото по големина население, припомня Фондация \"Томпсън Ройтерс\". Законопроектът, предложен от Словашката народна партия (една от трите в управляващата коалиция), предвиждаше забрана за мерки, разглеждани като реклама на абортите, което щеше да принуди търсещите тази манипулация тайна информация или да остават неинформирани къде може да се направи тя безопасно.  Предизвикалият остра полемика елемент от проекта бе изискване лекарите да извършват ултразвуково изследване на жените, да им показват изображения на плода и \"ако е технически възможно, да им пускат звука от сърдечния ритъм на ембриона\". Световната здравна организация е заявявала, че няма медицински основания жена да минава на ултразвук преди аборт. \"Предложеното щеше не само да е медицински неоправдано и без каквито и да е ползи за здравето, но и щеше да направи аборта наказателна и унизителна процедура\", казва Мардж Бререр, директор в Международната кампания за правата на жените да имат достъп до безопасен аборт. Преди гласуването вчера \"Амнести интернешънъл\" и над 30 други правозащитни групи настояха законопроектът да бъде оттеглен с аргумента, че той ще ограничи правата на жените и \"ще навреди на здравето и благополучието на жените\". Комисарят за човешките права в Съвета на Европа Дуня Миятович нарече проекта \"явен опит да се ограничат репродуктивните права на жените в Словакия\". Католическата църква в страната се изказа в подкрепа на законопроекта, а архиепископът на Братислава Станислав Зволенски призова вярващите да се молят за приемането му. Повечето депутати обаче се въздържаха или изобщо не отидоха да гласуват. /БТА", "date": "2019.12.06", "title": "Словашкият парламент отхвърли само с 4 гласа проект на по-рестриктивен закон за абортите"}
{"url": "https://www.dnevnik.bg/na_put/2019/12/06/4001855_kakvo_kradat_gostite_v_hotelite/", "text": "Героят на Еди Мърфи в \"Ченгето от Бевърли хилс\" - екшън комедия от преди 30 г., изнесе хавлии от луксозен хотел, за да ги подари на колегите си - местни полицаи. Оказва се, че тази практика далеч не е отмряла в следващите десетилетия, а дори се е развила. Проучване на компанията за хотелско настаняване      сред мениджъри в Европа показа, че хавлиените кърпи и халати и до днес са предпочитаният артикул, който гостите на 4 и 5 -звездните хотели \"забърсват\". 77.5% от анкетираните посочват кърпите за лице на първо място, а две трети отбелязват хавлиените халати. Тези два артикула са следвани от скучните закачалки, химикалки и прибори за хранене. Проучването, което обхваща 634 мениджъри на 4-звездни и 523-ма на 5-звездни хотели, показва значителни разлики в поведението на гостите им, отбелзва  .travelweekly.com. Оказва се, че девет пъти по-вероятно е висококачествен телевизор да бъде задигнат от петзвезден хотел, отколкото от четиризвезден. Същото се отнася за произведенията на изкуството, вероятността за кражба на които е 5.5 пъти по-голяма в по-луксозните и скъпи места за настаняване. Друг разрез на резултатите, описан от  traveldailynews.com  показва, че картината е различна и когато отправната точка е националността на туриста. Според събраните данни германците и британците освен кърпите и халатите предпочитат предимно козметиката и тоалетните принадлежности, австрийците са привлечени от чиниите и кафеварките, за американците са неустоими възглавниците и батериите, а за италианците - чашите за вино. Швейцарците ценят като сувенир от ваканцията си сешоара, а французите - дистанционното на телевизора. Холандците били по-практични - наблягали на тоалетната хартия и крушките", "date": "2019.12.06", "title": "Кражбата от хотела се оказа обект на научно изследване"}
{"url": "https://www.dnevnik.bg/sviat/2019/12/06/4001918_merkel_shte_poseti_dnes_za_pruv_put_osviencim_kato/", "text": "Ангела Меркел ще посети днес мемориала Аушвиц-Биркенау край полския град Освиенцим, което тя прави за пръв път, след като стана канцлер на Германия преди 14 години. Тя ще обяви и дарение от 60 милиона евро за съхраняване останките от най-големия лагер на смъртта, който нацистите са създали, съобщи местният музей. Канцлерът не е избягвала да признава отговорността на Германия за жестокостите по време на Втората световна война, посещавала е други места на концлагери и се е срещала с оцелели от Аушвиц. Днес тя ще затвърди традицията канцлерът да посещава Освиенцим към края на мандата си. Средствата ще стигнат за повече от десетилетие, тъй като годишните разходи на комплекса са в рамките на 4-5 млн. евро. Половината от 60-те милиона евро идват от федералното правителство в Берлин, а останалата е събрана от правителствата на отделните германски провинции. \"Аушвиц е музей, но също така и най-голямото гробище в света. Паметта е ключът към изграждане на нашето настояще и бъдеще\", казва директорът Пьотр Чивински пред \"Ройтерс\". Тук са избити над 1 млн. души, а през войната нацистите ликвидират повече от 3 млн. от общо 3.2 млн. полски евреи. С дарението за създадената преди 10 години фондация ще се съхранят сгради, които са били замислени като временни - 30 бараки в Биркенау, както и старата кухня и пералня. Идеята беше фондацията да се издържа с приходи от емитирани от нея облигации, но те се оказаха по-ниски от очакваното отчасти заради финансовата криза от 2008-2009 г. Преди това САЩ и Полша бяха най-големите дарители, а сега Чивински призовава държави да помогнат с дарения. Засега единствено Германия се е отзовала.", "date": "2019.12.06", "title": "Меркел ще посети днес за пръв път Освиенцим като канцлер"}
{"url": "https://www.dnevnik.bg/zelen/otpaduci_i_reciklirane/2019/12/05/4001765_kak_izhvurlenite_stukleni_butilki_se_prevrushtat_v_novi/", "text": "                         Дотук проследихме пътя на стъклените бутилки и буркани от зелените контейнери през инсталацията за сортиране на стъкло в кв. Филиповци, гр. София, и получаването на стъклена трошка, която участва в производството на рециклирано амбалажно стъкло. Сега ще разберем какво се случва в завода за производство на стъклен амбалаж, т.е. как натрошените парчета се преобразяват в нови стъклени бутилки или буркани. Всъщност именно тук се случва рециклирането на стъклените отпадъци. В България изградени мощности за производството на стъклен амбалаж има в София, Пловдив и Плевен.      - преди да се изхвърлят, стъклените бутилки и буркани трябва да са празни; - трябва да се махнат металните и пластмасовите им капачки - тяхното място е в жълтия контейнер; - стъклените бутилки и буркани трябва да се изхвърлят в зеления контейнер. Резултатът след третиране е суровина или трошка за безцветно, зелено или кафяво по цвят стъкло с регулирано количество на примесите. Стъклото се произвежда от около 70% кварцов пясък и смес от калцинирана сода и вар. Освен тези материали, може да се вложи и допълнителна основна съставка – фино натрошено стъкло или така наречената стъклена трошка. Тя се топи при по-ниска температура, което намалява потреблението на енергия и изисква по-малко първични суровини. Производството на стъклени бутилки и буркани минава през няколко етапа: Суровините, включително стъклената трошка, се доставят в завода за производство на амбалажно стъкло. Подават се в зона с бункери за дозиране и смесване. Готовата смес се доставя до контейнер, който постепенно и контролирано захранва пещ, където чрез нагряване до много висока температура се получава стопена стъклена маса. В огнеупорната пещ при температура между 1500 и 1600°С суровините се размесват и топят. От потока разтопена стъклена маса се отрязва парче с определена големина, което образува \"огнена капка\". Тя е достатъчна, за да се направи бъдещата бутилка или буркан.      \"Капката\" се отвежда в калъпи, където чрез сгъстен въздух се трансформира в преформа, а след това преформата получава окончателна форма на бутилка или буркан. След като стъклените бутилки или буркани са формовани, те отново се нагряват до около 550°С и постепенно се охлаждат. Това подгряване и бавно охлаждане прави стъклото по-здраво и устойчиво. Накрая повърхността им се обработва със специално покритие, което ги предпазва от издраскване. След това стъклените контейнери се извеждат от производствените линии чрез машини, които ги редят в палети. За да се предпазят от натрошаване и да се улесни транспортирането им, палетите се покриват с фолио и се складират. Оттам стъклените бутилки потеглят към заводите за пълнене и по-късно се появяват на рафтовете на магазините като опаковки на стоки. В смисъла на кръговата икономика такъв трябва да бъде животът на стъклото. От първоначалния ресурс се произвежда стъклен продукт. Той стига магазинната мрежа, някой го купува, използва и накрая, когато вече не е нужен – изхвърля. Важно е непотребната вече стъклена опаковка да се изхвърли в зеления контейнер за разделно събиране на отпадъци, за да може да се обработи и да се превърне в ресурс. А това зависи от всеки от нас.      Ето няколко интересни факта, които показват колко важна работа вършим, когато участваме в процеса на сепариране и рециклиране на стъклото. Трошката винаги е част от рецептата за производство на рециклирано стъкло. Нейното топене не изисква толкова високи температури, колкото другите изходни продукти. Следователно колкото повече се използва, толкова повече се намалява употребената за производство енергия. Стъклото е 100% рециклируемо и може да замести до 80% от първичните суровини, необходими за производството му. Съответно се пестят и природни ресурси. Рециклирането на една стъклена бутилка спестява енергията, с която компютърът може да работи 25 минути, а пералната машина – 10 минути. Всеки тон рециклирано стъкло удължава живота на депата за отпадъци и допринася за опазване на околната среда. Разграждането на депонирана стъклена бутилка може да отнеме много дълго време. За разлика от това обаче, необходими са само 60-на дни стъклената бутилка да бъде рециклирана и да се върне отново на стелажа в магазина като опаковка на напитка или храна.", "date": "2019.12.06", "title": "Как изхвърлените стъклени бутилки се превръщат в нови"}
{"url": "https://www.dnevnik.bg/sviat/2019/12/06/4001924_pentagonut_obmislia_da_izprati_do_7_hil_voenni_v/", "text": "Пентагонът обмисля възможността за изпращане на допълнителни 5 хил. до 7 хил. военни в Близкия изток за възпиране на агресията на Иран в региона, съобщиха \"Франс прес\" и \"Асошиейтед прес\". Заместник-министърът на отбраната на САЩ Джон Руд заяви пред сенатори вчера, че шефът на Пентагона Марк Еспър \"възнамерява да направи промени\" в числеността на войските, разположени в региона. Други източници посочиха, че се обсъжда изпращането на 5 хил. до 7 хил. военни в Близкия изток, но подчертаха, че все още няма окончателно решение. В изслушване в Конгреса Джон Руд посочи, че САЩ наблюдават с безпокойство поведението на Иран. \"Ние продължаваме да наблюдаваме равнището на заплаха и имаме способността да адаптираме бързо нашето присъствие\", заяви той. Руд беше попитан неколкократно за информацията на в. \"Уолстрийт джърнъл\" за евентуалното прехвърляне на 14 хил. военни в региона. Той отговори, че Еспър все още не е взел решение, но нито потвърди, нито отрече това число. Говорителката на Пентагона Алиса Фара категорично опроверга информацията на вестника. Обсъждането на изпращане на допълнителни войски последва няколко решения от пролетта насам за засилване на американското присъствие в Близкия изток заради поредица от морски атаки и ракетни нападения срещу Саудитска Арабия, за които САЩ и други страни твърдят, че са извършени от Иран, отбелязва АП.", "date": "2019.12.06", "title": "Пентагонът обмисля да изпрати до 7 хил. военни в Близкия изток"}
{"url": "https://www.dnevnik.bg/biznes/finansi/2019/12/06/4001929_skok_na_taksite_za_obslujvane_na_gishe_prognozira/", "text": "В бъдеще ще има увеличение на таксите за обслужване в банковите клонове за сметка на по-ниски в електронното банкиране, за да бъдат пренасочени клиентите към дигиталните банкови услуги, прогнозира днес пред Би Ти Ви председателят на УС на Асоциация на банките в България Петър Андронов. Той допълни, че увеличението на банковите такси на национално ниво, което се забелязва напоследък, е в стремеж да се компенсира трансграничното намаляване на същите такси. Андронов посочи, че банковите такси за трансграничните преводи на европейско ниво ще намалеят и ще се изравнят с тези за вътрешните преводи. \"Пътуващите в чужбина също ще бъдат облагодетелствани, защото таксите на банкоматите ще бъдат същите като в България\", каза още банкерът. Андронов уточни, че в момента българската и европейската икономика не са във фаза на рецесия, а в период на забавяне на растежа. \"Това е и причината лихвите да останат ниски и Европейската централна банка няма да се намеси, за да ги регулира, защото целта е да се стимулира потреблението\", е неговото мнение. Петър Андронов посочи, че има ръст на потребителските кредити от 20% и на ипотечните от 16 на сто, което наред с ниските нива на безработицата е знак за стабилност. Банкерът посъветва хората да не теглят кредити само защото лихвите са ниски, а когато имат нужда от това.", "date": "2019.12.06", "title": "Скок на таксите за обслужване на гише прогнозира председателят на банковата асоциация"}
{"url": "https://www.dnevnik.bg/evropa/2019/12/06/4001920_franciia_se_gotvi_za_vtori_den_na_stachka_sreshtu/", "text": "Масовите нарушения на транспорта във Франция се очаква да продължат и днес заради най-голямата от десетилетия национална стачка в страната, предаде Би Би Си. Работници в редица сектори  протестираха вчера  срещу  плановете за пенсионна реформа  на Еманюел Макрон. Над 800 хил. дущи излязоха по улиците в четвъртък, а в няколко града имаше информация за сблъсъци. Отменени влакове и нарушени полети се очакват и в петък, като само част от транспортната система в столицата работи. Стачката в метрото и автобусния транспорт ще продължи поне до понеделник. Днес се очаква и други синдикати да вземат решение за бъдещите си планове, отбелязва \"Ройтерс\". Много френски работници са гневни от плана на президента Еманюел Макрон да въведе универсална, основана на точки, пенсионна система. Тя трябва да замени сегашната система на 42 различни пенсионни схеми в частния и публичния сектор с вариации във възрастта за пенсиониране и пенсионните обезщетения.      Учители, транспортни служители, полицаи, юристи, болничен и летищен персонал са сред участвалите в общата стачка вчера. Все още не е ясно колко дълго може да продължи \"неограничената стачка\". Някои синдикални лидери се заканиха да стачкуват, докато Макрон не се откаже от обещанието за реформа на пенсионната система, което беше едно от ключовите в предизборната му кампания. Администрацията на Макрон се надява да избегне повторение на националната стачка заради пенсионни реформи през 1995 г., която парализира транспорта за три седмици и получи масова обществена подкрепа, принуждавайки правителството да се откаже от промените. Единната система на Макрон, която по думите му ще бъде по-справедлива, ще възнаграждава работниците за всеки изработен ден, давайки им точки, които по-късно ще се трансформират в бъдещи пенсионни обезщетения.      Официалната възраст за пенсиониране през изминалите 10 години беше увеличена от 60 на 62 години, но остава една от най-ниските сред групата на богати държави в Организацията за икономическо сътрудничество и развитие. Промяната ще премахне едни от най-изгодните пенсии за няколко сектора, а синдикатите се опасяват, че новата система ще означава някои да трябва да работят повече за по-ниска пенсия.", "date": "2019.12.06", "title": "Франция се готви за втори ден на стачка срещу пенсионната реформа на Макрон"}
{"url": "https://www.dnevnik.bg/sviat/2019/12/06/4001927_sauditskiiat_petrolen_gigant_shte_se_oceniava_na_17/", "text": "Държавната петролна компания \"Сауди Арамко\" (Saudi Aramco) днес събра рекордните 25.6 млрд. долара с първично публично предлагане. Това е рекорд в историята, след като китайската компания \"Алибаба\" събра 25 млрд. през 2014 г., предадоха \"Блумбърг\" и Би БИ Си. Компанията направи първичното публично предлагане (ППП) на 1.5% от акциите си при цена от 32 риала (8.53 долара) за акция. \"Арамко\" разчиташе на инвеститори от Саудитска Арабия и региона след нееднозначни реакции в международен план. Този резултат означава, че при търгуване на борсата компанията ще се оценява на 1.7 трлн. долара. Това е под желаното от саудитския престолонаследник принц Мохамед бин Салман, който се надяваше на оценка от 2 трлн. долара. Все пак тя ще измести гиганти като \"Майкрософт\", \"Амазон\" и \"Епъл\" като най-скъпата компания. Сега тя ще има и акционери, различни от саудитското правителство, за пръв път откакто бе национализирана преди почти 4 десетилетия. Промяна в плановете Излизането на \"Сауди Арамко\" на борсата бе в основата на плановете на Мохамед бин Салман за реформи в кралството и  за намаляване на зависимостта от петрола . Монархията се нуждае от милиарди долари за мегапроекти и модернизация, както и за създаване на цели сектори в икономиката и индустрията. Всякакви промени в \"Арамко\" се оказаха изпитание - заради политическата обстановка в страната, заради съпротива на елита и заради непрозрачността на компанията, която едва тази година публикува финансови данни и се превърна  в най-печелившата компания в света . Така днешното излизане на саудитската борса \"Тадаул\" трябваше да е последвано от друго - на Лондонската - и с двете да бъдат събрани общо 100 млрд. долара. Липсата на прозрачност, политическият риск и климатичните промени обаче охладиха ентусиазма на международни инвеститори и кралството се ограничи до местни и регионални инвеститори. Експерти не са сигурни и дали оценката от 1.7 трлн. ще издържи дълго.", "date": "2019.12.06", "title": "Саудитският петролен гигант ще се оценява на $1.7 трлн. след рекорден борсов дебют"}
{"url": "https://www.dnevnik.bg/evropa/2019/12/06/4001935_slovashkiiat_prezident_iska_sud_da_spre_informacionno/", "text": "Президентът на Словакия поиска Конституционният съд да отмени дългата забрана за публикуване на социологически проучвания преди изборите в страната през февруари, предаде \"Ройтерс\". Повечето опозиционни партии смятат ограничението за опит да бъдат оставени встрани новите лица в политиката. Законопроект,  одобрен през октомври , удължава забраната за публикуване на проучвания за нагласи за гласуване до 50 дни преди изборите от досегашните 14. От Словашката академия на науките съобщиха, че това 50-дневно информационно затъмнение в Словакия би било най-дългото в света след Камерун и Тунис. Мярката бе приета преди изборите на 29 февруари догодина с гласовете на управляващата партия \"Смер\", по-малкият ѝ коалиционен партньор Словашка национална партия (СНП) и опозиционната крайнодясна Народна партия \"Наша Словакия\". Вносителите на законопроекта от \"Смер\" и СНП твърдят, че той цели да предпази избирателите от дезинформация, за да могат да вземат решенията си въз основа на програмите и действията на партиите. Удължаването на възбраната за анкети е втората промяна в словашкото изборно законодателство през тази година. През юни управляващите наложиха ограничения върху частните дарения за политическите партии. Според опонентите тази мярка облагодетелства утвърдените партии, които получават държавно финансиране според броя на получените гласове на избори. В искането си към съда президентът Зузана Чапутова посочва, че законопроектът нарушава правото на информация и че ограничава политическата конкуренция. Конституционният съд може да замрази прилагането на забраната преди 10 януари – крайния срок за публикуване на социологически проучвания по силата на 50-дневното \"затъмнение\" - до крайното решение, което се очаква да последва по-късно. Законопроектът не забранява на партиите да поръчват собствени анкети, ако информацията не бъде публично огласявана. Налагат се обаче глоби до 10 хил. евро на издатели за публикуване на проучвания по време на забранения период. В Словакия, както и в други страни в Европа се наблюдава увеличаване на новите партии през последните години. Подкрепата за \"Смер\" намаля след убийството миналата година на разследващия журналист Ян Куцяк и годеницата му, което предизвика масови протести срещу корупцията и доведе до оставката на премиера Роберт Фицо. Трипартийната му коалиция оцеля и \"Смер\" все пак се очертава като фаворит за изборите, но не е ясно дали ако има промяна в намеренията за гласуване, ще успее да сформира парламентарно мнозинство.", "date": "2019.12.06", "title": "Словашкият президент иска съд да спре информационно затъмнение 50 дни преди изборите"}
{"url": "https://www.dnevnik.bg/video/2019/12/06/4001952_video_na_jivo_maia_manolova_predstavia_grajdanskiia_si/", "text": "Бившият омбудсман и неуспял кандидат за кмет на София Мая Манолова представи новия си проект. \"Гражданската платформа \"Изправи се, България\" ще работи за защита на гражданските права, за защита на базисните демократични ценности в обществото и за решаване на конкретни казуси. Гражданската платформа не е партиен проект и няма да прераства в партия. Регистрираме я като гражданско сдружение, като юридическо лице с идеална цел в обществена полза. Това е гражданска платформа на обикновения човек\", обясни Манолова.", "date": "2019.12.06", "title": ""}
{"url": "https://www.dnevnik.bg/evropa/regioni/2019/12/06/4001946_po_regioni_v_rastej_zavurshi_remontut_na_posledniia/", "text": "Завърши рехабилитацията на 22.2 км от път II-81 Костинброд - Бучин проход, съобщи Агенция \"Пътна инфраструктура\". Участъкът е част от прохода Петрохан на територията на Софийска област. Инвестицията е за близо 11 млн. лв. Проектът - лот 2, се финансира от Оперативна програма \"Региони в растеж\" 2014-2020 г. чрез Европейския фонд за регионално развитие и националния бюджет. Път II-81 София – Петрохан – Лом е изграден през 1970 г. и е основна комуникация на Северозападна с Югозападна България през билото на Стара планина. Той е най-пряката връзка за жителите от областите Монтана и Видин със София, както и с Дунав мост II, пристанище Лом и балнеоложкия курорт Вършец. С успешното изпълнение на проекта тази година завършва рехабилитацията на общо 43 км от второкласния път, а с това и на целия проход Петрохан. В края на август т. г. бяха ремонтирани 20.8 км в отсечката Бучин проход – Берковица, включени в лот 3 на оперативната програма. Трасето на територията на област Монтана беше ремонтирано през 2015 г. по програма \"Транзитни пътища V\". Началото на рехабилитирания участък в лот 2 (между 8-ми и 30-ти км) е в края на гр. Костинброд, преминава през с. Бучин проход и завършва след кръстовището за гр. Годеч. Пътят е с нова асфалтобетонова настилка. Възстановено е отводняването на платното и пътната конструкция в участъците с нарушена носимоспособност. Отсечката е с нова хоризонтална маркировка, ограничителни системи и пътни знаци. Ремонтирани се единадесет пътни кръстовища – за гр. Сливница и гр. Годеч, както и за селата Царичина, Градец, Белидие хан, Понор, Дръмша, Цръклевци, Искрец, Шума и др. Обновени са две мостови съоръжения – над р. Блато при 8-ми км и р. Бучино при 29-ти км. Укрепен е свлачищен участък от км 9+950 до км 10+030. Строително-монтажните работи на лот 2 са изпълнени от ДЗЗД \"Пътища 2016 - 1 етап\" с участници: \"Геострой\" АД, \"Пътстрой-92\" АД, \"Пътища и съоръжения\" ЕАД и \"Димас\" АД. Стойността на договора е 10 789 930.90 лв. с ДДС. Строителният надзор е осъществен от ДЗЗД \"ММЛ-ТК\", в което участват: \"МОТТ МАКДОНАЛД ЛИМИТИД\" и \"Трансконсулт-БГ\" ООД. Техният договор е за 280 039.32 лв. с ДДС. Общата стойност на проекта BG16RFOP001-7.001-0009 Лот 2 \"Път ІІ-81 Костинброд - Бучин проход от км 8+200 до км 30+400, област София\" е 11 292 759.82 лв. с ДДС. Финансирането от Европейския съюз е 9 598 845.85 лв. с ДДС. Националното съфинансиране е 1 693 913.97 лв. с ДДС.", "date": "2019.12.06", "title": "По \"Региони в растеж\" завърши ремонтът на последния участък от прохода \"Петрохан\""}
{"url": "https://www.dnevnik.bg/sport/2019/12/06/4001954_triumfut_na_grigor_dimitrov_sreshtu_federer_e_sred/", "text": "Историческата  първа победа на Григор Димитров срещу Роджър Федерер , дошла в четвъртфиналите на US Open, е третата най-голяма изненада за сезона в мъжкия тенис според АТП. \"Григор Димитров пристигна на US Open, затънал в една от най-големите дупки в кариерата си, като беше загубил седем от последните си осем мача. Но 78-ият в света започна да намира ритъма и прекъсна серията от седем поредни загуби срещу Роджър Федерер, като направи обрат от 1:2 сета, за да шокира петкратния шампион\", пише сайтът на АТП. С победата за 3.45 часа Димитров стана най-ниско класираният тенисист, достигнал до полуфиналите на турнир от Големия шлем, откакто Райнер Шутлер под номер 94 го направи на \"Уимбълдън\" преди 11 години. Най-голямата изненада за сезона според АТП е победата на Стефанос Циципас срещу Федерер в четвъртия кръг на Australian Open.", "date": "2019.12.06", "title": ""}
{"url": "https://www.dnevnik.bg/evropa/2019/12/06/4001997_nazriava_bunt_sreshtu_nerealistichnite_celi_na_es_za/", "text": "Чешкият премиер Андрей Бабиш заплаши, че ще наложи вето върху  целта до 2050 г. Европа  да е първият климатично неутрален континент. Бабиш е поредният в нарастващия хор на недоволните. Лидерите на ЕС се подготвят за разгорещени дискусии за климата по време на срещата на върха в Брюксел следващата седмица, пише  EurActiv България . В писмо до председателя на Европейската комисия Урсула фон дер Лайен Бабиш казва, че все пак може да промени решението си в замяна на по-висока финансова подкрепа от ЕС и по-добри инвестиционни условия за ядрена енергия. Частните инвеститори не са склонни да влагат пари в нови атомни електроцентрали, които са изправени пред нарастващи разходи и все по-голямата конкуренция от евтини ВЕИ. Новите централи зависят от държавната подкрепа. А тя може да бъде дадена само след одобрение от Главна дирекция \"Конкуренция\" на Европейската комисия. \"Изграждането на ядрени централи може да изисква промени в правилата за държавна помощ\", пише Бабиш до председателя на ЕК, твърди чешкият всекидневник \"Хосподарске новини\", който е медиен партньор на EURACTIV.cz. Финансирането на нови ядрени централи също е проблем за Полша, една от последните останали държави от ЕС, които се противопоставят на предложената от блока цел за неутралитет на климата за 2050 г. На последната среща на върха на ЕС през октомври Варшава призова за \"значително по-големи\" суми финансиране  в рамките на следващия дългосрочен бюджет на ЕС , преди да одобри целта за 2050 г. Съпротива има и на регионално ниво. По време на дискусия с Франс Тимерманс, заместник-председателят на Европейската комисия, отговарящ за  Европейската зелена сделка , местни представители предупредиха в четвъртък (5 декември) за приемането на \"нереалистични\" климатични цели за 2030 г. Те заявиха, че има риск 50-55% намаляване на парниковите газове, предвидено от новата Европейска комисия, да навреди на местния бизнес. Тимерманс отговори със строго предупреждение. \"Ситуацията с климата е извънредна\", каза холандецът. И допълни, че изменението на климата е \"като комета\", заплашваща да удари земята след 30 години. \"Не е хубаво да го правим, но трябва\", каза той и призова бизнеса да се адаптира. \"Между другото повечето представители на бизнеса абсолютно разбират това\", продължи Тимерманс. И дори допълни, че чувството за неотложност, особено сред големите бизнеси, е по-силно, отколкото в политиката. \"Реалистично\" е, че имаме климатична криза. \"Реалистично\" е, че ако не зададем темпото, то ще бъде диктувано от други континенти и ще оставим Европа в зависимост от технологиите, внесени от Китай и другаде\", предупреди Тимерманс. \"Трицифрен\" фонд за преход Планираният Фонд за справедлив преход, който е насочен към подпомагане на регионите, най-засегнати от енергийния преход, се смята за ключов инструмент за убеждаване на държавите, които отказват да се съгласят с целта за 2050 г. Очакваше се предложението на комисията за създаване на фонда да бъде прието преди срещата на върха на ЕС през следващата седмица. После остана за януари. Това породи съмнения, че през декември може да бъде постигната сделка по целта за 2050 г. Но Тимерманс предположи, че фондът може да бъде значително увеличен, за да спечели Полша и Чехия, евентуално достигайки до \"трицифрената зона\", каза той на брифинг в четвъртък (5 декември). Междувременно и в банковия сектор има недоволство. Европейската комисия настоява за устойчива програма за финансиране, предлагайки и таксономия за зелено финансиране. \"Платежоспособните и печеливши банки\" са предпоставка за зелено кредитиране, заяви Жозе Мануел Кампа, председател на Европейския банков орган, който отговаря за банковото регулиране. \"Ако кредитирането на тази\" зелена \"част от икономиката представлява определен риск, банките се нуждаят от адекватни капиталови резерви за тези рискове\", каза Кампа за EURACTIV, обсъждайки потенциален удар върху плановете на комисията за подкрепа на зелените финанси.", "date": "2019.12.06", "title": "Назрява бунт срещу \"нереалистичните\" цели на ЕС за климата"}
{"url": "https://www.dnevnik.bg/kultura/2019/12/06/4001668_mjuzikulut_kletnicite_-_kak_chovekut_moje_da_se/", "text": "Софийската опера и балет ще представи за първи път на българска сцена световноизвестния мюзикъл \"Клетниците\" по романа на Виктор Юго. Премиерата му е днес от 19.00 ч. в залата на оперния театър. Музикалният спектакъл се играе повече от 30 години, а публиката му за този период надминава 120 млн. души в 52 страни по света. Автор на музиката е френският композитор Клод-Мишел Шьонберг, а текстът е на Ален Бублил и Жан-Марк Нател. \"Имах намерение и опитах това да се случи още през 1987 г. Тогава авторът на лиценза и главен продуцент Камерън Макинтош ми даде правата за собствена режисьорска версия веднага след двете световни премиери. Имахме правата да сме трети в света, но нямахме парите\", разказа за \"Дневник\" директорът на Софийската опера и режисьор на спектакъла Пламен Карталов. Основният разказ в романа на Юго се гради около образа на бившия каторжник Жан Валжан - осъден несправедливо, успял да избяга, но преследван безкомпромисно от инспектор Жавер. Докато се опитва да се скрие, Жан Валжан успява да победи злото в себе си и решава да заживее друг живот, в който да прави добро. Така той променя нещастния живот на Козет и спасява от смърт нейния любим, а също така и самия Жавер. Действието в романа се простира и до Юнското въстание в Париж през 1832 г. и барикадите във френската столица. \"Вярвам, че постановката дава шанс на зрителите от всички възрасти лично да участват в действието и да се идентифицират с емоциите си, сходни с тези на героите и събитията от сцената\", допълни Карталов За първи път \"Клетниците\" е представен в Париж през 1980 г. с оригиналния текст на френски език. Негов режисьор е Робер Осен. Пет години по-късно Макинтош го адаптира на английски. Така мюзикълът прави дебюта си в театър \"Уест Енд\" в Лондон. През 1987 г. е представен и в Ню Йорк, където постига големи успехи. Въпреки първоначалната негативна критиката, която мюзикълът понася, днес \" Клетниците\" се възприема за класика в своя жанр.", "date": "2019.12.06", "title": "Мюзикълът \"Клетниците\" - как човекът може да се пребори със злото в себе си"}
{"url": "https://www.dnevnik.bg/sviat/2019/12/06/4002001_bosna_otnovo_ima_premier_sled_14_meseca_politicheska/", "text": "Депутатите в Сараево утвърдиха кандидатурата на Зоран Тегелтия за премиер на Босна и Херцеговина след безизходица, започнала с изборите на 6 октомври миналата година. Председателят на съвета на министрите (както е формалната му титла) сега трябва да опита да състави правителство, което спешно да се заеме с редица реформи от икономиката до съдебната система. В центъра на спора за съставяне на правителство бяха няколко въпроса като членството на страната в НАТО. Отношението към алианса бе сред темите, които искаха да повдигнат бошняци и хървати в страната, но която сърбите отхвърлят. С номинацията на премиера в средата на ноември бе приет документ за реформи, който трябва да \"дефинира\" отношенията с НАТО, но съдържанието му все още не е известно. Според босненски медии той се е позовал на документа, за да подчертае нуждата от определяне на връзките с алианса. Основна задача през страната обаче според него е да си гарантира статут на кандидат-член на ЕС. Тегелтия, етнически сърбин, е част от Съюза на независимите социалдемократи (СНСД). Това е управляващата партия в Република Сръбска (една от основни съставни части на Босна и Херцеговина), водена от бившия президент на републиката Милорад Додик, сега сръбски член на президентството на Босна. В изслушването имаше и остри, разделящи мнението в Босна въпроси към Тегелтия - например дали отрича, че босненските сърби са извършили геноцид в Сребреница през 1995 г., нещо, което Додик категорично отрича, предаде \"Болкан инсайт\". На този и на въпрос за НАТО той обаче не отговори с аргумента, че би му отнело твърде дълго време. Според босненския сайт \"Кликс\" Тегелтия още днес започва консултации за съставяне на правителство.", "date": "2019.12.06", "title": "Босна отново има премиер след 14 месеца политическа криза"}
{"url": "https://www.dnevnik.bg/analizi/2019/12/06/4001976_koi_izluga_namesata_na_borisov_v_sudebnata_vlast/", "text": "                         Трима от стария състав на Висшия съдебен съвет (ВСС), излъчени от парламента с гласовете на ГЕРБ, отрекоха пред \"Свободна Европа\" премиерът Бойко Борисов да им е казвал да подкрепят Лозан Панов за председател на ВКС. Соня Найденова, Юлияна Колева и Каролина Неделчева твърдят, че не са получавали подобни указания. Противно на думите им, преди два дни министър-председателят заяви пред Би Ти Ви, че лично е допринесъл за избора на Панов \"с начина, по който се избират във висшия съвет... С излъчените от нас представители\". Ден след думите на премиера ВСС не обърна внимание на признанието му в национален ефир, че кадрува по върховете на съдебната власт. За разследване призова самият Панов, но колегите му в пленума на съвета дори не обсъдиха случая. Потърсени за коментар от прокуратурата, също не коментираха нищо по възможността за евентуално разследване на случая. Изясняването на казуса е от компетентността на Висшия съдебен съвет, доколкото думите на премиера са свидетелство за нарушаване на независимостта на съдебната власт. От друга страна, прокуратурата е тази, която може да установи дали не става дума и за търговия с влияние. Нито една от тези институции не даде признаци, че ще търси обективната истина. Каква е истината не може да се разбере, защото трима от петимата членове на предходния състав на ВСС, с които се свърза \"Свободна Европа\", обясниха, че не са получавали указания нито от ГЕРБ, нито от Борисов за кого да гласуват, когато кадровият орган избираше председател на ВКС. \"Не съм водила такъв разговор\", отговори лаконично Соня Найденова. Каролина Неделчева пък заяви, че не познава Бойко Борисов. \"Никой не ми е оказвал никакъв натиск, нито ме е съветвал как да гласувам. Гласувала съм по съвест и вътрешно убеждение за Лозан Панов\", каза тя и добави, че не познава министър-председателя. По думите на Юлиана Колева тя от самото начало на процедурата за избор на председател на ВКС е застъпвала тезата, че постът трябва да бъде спечелен от Павлина Панова (конкурентка на Лозан Панов). \"Никога при избора на тримата големи не съм получавала нареждания и съвети. Тогава не гласувах с мнозинството във ВСС\", каза Колева. Кое твърдение от твърденията е вярно може да опита да разбере ВСС. Съдебният съвет обаче не изглежда заинтересуван от темата, въпреки че тя е пряко свързана с независимостта на съдебната власт. ВСС в годините и различните си състави ясно е показал, че установяването на политическо вмешателство в съдебната система не е сред приоритетите му. Същата незаинтересованост от темата кадровият орган на Темида прояви през 2014 година след обясненията на съдия Павлина Панова, че се е срещала с Бойко Борисов по време на процедурата за избор на председател на ВКС. ВСС не се заинтересува дали премиерът се меси в съдебната власт, когато пред 2016 година Борисов влезе на заседанието на съдебния съвет, след като Лозан Панов \"освети\" един премиерски SMS, изпратен в разгара на обсъждането на аферата \"Яневагейт\". Мнозинството на Сотир Цацаров искаше да прекрати проверката по скандалните записи, които замесиха главния прокурор и премиера в скандал за търговия с влияние в съдебната система. Тогава съдия Панов разкри SMS от Борисов, който е трябвало да му покаже, че лидерът на ГЕРБ е имал къртица във ВСС и знае във всеки един момент кой какво говори. По това време Лозан Панов говореше, че ВСС не бива да прекратява проверката на \"Яневагейт\" и да вземе сериозни мерки. Минути след оповестяването на SMS-а Борисов пристигна на заседанието, а голяма част от членовете, вместо да му зададат въпроси как получава информация за случващото се в съдебния съвет, му станаха на крака. В годините систематично ВСС и прокуратурата отказват да се занимават не само с евентуалното влияние на Борисов в съдебната система, но и с твърдения за подобно вмешателство от страна на депутата от ДПС Делян Пеевски. Дори и когато те идват от действащи магистрати, заемали отговорни постове. Такъв беше случаят с бившия председател на Софийския апелативен съд (САС) Веселин Пенгезов преди 5 години. Такъв беше и случаят от тази година, когато бившият председател на Софийския районен съд (СРС) Методи Лалов разкри, че изборът му на тази позиция станал възможен едва след среща с тогавашния председател на Върховния административен съд (ВАС) Георги Колев, организирана от Янева. На този разговор обаче се е появил и самият Пеевски, с когото Колев е споделил кой е Лалов и какъв е поводът за срещата им. За пряката намеса на изпълнителната и законодателната власт в изборите на тримата големи не се говори от днес. Признание в тази посока само през последната година направиха бившият председател на ВАС Константин Пенчев и бившият заместник-председател на ВКС Румен Ненков. Още през 2013 година пък до медиите стигна таен запис, в който бившият градски прокурор на София Николай Кокинов коментираше назначението на главния прокурор Сотир Цацаров с Борисов с думите: \"Не ми се подсмихвай, ти сам си го избра.\" В нито един от случаите ВСС не се занима с темата.", "date": "2019.12.06", "title": "Кой излъга? Намесата на Борисов в съдебната власт засега остава без реакция"}
{"url": "https://www.dnevnik.bg/detski_dnevnik/2019/12/06/4001770_dve_uchitelki_za_ramkiranata_svoboda_i_umeniiata_na_21/", "text": "                         По четене българските 15-годишни ученици продължават да се представят на стабилно ниско ниво, по математика ефективността рязко пада, а при науките спадът при представянето е един от най-големите сред всички участващи в изследването, показват обявените преди два дни данни. \"Детски Дневник\" потърси за коментар две учителки от програмата на фондация \"Заедно в час\", които разказаха за своите лични добри практики на преподаване, както и какво според тях трябва да се промени в българската образователна система, за да напреднат учениците във функционалната грамотност казва учителката. Според нея, от една страна, е необходима децентрализация на системно ниво, защото \"нуждите на учениците в различните краища на България са всичко друго, но не и стандартизирани. Съответно е необходим и нестандартизиран подход\". \"От друга страна, освен че системата трябва да позволява по-адаптивни начини на работа в зависимост от контекста, то и самите учители трябва да претърпим метаморфоза. Фокусът не трябва да е върху решаването на повече тестове, а върху разглеждането на проблема в дълбочина. Учениците не разбират какво четат не защото не са решавали достатъчно изпитни материали. Необходимо е да интегрираме начин на работа, който отговаря на нуждите на учениците, а не такъв, който адресира \"средностатистическия\" ученик (който не съществува). Залагането все повече на развиване на умения, а не само на заучаването на знания, би спомогнало при борбата с функционалната неграмотност\", заявява Тодорова. Според нея най-важно е да се преосмислят ценности и нагласи от страна на всички участници в образованието. където учителят ги подкрепя в процеса на учене, но учениците са в центъра, те са творците на своето преживяване. Това им помага да преминат от пасивни наблюдатели в активни участници и ги учи, че собственото им развитие е в техни ръце и те са отговорни за него\", вярва Вероника Тодорова. Системата за оценяване не помага на учениците да развиват функционална грамотност, както и умения на XXI век според Гергана Чолакова, преподавател по география и икономика на 5-12 клас в 90 СУ \"Генерал Хосе де Сан Мартин\" в София. \"Тестовете в училище единствено оценяват тяхното предметно знание, но не и техните умения, които са им нужни както в училище, така и извън него. Според мен трябва да изградим система, с която които са изградили по предмета като цяло\", казва учителката. Според нея, за да се развива функционалната грамотност, трябва да има и повече практически часове, в които учениците да прилагат на практика новото знание, да имат възможност да създават неща. \"Часовете по предмета, който аз преподавам, са крайно недостатъчни, особено в прогимназиален етап. Материалът е страшно много и нямаме възможност да спрем за момент и да го осмислим\", казва Чолакова. Тя развива функционална грамотност у учениците си по няколко начина. \"В часовете си се стремя да ги развивам личностно, като си поставят цели за часовете по география, нещо, което искам да постигнат за дадения раздел. Това им помага да се фокусират, особено в по-предизвикателни моменти. Те се връщат към своята цел и това им помага да работят по-усилено в часовете.\" Също редовно им давам за задача различни проекти по зададени теми. Те имат критериална матрица и по нея се водят, за да създадат своя проект. Като в тази ситуация, освен че развивам предметното им знание, развивам и умения като сътрудничество, умението да могат да се ориентират и отсяват важна и достоверна информация. Много често учениците ми се оценяват самостоятелно, използвайки критериална матрица и скала за оценяване.", "date": "2019.12.06", "title": "Две учителки за уменията на учениците в новия век"}
{"url": "https://www.dnevnik.bg/sport/2019/12/06/4002019_futbolnite_nacionali_shte_priemat_belarus_v_podgotovka/", "text": "Българският национален отбор по футбол ще играе приятелска среща с Беларус. Двубоят, който ще е част от подготовката за решителните плейофи за Евро 2020, ще е на 26 февруари. Това е точно месец преди мача с Унгария на \"Васил Левски\". При успех срещу унгарците България ще играе с Исландия или Румъния в опит да се класира на първо голямо първенство от Евро 2004. Часът и мястото на двубоя с Беларус ще бъдат обявени допълнително, съобщават от БФС. Двата отбора се срещнаха в квалификациите за световното в Русия през 2018 г., като си размениха по една победа. Съперникът ще се подготвя за важния мач с Грузия, също част от надпреварата за последните места на Евро 2020.", "date": "2019.12.06", "title": "Футболните национали ще приемат Беларус в подготовка за важния мач"}
{"url": "https://www.dnevnik.bg/kultura/2019/12/06/3987136_aktrisata_stoianka_mutafova_pochina_na_97_godini/", "text": "Една от иконите на българския театър, голямата актриса Стоянка Мутафова почина днес на 97 години, съобщи БНТ. На 21 октомври тя претърпя операция, след което последва тежко възстановяване. Смъртта ѝ идва няколко дни след кончината на друга легенда на театъра и киното -  Стефан Данаилов . \"Тази сутрин в 6,15 ч. загубихме Стоянка Мутафова. Нейният Нейчо (покойният ѝ съпруг, б.а.) си я прибра на Никулден! Поклон пред светлата ѝ памет!\", написа във \"Фейсбук\" Евгени Боянов, който работеше с нея. Стоянка Мутафова бе на сцената до последно. Само преди две години тя отбеляза своя юбилей по повод 95-ата си годишнина на сцената с постановката \"Столетие мое\", а пет години по-рано тя отново празнува голям рожден ден - 90-и - с публиката и превърналото се в нарицателно за нея самата \"Госпожа Стихийно бедствие\". Стоянка-Мария Константинова Мутафова е родена в София на 2 февруари 1922 г.. Завършила е класическа филология в Софийския университет, както и Държавната театрална школа в столицата.  Преди да стане част от основателите на Държавния сатиричен театър \"Алеко Константинов\" през 1956 г., в началото на кариерата си е актриса в екипа на Народния театър \"Иван Вазов\" (между 1949 и 1956 г.). Българската публика я обича най-вече заради ролите й на сцена в спектаклите \"Госпожа Стихийно бедствие\", \"Магистратите също плачат\", \"Шедьовър\" и \"Космонавти\". На големия и малкия екран зрителите я помнят от появите й във филмите \"Специалист по всичко\", \"Бялата стая\", \"Кит\", \"Езоп\", \"Топло\", а една от последните й по-големи телевизионни изяви е в комедийния сериал \"Столичани в повече\". През 2012 г. издателство \"Слънце\" публикува и нейната автобиографична книга, озаглавена \"Една фурия на 90\", със съавтор драматурга Юрий Дачев. В нея актрисата разкрива \"гаменския\" си нрав, както самата тя го определя в анонса на книгата. Не се насити да играе \"Знам, че зад гърба ми някои мърморят: \"Тая, дъртата, няма ли най-сетне да се насити да играе!?\" Ами няма! Не се наситих. Ще играя и за внуците ви! На никого мястото не съм затулила, нито ролята съм изяла. Не ща никой да ми сваля шапка, ама тоя театър ние, дъртите, сме го създали. Няма що някой да ми го признава, важното е, че аз го знам\", казва Стоянка Мутафова в част от анонса на книгата \"Една фурия на 90\". През 2015 г, е обявено, че ще бъде вписана в книгата на рекордите на \"Гинес\" като най-възрастната действаща актриса, която продължава да играе на театралната сцена. Няколко световни издания като австрийското ARD посвещават свои обширни материали на нейната впечатляваща с продължителността си кариера.  През 2017 г. издателство \"Хермес\" публикува биографичната книга Стоянка Мутафова от нейната дъщеря Мария Грубешлиева (изд. \"Хермес\"), в която разказва: \"Аз държа на щуротиите си и обичам да разказвам за тях. Щуротиите не са лесна работа. За тях се иска сериозен подход. Малко хора могат да правят сериозни щуротии, на пръсти се броим. Който ги може - блазе му! Аз съм от тези, можещите. Аз съм си хулиганка, и то родена хулиганка.\" Живот заради театъра \"На сцената понякога постигаш толкова изтънчено състояние на духа, че се докосваш до други светове. Но това са мигове, отминават. После се връщаш в реалния свят и оставаш само с копнежа пак да си там. От невъзможността да сме постоянно или поне по-често в другия, красивия свят на високото изкуство се ражда нашата печал.\" \"Една подлост или една недостойна постъпка, ако я отминеш, все едно че не е било, тя не те докосва, нищо не могат да ти направят. Ти си недосегаем. Ако вземеш да се ровиш, да се вживяваш в подробностите, наказваш себе си, става лошо. Отминавай, не се трови!\" \"Цялата ми мисъл е в театъра. Живея заради театъра. Не ме вълнува ще ям ли утре, какво ще облека - ама никак! Вълнува ме дали ще се запазя да играя както трябва, да не се видиотя... Ама то пък, ако се видиотиш, вече нищо няма значение.\" \"Когато бързате, когато се стремите към нещо, когато преследвате някаква цел, не го правете на всяка цена! Не сключвайте непочтени сделки. Има ли нечистотия в една история, бягайте, откажете се навреме.\"", "date": "2019.12.06", "title": "Актрисата Стоянка Мутафова почина на 97 години"}
{"url": "https://www.dnevnik.bg/bulgaria/2019/12/06/4001936_kratki_novini_parlamentut_odobri_pokupkata_na_dva/", "text": "                         За денонощие са отчетени 1330 неправомерни паркирания на места за инвалиди За денонощие са отчетени 1330 неправомерни паркирания на места на инвалиди в страната, съобщиха от МВР. Проверките са част от операция на Европейската мрежа на службите на Пътна полиция (TISPOL). Общо са били проверени 4788 водачи, като освен глобите зе неправилно паркиране на инвалидни места, са констатирани 36 случая на липса на задължителната застраховка \"Гражданска отговорност\", отнети са 60 книжки за неплатени глоби, връчени са 575 електронни фиша на водачи за различни техни нарушения, както и на 39 пътници. Най-много нарушения са установени в Пазарджик (193), Добрич (192) и Бургас (184). Полицията засече над 37 хил. превишения на скоростта за седмица 37 582 нарушения на скоростните режими са засечени при специализираната полицейска операция, проведена между 25 ноември и 1 декември 2019 г. От тях 26 098 са били в населени места. Най-много установени нарушения на скоростта са констатирани в столицата – 7742, София област (3132), и Русе (3122). Парламентът одобри покупката на два военни кораба втора ръка Парламентът ратифицира договор за доставка и закупуване на два военни кораба минни ловци втора употреба от Холандия. Придобиването на минните ловци е част от реализирането на проект за доразвиване на способности за противоминна война. По силата на договора българската ще заплати 1.9 млн. евро за придобиване на двата кораба. Мъж пострада при катастрофа между бус, автомобил и трамвай в София Мъж е пострадал при катастрофа между бус, лек автомобил и трамвай на бул. \"Ботевградско шосе\" в София, съобщи пресцентърът на МВР. Сигналът за пътния инцидент е подаден малко след 8.30 часа тази сутрин. По първоначални данни на бул. \"Ботевградско шосе\" са се ударили бус, лек автомобил и трамвай. От удара трамваят е излязъл извън релсите. Водачът на буса е транспортиран за преглед в болнично заведение.", "date": "2019.12.06", "title": "Кратки новини: За денонощие са отчетени 1330 неправомерни паркирания на места за инвалиди"}
{"url": "https://www.dnevnik.bg/bulgaria/2019/12/06/4002021_v_pamet_na_stoianka_mutafova/", "text": "На 97-годишна възраст почина  голямата актриса Стоянка Мутафова . Над 70 години почитателите на театъра и киното имаха щастието и удоволствието да я гледат на сцената и на малкия екран, а много от ролите й остават незабравими. Преди време за себе си тя сподели: \"Понякога сама се питам коя съм. Хората ще кажат коя съм, аз знам само, че съм артистка.\"  Видео: Нова телевизия", "date": "2019.12.06", "title": ""}
{"url": "https://www.dnevnik.bg/politika/2019/12/06/4002045_premierut_i_ruskiiat_poslanik_ne_vijdat_prechki_pred/", "text": "Министър-председателят Бойко Борисов се срещна с посланика на Руската федерация у нас Анатолий Макаров. В рамките на разговора им в Министерския съвет бяха обсъдени двустранните отношения, като беше изразено съгласие, че не съществуват предпоставки, които да възпрепятстват тяхното развитие в прагматичен и добронамерен дух и занапред, съобщи пресслужбата на Министерския съвет. Допълва, се че Борисов е изтъкнал интереса на България да води равнопоставен и взаимно изгоден двустранен политически диалог с Руската федерация, при който страната се ръководи от националните си интереси и се придържа към общите европейски и евроатлантически политики. \"Според министър-председателя както България, така и Русия са заинтересовани да си сътрудничат в редица сфери като икономика, енергетика, туризъм, транспорт, образование, наука и култура, социална политика\", завършва съобщението. Срещата става факт броени дни след като вчера Русия е обявила български дипломат от посолството в Москва за персона нон грата. Това е в отговор на поисканото от България  отзоваване на руски дипломат  от посолството на Русия в София в края на октомври 2019 г. Служителят в руското посолство  беше обвинен в шпионаж  от прокуратурата. През изминалите месеци имаше още няколко случая на напрежение между България и Русия. В сряда руският президент  Владимир Путин обвини България , че умишлено бави строителството на газопровода \"Турски поток\". Преди това председателят на сдружение \"Русофили\"  Николай Малинов беше обвинен в шпионаж , а впоследствие награден с руски орден. Минискандал се заформи и покрай  прелитането на руски самолети , натоварени с оръжие в посока Сърбия и  изложба в руския център в София  по повод 9 септември. В същото време през октомври Екатерина Захариева  осъществи първата визита в Москва  на български външен министър от 2011 година насам, при която беше отправена официална покана към Владимир Путин да посети България.", "date": "2019.12.06", "title": "Премиерът и руският посланик не виждат пречки пред двустранните отношения"}
{"url": "https://www.dnevnik.bg/kultura/2019/12/06/4002020_zornica_hristova_e_tazgodishniiat_laureat_na_nagradata/", "text": "Зорница Христова е тазгодишният лауреат на наградата за превод \"Кръстан Дянков\", съобщиха от Фондация \"Елизабет Костова\". Тя получи отличието за превода на \"Кладата на суетата\" от Том Улф (изд. \"Лист\"), а награждаването се състоя вчера в Литературен клуб \"Перото\". Победителят беше определен от жури в състав доц. д-р Ани Бурова, доц. д-р Бойко Пенчев и доц. д-р Мария Пипева, като тази година наградата беше връчена за 13-и път. Другите кандидати за отличието бяха Боряна Даракчиева за превода на \"Онзи в мен\" от Сам Шепърд (изд. \"Лист\"), Бистра Андреева за \"Отивам си е възвратен глагол\" от Тайе Селаси (изд. \"Жанет 45\"), Герасим Славов за \"Гладният прилив\" от Амитав Гхош (изд. \"Жанет 45\") и Стефан Аврамов за \"Лунно сияние\" от Майкъл Шейбон (изд. \"Еднорог\"). Наградата се дава ежегодно за забележителен превод от английски на български език на съвременен роман, издаден след 1980 г., с висока литературна стойност. Наградата е учредена през 2007 г. и носи името на Кръстан Дянков (1933 - 1999), известен български преводач на американска литература от XX век. Наградата вече е връчена в дванайсет поредни години на 19 преводачи на художествена литература, сред които, като е отличила преводите на български език на над 20 съвременни англоезични романа, написани от американски, австралийски, афганистански, британски, доминикански, индийски, ирландски, канадски, камбоджански, южноафрикански и японски автори.", "date": "2019.12.06", "title": "Зорница Христова е тазгодишният лауреат на наградата за превод \"Кръстан Дянков\""}
{"url": "https://www.dnevnik.bg/analizi/2019/12/06/4002041_dokato_nie_im_gledame_seira_te_si_urejdat_kelepira/", "text": "                         Доживяхме и в нашия парламент да се постигне пълен консенсус! И то по много важен въпрос – как да се похарчат парите, които плащаме като данъци. Не! Консенсусът не е за увеличение на най-мизерните пенсии, както веднага бихте си помислили. Там промяна няма – Сребърният фонд, в който трябва да се трупат пари за повишението чрез приходите от приватизация и концесии, за пореден път ще остане празен. А, парите от продажбата на летище София ще отидат за покриването на дълговете на вечно кретащото БДЖ. Не! Консенсусът не е за подпомагане на майките. Там управляващите са непоклатими – и няма да се върнат бързо на работа, а това е в тяхна вреда. Не! Консенсусът не е и за грижата за най-уязвимите. Законът за социалните услуги, който трябваше да влезе в сила от 1 януари 2020 г. и който решително би подпомогнал хората с увреждания, бе отложен заради поредното разлюляване на коалиционния \"мир\". Не! Консенсусът не е и за парите за здравеопазване. За реформа там няма нито визия, нито воля. Нищо че хората доплащат над 65% от лекарствата една трета от лечението си. В резултат ситуацията тук вече прилича на Дивия запад – все по-често отчаяни пациенти се саморазправят с изнервени лекари под невъзмутимия поглед на държавата, която предпочита да запълва дупки, вместо да укрепи фундамента на системата. Да! Както вече сте се досетили, консенсусът е за парите, които партиите ще получават като субсидия за 2020 г. Може да не ви се вярва, но най-важният дебат за всички нас – този за бюджета на държавата ни, в голямата си част бе \"претупан\" за един час, но По въпроса със субсидията всяка година се разиграват баталии. Депутатите прибягват до какви ли не спектакли, за да мотивират нуждата да се самофинансират от щедро по-щедро. Даже референдум благоволиха да допуснат, но резултатите не им харесаха и дружно решиха да не ги зачитат. Все пак 72% от българите се произнесоха, че субсидията трябва да е 1 лв. Но както всички знаем, за депутатите народната воля важи само когато съвпада с тяхната. Същото важи и за законите. Практиката е показала, че те могат да бъдат нарушавани в името на общото благо – ако депутатите са сторили някаква глупост и се налага да я поправят. По време на дебатите около субсидиите бе прегазен невъзмутимо Правилникът за работа на парламента, който позволява само по две гласувания на текст – субсидията бе фиксирана на 8 лв. с трето гласуване на текст, който вече бе отхвърлен два пъти. Но както отбеляза председателят Цвета Караянчева: \"Правилникът не изчерпва абсолютно всички житейски ситуации.\" Те и законите са така, но простосмъртните понасяме последствия, ако ги нарушим даже поради незнание, камо ли с умисъл. В случая не става дума за сиромахомилство – партиите имат нужда от финансиране. Проблемът даже не е в това колко голяма да е субсидията от държавния бюджет, макар че очевидно няма логика да превръщаме партиите в паразити, които живуркат от лихвите върху милионите субсидии, сложени на депозит. За разлика от всеки гражданин, фирма или организация, която трябва по три пъти да доказва пред данъчните всеки приход и разход, партиите се \"отчитат\" ангро. 70% от разходите им са в графа \"Други\". Сметната палата, която трябва да ги проверява, само подпечатва т.нар. им отчети, без да се задълбочава защо например по закон парите трябва да отиват само и единствено за партийна дейност, а масово се използват за дарения на храмове. Както се казва, с чужда пита помен се прави. И вече никой не си прави труда даже да привлича симпатизанти, които да внасят членски внос. Но дебати по този въпрос няма. Има драматични совалки за това дали субсидията да е 0 лв., 1 лв., 8 лв. или 10 лв., като дебатите често са лишени от всякаква логика. ДПС например първо бранеше идеята, че партиите изобщо не трябва да бъдат финансирани от бюджета – както може да се очаква от партията, основател на модела с обръчите от фирми. После предложи субсидията да е 10 лв., но категорично отказа да подкрепи БСП тя да е 8 лв.?!? ГЕРБ уж спазва повелята на лидера си субсидията да е 1 лв., защото така е поискал народът. Но бързо и даже \"без отвращение\" клекна пред коалиционните партньори от \"Обединени патриоти\" за 8 лв. ДПС обвини ГЕРБ, че е в сговор с БСП как да прекара субсидията от 8 лв. – като депутатите от ГЕРБ напуснат пленарната зала при гласуването, за да мине предложението. И после използваха абсолютно същата тактика, за да осигурят безпрепятствено минаване на текста за 8 лв. Целият този цирк допълнително срива и без това мижавия рейтинг на парламента. И едва ли ще убеди някого, че сеирът за масите си струва. Обаче келепирът за партиите е осигурен.", "date": "2019.12.06", "title": "Докато ние им гледаме сеира, те си уреждат келепира"}
{"url": "https://www.dnevnik.bg/gradska_sreda/2019/12/06/4002047_novi_trima_zam-kmetove_da_ima_stolichna_obshtina_iska/", "text": "Трима нови заместник кметове да има Столичната община, предлага Йорданка Фандъкова. Те ще отговарят за нови направления в структурата на общинската администрация, които първо трябва да бъдат одобрени от Столичния общински съвет. Бившият министър на транспорта  ще е зам.-кмет с ресор \"Транспорт и градска мобилност\". Той ще отговаря за развитието на довеждащия транспорт, актуализацията на разписанието на целия градски транспорт и изготвянето на програма за изграждане на спирки и на мерки за ограничаване на трафика, разясни Фандъкова. , досегашен изпълнителен директор на общинската Агенция за приватизация и инвестиции, ще е зам.-кмет по новото направление \"Дигитализация, иновации и икономическо развитие\". Той трябва да развие електронните услуги в администрацията за удобство на гражданите, внедряване на иновативни решения за градската среда чрез работа с IT сектора и активно да привлича на нови инвеститори, очерта дейността му тя. Ще има и нов зам.-кмет за новото направление \"Обществено строителство\". Той още не е избран, Фандъкова само обяви, че \"е инженер с доказан опит, имам разговори с такива експерти и следващата седмица ще обявя и кандидата, който ще поеме това направление\". Той ще отговаря за планирането, проучването и възлагането на всички публични обекти, по които работи общината. Неговият екип ще отговаря и за представянето на новите инфраструктурни проекти, както и на основните материали, които ще бъдат влагани в тях. Към това направление ще бъде включено сегашното общинско предприятие за проектиране \"София-проект\". То ще мине на директно подчинение на зам.-кмета по строителството, уточни Фандъкова. В новата структура на Столичната община се предвижда ново направление \"Европейски политики, международна дейност и туризъм\". То е новият вариант на сегашното \"Инвестиции и строителство\", за което отговаря зам.-кметът Ирина Савина. Тя поема новото направление, каза кметът на София. Сегашната дирекция \"Инвестиционно отчуждаване\" минава на пряко подчинение на главния архитект на София Здравко Здравков. Целта е да се увеличи бързината и подобри координацията при реализацията на големите инфраструктурни проекти, обоснова се Фандъкова. Дирекция \"Спорт и превенция\" да се реорганизира в \"Спорт и младежки дейности\", предлага тя. Фандъкова обясни, че сега по щат има осем заместници, а с новата структура те стават девет. В миналия мандат Дончо Барбалов, зам.-кмет по финансите, съвместяваше дейностите и на зам.-кмет по здравеопазването и по транспорта след оставката на Евгени Крусев. И през новия мандат Барбалов ще отговаря за финансите и здравеопазването, които Фандъкова обединява в едно направление. Тя обеща още от 1 януари Столичната община да мине изцяло на електронни обществени поръчки. Деловодството на общината вече ще работи и в събота до 14 ч. Кметът не спомена за смяна на досегашните си заместници. Те са: Ралица Стоянова - законност и контрол, Дончо Барбалов - финанси, здравеопазване и транспорт, Йоана Христова - екология, Тодор Чобанов - култура, образование и спорт, Ирина Савина - инвестиции и строителство, и Албена Атанасова - социални дейности и интеграция на хората с увреждания.", "date": "2019.12.06", "title": "Нови трима зам.-кметове да има Столичната община, иска Фандъкова"}
{"url": "https://www.dnevnik.bg/politika/2019/12/06/4001942_parlamentut_zadulji_pravitelstvoto_da_prieme_plan_za/", "text": "След бурни дебати за свободата на словото у нас парламентът задължи до края на март следващата година правителството да приеме план за развитието на медийната среда в България, включително и нов модел за финансиране на обществените медии. Решението бе взето единодушно след разисквания, инициирани от БСП. Според представители на управляващите формации ГЕРБ и \"Обединени патриоти\" у нас има свобода на словото, защото всеки можело да говори каквото си иска. Депутати от БСП обаче смятат, че няма среда за качествена журналистика, а основните проблеми са цензурата и автоцензурата. Лоша среда или фалшиви новини  Според зам.-председателя на парламентарната група на \"БСП за България\" Крум Зарков свободата на словото не е всеки да каже каквото си иска, а да се създадат условия на журналистите да работят свободно. \"Фалшивите новини се борят с качествена журналистика. Има авторитетни журналисти, но систематично се работи за тяхното омаскаряване\", каза Зарков. \"Цензурата върху определени теми в последните няколко месеца е очевидна. По-сериозен проблем е автоцензурата. Има страх сред колегите. Едни олигарси могат да те уволнят, ако си позволиш да напишеш не това, което трябва. Бойко Борисов освобождава един друг собственик на системата на разпространение, който я управляваше, а сега не му е необходима. Това няма да върне онези вестници, които затвориха заради монопола\", обяви депутатът от \"БСП за България\" Антон Кутев. Според колегата му Александър Симов, когато в България липсва свобода на словото, качеството на демокрацията куца. Според председателя на медийната комисия в парламента Вежди Рашидов от ГЕРБ основният проблем са фалшивите новини. Атака срещу \"Репортери без граници\" Според депутати от БСП е много сериозен проблем, че България е на 111-о място по свобода на словото според класацията на \"Репортери без граници\". Вежди Рашидов обаче е на мнение, че организацията прави страшно вмешателство в работата на хората. За пореден път зам.-председателят на парламентарната група на ДПС Йордан Цонев критикува класацията на \"Репортери без граници\", която не е докладвала за \"фрапиращия случай на мейли, които изтекоха от една медийна група\". Той каза, че всичко било в интерес на Сорос обществото, защото в докладите пишело само за Делян Пеевски. По думите му протестъри протестирали в защита на Силвия Великова от БНР, но в комисията за проверка на случая в парламента имало писмо, че заради тях са сменени ресори на други репортери. \"Г-н Пеевски притежава една част от медиите, а г-н Прокопиев притежава другата част. Тяхната битка не е политическа и всички знаем за какво говоря\", обяви Вежди Рашидов. Какво ще се решава  Дебатът се проведе по инициатива на БСП, която иска  нов модел за финансиране на обществените медии  - през фонд \"Радио и телевизия\", в който правителството да дава част от брутния вътрешен продукт, но да не се събират такси от потребителите. За запазване на обществените медии, където имало плурализъм, се обяви и депутатът от ГЕРБ Тома Биков. По инициатива на Вежди Рашидов към ресорната комисия е създадена  работна група , която да предложи промени в Закона за радиото и телевизията.", "date": "2019.12.06", "title": "Парламентът задължи правителството да приеме план за развитието на медийната среда"}
{"url": "https://www.dnevnik.bg/sviat/2019/12/06/4002069_donald_i_melaniia_trump_zapaliha_svetlinite_na/", "text": "Американският президент Доналд Тръмп и съпругата му Мелания спазиха традицията и запалиха светлините на националното коледно дърво по време на тържествена церемония в четвъртък вечерта във Вашингтон. На Мелания Тръмп беше поверена честта да натисне бутона и да направи така, че 9-метровият смърч да грейне в тъмното. Видео: White House", "date": "2019.12.06", "title": ""}
{"url": "https://www.dnevnik.bg/kultura/2019/12/06/3994435_otkus_ot_utre_na_radostina_a_angelova_i_aleksandur/", "text": "                         Майка и син пишат роман! Щастливи сме да обявим, че Радостина А. Ангелова ще зарадва читателите си с нова книга, този път написана в съавторство с нейния син – Александър Станков. Утре ухае на ароматно кафе, поднесено с обещания за ден, изпълнен с емоции. Утре е времето, когато сме събрали кураж за важните разговори. Денят, в който сме готови да посрещнем истините, да открием частица от себе си, опознавайки света на другите. \"Утре\" е роман в сегашно време за това, което искаме да постигнем в бъдеще. История за приятелството и семейството, за брака и любовта, за мечтите и страховете. Сърдечна, топла, истинска. В нея една майка балансира между ролята на родител и приятел на своето дете, докато самата тя се намира на кръстопът, а един тийнейджър се сблъсква с вълненията, които все повече го приближават към света на възрастните. Албена е в края на четиридесетте и има собствен бизнес, който успешно ръководи. Още преди да е изпила сутрешното си кафе, мислите й вече хвърчат в различни посоки – дали днес ще е денят, в който съпругът й ще превъзмогне екзистенциалната си криза, провокирана от наскоро преживяния инфаркт; какво предизвикателство я очаква в някое от шестте й кафенета в София; и защо синът й се е записал в театрален кръжок, след като артистичните му възможности са станали ясни още в ранните му години. Тома е на шестнадесет – умно и добро момче, което за пръв път среща любовта. Или поне такова усещане има. Макар че се оказва, че тя, любовта, е загадка, за която той не е убеден, че е подготвен. С помощта на неговата съученичка Ади и най-добрия му приятел Мартин Тома трябва да открие пътя до сърцето на своята любима, но къде ли ще го изведе той. Извън дома, двата свята на Албена и Тома, на родителя и на тийнейджъра, се сблъскват, когато тя решава да се кандидатира като родител доброволец в театралния кръжок в училище. В търсене на пиеса, която да представят за предстоящото училищно тържество, се раждат осем коледни истории, заредени с енергията на техните разказвачи, които повдигат актуални въпроси, без да изневеряват на посланието, което празникът носи – да бъдем по-добри. Разказан от две гледни точки, на майка и син, \"Утре\" е роман, подходящ за цялото семейство – както за родители, така и за техните деца. История за вълненията от младежките години, които възрастните (съ)преживяват на различен етап от живота си. И между глътките кафе вкусват своето утре, изпълнено с надежда и възможности. Радостина А. Ангелова е преподавател, доктор на техническите науки. Награждавана e у нас за поезия и разкази, победител е във Втория европейски конкурс за поетична книга на английски език (2011). Три поредни години е включена в европейския Топ 100 за най-креативните автори на хайку. Има издадени седем романа, сред които \"Виенски апартамент\", \"Афиши в огледалото\" и \"Бал в Мулен Руж\". \"Утре\" е първата й книга в съавторство с нейния син. Александър Станков е на шестнайсет години и пред името му в конкурсите често стои \"най-млад автор\". Ученик е в Немския отдел на 91 Немска езикова гимназия. Две негови стихотворения са отпечатани в детска антология на белгийското издателство Alquirelle (2011), печелил е награда в конкурса \"Перо от Пеликан\". Негови разкази са е включени в сборниците \"Лабиринт на любовта\" (2018) и \"Под лъчите на слънцето\" (2018). \"Утре\" е първият му роман. РИСТРЕТО Ристрето е малката сестра на еспресото. За да участва в игрите наравно с батко си, тя трябва да е двойно по-издръжлива и двойно по-изобретателна. Макар че е два пъти по-малка, тя притежава същата сила като еспресото. Пие се на един дъх, а дъхът ´се помни дълго: токчетата на жените тракат по-бързо, пръстите на машинописките се движат по-живо, а погледите на мъжете, които святкат в тъмното след някое женско бедро, са два пъти повече и два пъти по-жадни. Понякога ристрето горчи като несподелена есен, друг път е сладка като черешката в чаша мартини. \"Каквото и да е, ристрето променя багрите на света\" – допълва слепецът от Кафе дьо Пари в Монако с бежова чихуахуа в скута си. А после изважда златна кредитна карта и плаща сметката си на приведения до креслото му сервитьор. Рецепта Ристрето се приготвя като еспресо, но с половин доза вода (15 милилитра) и много фино смляно кафе. 5 Не знам дали го обичам, дали го мразя. Ако го няма, ми липсва. Ако е тук, ме дразни. Идеята да се разделим завинаги ме плаши. Идеята да живеем заедно – също. Превръщам се във везна, която натежава ту наляво, ту надясно и щом се успокои, погледна ли към някое от блюдата, то отново се измества или нагоре, или надолу. А аз искам равновесие. Пълен баланс. Покой. Устойчивост. И хармония. Истината е, че си го имаме. Моето, нашето, всеобщото космическо равновесие се нарича Тома. Когато той има проблем, космосът, всички, ние, аз – имаме проблем. Когато нещата около него са в затишие, аз, ние, всички, космосът – притихваме. Ако имам късмет Сава да не ме дразни или аз да не дразня него, равновесието, създадено от добруването на Томи, може да продължи дълго. ― Понякога със Сава играем игра, за която не сме се уговаряли. Играем я безмълвно (за него съм сигурна, за себе си – невинаги), знаейки, че другият знае. Заемаме позицията на любезния съсед: добро утро, добре ли спа, кога излизаш, кога ще се върнеш, искаш ли супа за обяд, не искам супа за обяд, ще поръчам храна за вечеря, по-добре да направя омлет за вечеря, постъпи както предпочиташ, направи както прецениш, хубав ден, хубав ден. Вечерта репликите са по-добни: добър вечер, здрасти, добре ли мина, всичко е наред, нося лазаня за вечеря, омлетите ще са готови след десет минути, ще направя салата, чудесна салата, мисля да си лягам, лека нощ, лека нощ... И така с дни. Мога само да гадая какво върши Сава у дома, докато е сам или докато аз не съм там. Не отваря лаптопа, не пуска телевизора, слуша единствено музика от дискове, защото радиото може да замърси слуха му с новини или реклами. Излиза на дълги разходки и със сигурност пазарува. И все пак – това са часове наред, които не мога да си представя с какво освен със супите запълва. Парите от продажбите на фирмите са толкова, че и децата на Томи не би трябвало да работят. Но ние не говорим за това, даже изобщо не го споменаваме – стандартът ни на живот не се промени към повече лукс, дори обратното. Ако преди Сава беше готов да ме поглези с някоя екзотична екскурзия, сега най-много от всичко иска да ходи на селски туризъм. Не че престоят в селска къща е особено евтин, но поне изключва няколко хиляди за самолетни билети. Едно е сигурно – Сава е спокойният у дома. Невинаги е било така, вероятно, но дори аз съм забравила другите му разновидности. Забележително е това съчетание на емоционален ум, който преследва целта си със страст, и хладно спокойствие на изваден от ножницата меч. Убедена съм, че Томи се възхищава на Сава толкова, колкото и аз, макар да е виждал твърде малка част от рицарските дуели и победи на баща си. Но историята с Кафенето на спортистите, която ме застигна в сряда, не е от тях. Нито е дуел, нито е победа. Удар в гръб е. В моя гръб.", "date": "2019.12.06", "title": "Откъс от \"Утре\" на Радостина А. Ангелова и Александър Станков"}
{"url": "https://www.dnevnik.bg/biznes/2019/12/06/4002058_edna_treta_ot_firmite_izpolzvat_socialni_mreji_za_da/", "text": "През тази година 33.8% от фирмите използват различни видове социални медии, за да развиват дейността си и да разширяват своето присъствие в интернет. Това показват данните на НСИ от проведено изследване сред бизнеса. Най-популярни са Facebook, LinkedIn, Xing, Yammer, Probook.bg и др., в които 33.2% от компаниите поддържат свой профил. Общо 73.9% от тях използват профила си за подобряване на имиджа или за рекламиране на продуктите си. 62.7% го използват, за да получават обратна връзка от клиентите си, а 32.8% - за наемане на служители. Общо 29.5% от фирмите казват, че ползват профилите за контакти и сътрудничество с техни партньори. за гласови или видеоразговори през интернет за служебни цели, а 46.4% предоставят на служителите си преносими устройства, които разполагат с мобилна интернет връзка, сочат още данните. Относителният дял на заетите в предприятията, които използват компютър ежедневно за изпълнение на служебните си задължения, е 32.1%, а на 28.7% от работещите е осигурен достъп до интернет. Заетите, които използват преносими устройства с мобилна интернет връзка за служебни цели, са 11.4%. а реализираният оборот от електронна търговия възлиза на 4.5% от общия им оборот. Относителният дял на тези, които осъществяват уеб продажби, е 10%, а на тези, използващи съобщения от тип EDI (електронен обмен на данни) - 1.5%. За десетгодишен период относителният дял на предприятията, които продават стоки и услуги чрез електронна търговия, се е увеличил близо три пъти. Почти в сто процента от предприятията има интернет, а високоскоростният, надежден и непрекъснат интернет достъп е основна необходимост за предприятията и 93.7% от тях имат постоянен достъп до глобалната мрежа. За връзка с интернет предприятията основно използват DSL или друг вид фиксирана технология (80.5%), като при 64.8% от тях скоростта на най-бързата фиксирана връзка е по-висока от 30 Mbps. По данните като 12.6% посочват, че използват информация за поведението на посетителите на уебсайта (брой кликвания, разглеждани елементи, продължителност на сесията и др.) с цел реклама или подобряване на клиентската удовлетвореност. На сайта си 79.1% от фирмите дават информация за предлаганите стоки или услуги; дават връзка или препратка към профила си в социална медия - 34.5%; възможност за онлайн поръчки или резервации на стоки или услуги - 26.3%. Всяко пето предприятие (20.1%) има заети, чиято основна работа е да разработват, управляват или поддържат информационни системи или софтуерни приложения. През предходната 2018 г. 10% от предприятията са наели или са се опитали да наемат специалисти в тази област, като 41.6% от тях са изпитали трудности при намирането на подходящи кадри. За да повишават квалификацията на служителите си, 10.1% от работодателите осигуряват обучение в областта на информационните технологи. Данните от изследването показват, че 85% от фирмите прилагат като сред най-разпространените са поддържане на актуализиран софтуер (74.1%), удостоверяване чрез сигурна парола (72.3%), контрол на достъпа до мрежата на предприятието (51.1%) и архивиране на данните на отделно място - 50.7%.  През предходната календарна година като при 12.6% тези инциденти са довели до недостъпност на информационни услуги, а при 7.5% са били унищожени или повредени данни. Едва 2.8% от фирмите имат застраховка срещу такива инциденти. ", "date": "2019.12.06", "title": "Една трета от фирмите използват социални мрежи, за да наемат служители"}
{"url": "https://www.dnevnik.bg/sport/2019/12/06/4002083_chelsi_specheli_objalvaneto_i_shte_moje_da_privlicha/", "text": "Челси\" ще може да прави трансфери през януари. Клубът от Лондон спечели обжалването в Спортния арбитражен съд срещу решението на ФИФА. В края на февруари международната федерация  забрани на \"Челси\" да привлича футболисти през следващите два трансферни прозореца  заради нарушаване на правилата за трансфери на непълнолетни играчи от чужбина. Решението беше съпътствано и от глоба от 600 хил. швейцарски франка. Тогава  клубът обвини ФИФА в прилагане на двоен стандарт . Сега забраната пада предсрочно, след като клубът беше лишен от възможността да привлича футболисти през лятото. Глобата е намалена наполовина. Развитието е положително за мениджъра Франк Лампард, под чието ръководство отборът се представя на високо ниво. \"Челси\" е четвърти във Висшата лига с 29 точки, като е на 14 от убедителния водач \"Ливърпул\". В шампионската лига сините са трети в групата си преди последния кръг, но имат добри възможности за класиране за осминафиналите.", "date": "2019.12.06", "title": "\"Челси\" спечели обжалването и ще може да привлича футболисти през януари"}
{"url": "https://www.dnevnik.bg/bulgaria/2019/12/06/4002082_lozan_panov_za_sujalenie_prokuraturata_pridobi_vlast/", "text": "За съжаление прокуратурата придоби власт над съда, което е абсурдно в една демократична държава.\" Това заяви председателят на Върховния касационен съд Лозан Панов по време на конференция в Съдебната палата на тема \"Независимостта на съда - актуални аспекти в практиката на Европейския съд по правата на човека\". \"Основните заплахи за независимостта на съда идват от самата съдебна система, а именно - от прокуратурата и в частност от главния прокурор. Главният прокурор разполага с мощен набор от инструменти за тормоз на съдиите, към които няма симпатии. Днес съдиите не изпитват толкова страх от политиците, колкото от главния прокурор. Този страх се обуславя от обоснованите съмнения относно справедливостта на процеса, ако на даден съдия му бъде повдигнато обвинение или пък негови близки бъдат подложени на институционално преследване. Наказателната репресия у нас - това са кръвоносните съдове на властта\", каза още Лозан Панов. Видео: Медиапул", "date": "2019.12.06", "title": ""}
{"url": "https://www.dnevnik.bg/sviat/2019/12/06/4002100_bulgarka_e_arestuvana_v_gurciia_za_telefonni_izmami/", "text": "Българка е била задържана в гръцкия град Янина, съобщи БНР. Жената е участвала в група за телефонни измами. 60-годишната Русанка Ангелова е била \"касиерка\" на престъпната група и е събирала парите от жертвите. Измамените са били подвеждани с лъжлива информация за близък човек, пострадал при катастрофа. Досега са доказани измами за 146 500 евро, извършени за три месеца от 9 души. Арестът на Ангелова е извършен в момент на получаване на пари от възрастна жена, която е съобщила за случая предварително в полицията.", "date": "2019.12.06", "title": "Българка е арестувана в Гърция за телефонни измами"}
{"url": "https://www.dnevnik.bg/sport/2019/12/06/4002090_disciplinarnata_komisiia_privika_sudii_i_futbolisti/", "text": "Дисциплинарната комисия към БФС привика съдии и футболисти заради напрежението около  мача между \"Арда\" и ЦСКА  от осминафиналите за Купата на България. В основата е спречкването между Илиас Хасани от домакините и нападателя на червените Али Соу. В средата на второто полувреме двамата влязоха в единоборство. След него Соу получи директен червен картон, а Хасани - втори жълт и също беше отстранен от играта. От БФС посочват, че комисията призовава главния съдия Ивайло Стоянов, резервния съдия, както и двамата футболисти. Те трябва да се явят на заседанието във вторник. От \"Арда\" обвиниха Соу, че е ритнал Хасани в тунела, когато отивали към съблекалните. Двамата няма да играят в мача между \"Арда\" и ЦСКА за първенство в неделя в Пловдив.", "date": "2019.12.06", "title": "Дисциплинарната комисия привика съдии и футболисти заради \"Арда\" - ЦСКА"}
{"url": "https://www.dnevnik.bg/kultura/2019/12/06/4002064_konkursut_za_direktor_na_nacionalnata_hudojestvena/", "text": "Състезание с предизвестен край. По този начин определи конкурса за директор на Националната художествена галерия (НХГ) депутатът от БСП Кристина Сидорова по време на днешния парламентарен контрол. Тя заяви, че правилата, по които е проведен конкурсът, са били за \"създаване на един кандидат\". Преди малко повече от седмица Министерството на културата обяви, че  за директор на галерията е избран изкуствоведът Яра Бубнова . От средата на септември 2018 г. тя беше временен директор на институцията, след като Слава Иванова беше освободена от поста две години преди изтичането на мандата й.  Сидорова припомни изложбата на френската художничка Ода Жон в края на ноември миналата година, на която се състоя  пърформансът-коктейл \"Вечеря - натюрморт\", който даде повод за редица критики . Тя се спря и на обвиненията към Бубнова за конфликт на интереси като временен директор на НХГ и същевременно директор на Института за съвременно изкуство - София. \"Това не създаде конкурентоспособност, а създаде чувство за обреченост\", заяви депутатът. Според нея при провеждането на конкурса е имало редица нарушения, а крайният резултат е обявен след срока, регламентиран от законодателството. Депутатът от БСП Александър Симов свърза избора на Бубнова с \"една малка групичка от творци, които са се обявили за каймака на българската култура и продължават да паразитират\". Според него изборът на изкуствоведът е в нарушение на правилата, а Бубнова още в началото на конкурса е била фаворит на Министерството на културата. Министърът на културата Боил Банов обяви, че не е имало нарушения спрямо регламента за провеждане на конкурса, а видеозаписите от изслушванията на кандидатите са публично достъпни. \"Всеки може да види дали комисията е взела правилно решение или не\", каза той. \"Оценени са професионалните качества\", допълни Банов. Относно срока за обявяване на новия директор Банов обясни, че министерството е трябвало да изчака първо всички кандидати да бъдат уведомени в писмена форма. \"Чак след като писмата са върнати, ние имаме правото да оповестим избрания кандидат\", допълни той. \"Продължавате да изказвате твърдения, които не са доказани\", отговори Банов на Сидорова и Симов. \"Това, което се опитвате да вмените на обществото, че Министерството на културата през цялата година е свързано със скандали, не ви прави чест\", завърши той.", "date": "2019.12.06", "title": "Министърът на културата не вижда проблем в конкурса за директор на Националната художествена галерия"}
{"url": "https://www.dnevnik.bg/bulgaria/2019/12/06/4002095_vsichko_e_napraveno_a_voda_niama_obobshtiha_ot_bsp/", "text": "Всичко е направено, а вода няма, до този извод стигаме, след вашето изложение, обяви днес депутатът от БСП Таско Ерменков. Поводът беше отговор на министъра на регионалното развитие и благоустройството Петя Аврамова на въпрос в рамките на парламентарния контрол за политиката на МРРБ за предотвратяване на опасността от воден режим в някои населени места и необходимостта от инвестиции в инфраструктура във ВиК сектора. В продължение на повече от шест минути Аврамова обясни как от 2014 година насам има систематичен и последователен подход в управлението на ВиК сектора и изброи всички стратегии, наредби и правилници, които го касаят. Аврамова каза още, че по оперативна програма \"Околна среда 2014 - 2020\" година има прединвестиционни проучвани за 14 области, които са дали яснота какво е състоянието на мрежата и качеството на водата и какви инвестиции са нужни. Министърът каза още, че ВиК оператори от тези области кандидатстват за финансиране на обща стойност 1.8 млрд. лв по европрограмата, които ще се осъществят в настоящия програмен период. \"Приходите намаляват, разходите се увеличават. Нужни са значителни инвестиции, цената на водата не може да генерира нужните средства заради намалялата консумация и социалната поносимост. Търси се систематичен подход за финансиране\", обобщи Петя Аврамова. След отговора на министъра Таско Ерменков посочи, че БСП внасят предложение за организиране на обсъждане по темата в парламента, като дали то ще се приеме ще се реши на следващото заседание на парламента. Поводът е режимът на водата в Перник и възможността скоро и в други големи населени места да се въведе такъв. Вчера Аврамова съобщи, че 127 хил. души в 11 населени места са в ситуация на недостиг на вода.", "date": "2019.12.06", "title": "Всичко е направено, а вода няма, обобщиха от БСП след изказване на министър Аврамова"}
{"url": "https://www.dnevnik.bg/analizi/2019/12/06/4002089_osnovnite_zaplahi_za_nezavisimostta_na_suda_idvat_ot/", "text": "                         По повод 30-годишнината от падането на комунистическия режим \"Отворено общество\" обяви данните от свое проучване, според което половината българи смятат, че демокрацията и върховенството на закона са под заплаха от пълзяща автокрация. В този смисъл разговорът ни по темата \"Независимост на съда\" е жизнено необходим, защото независимостта на съдебната власт обезпечава върховенство на закона, а съдиите в най-голяма степен са натоварени с отговорността да бъдат негов гарант. Правовият ред на всяка една демократична държава изключва възможността субектите, които създават правилата, да осъществяват контрол върху тяхното спазване. Времето, в което това е било възможно, все още не е толкова далеч в миналото и именно липсата на демократични традиции у нас увеличава опасността от неговото реставриране - процес, който се наблюдава и в други посткомунистически страни в Източна Европа. Според изследователи, ако човек се движи със завързани очи и няма външни ориентири, то той е склонен да се движи в кръг. Кръгообразните маршрути на движещия се без ориентир се дължат на постоянно променящото се у него чувство за \"право напред\". С всяка стъпка настъпва малко отклонение в когнитивната представа на ходещия за права посока и тези отклонения се натрупват, за да изпратят индивида във все по-малки и по-малки кръгове на движение. Това постоянно отклоняване не се случва, когато са налични външни ориентири, защото те позволяват на ходещия често да \"рестартира\" усещането си за посока. Привърженик съм на тезата, че с оглед състоянието на медиите ни и липсата на силна опозиция, обществото ни се движи със завързани очи и все повече губи своята посока. По тази причина най-напред е необходимо да се погрижим да обясним на гражданите нашата значимост. Нуждаем се от силно лидерство в съдебната система и ангажираност, защото защитата ни от неправомерни посегателства не е задача на някой друг, а на нас самите. Ако ние се ограничим единствено до позоваването на абстрактни, макар и важни принципи, отнасящи се до конституционната значимост на независимата съдебна власт, едва ли ще бъдем чути. Напоследък все по-често ставаме свидетели на безпринципно критикуване на актовете на съда, което се изразява в лични нападки срещу магистрати. Опитите да бъдат дискредитирани колеги – безупречни професионалисти, не е индивидуален проблем, защото увреждането на тяхната репутация касае доверието в цялата съдебна система. Наложително е да бъде изграден ефективен механизъм за противодействие на всяка форма на неправомерно въздействие върху съда, без оглед източника и съответно да бъдат предприети адекватни мерки за преодоляване на констатирани слабости при изпълнение на длъжността. Така например в нашата свръхконсервативна система се възприема схващането, че съдът говори само чрез своите актове. Наричам го архаично, защото не смятам, че си заслужава да се защитава някакъв принцип заради самия него. Правото трябва да регулира реалните обществени отношения, а Заради критично ниското доверие в правораздаването ни, ние се ползваме с ограничена обществена подкрепа и затова единствено неговото увеличаването е онова, което би опазило системата от разруха. Реалността показва, че пропастта от недоверие, която ни дели от гражданите, изключително умело се използва от цинични политически играчи, за да атакуват още по-настървено съда, като целта им е окончателно да изгорят мостовете ни с онези, които сме призвани да опазим от произвол. Няма друг начин да бъде обезсилена една безпринципна критика към съда, освен чрез адекватно разясняване на съображенията на състава, защото много често информацията, която излиза в публичното пространство, е или едностранна, или изобщо не отговаря на фактите и истината. Подобно представяне няма как да не създаде една изкривена представа за реалността, а незнанието само по себе си провокира недоверие. Разбира се далеч съм от мисълта, че съдиите трябва да разясняват публично всеки свой акт, но има моменти, когато подобна реакция е необходима, защото непремерените изявления на представители на други власти са заплаха за справедливостта в процеса, тъй като неминуемо ще даде отражение върху актовете на съдии в бъдеще време и върху тяхното процесуално поведение. Справедливият процес е в същината на върховенството на правото. която излъчва една от страните в процеса. За съжаление прокуратурата придоби власт над съда, което е абсурдно в една демократична държава. Затова считам, че основните заплахи за независимостта на съда идват от самата съдебна система, а именно - от прокуратурата, и в частност от главния прокурор. Главният прокурор разполага с мощен набор от инструменти за тормоз на съдиите, към които няма симпатии. Днес съдиите не изпитват толкова страх от политиците, колкото от главния прокурор. Този страх се обуславя от обоснованите съмнения относно справедливостта на процеса, ако на даден съдия му бъде повдигнато обвинение, или пък негови близки бъдат подложени на институционално преследване. Наказателната репресия у нас – това са кръвоносните съдове на властта. За съжаление някои Прокуратурата винаги е вървяла с победителите. За управляващите тя е инструмент, за управляваните – бухалка. Атрактивните обвиняеми у нас са падналите от власт, но въпреки това при всеки опит за реформа на прокуратурата се чуват яростни гласове, че се посяга на нейната независимост. В редица напреднали държави прокуратурата е част от изпълнителната власт, но функционира добре. В други държави прокуратурата е независима институция извън съдебната власт и също функционира добре. У нас прокуратурата е в съдебната власт и е зависима само от главния прокурор. А той от своя страна, не зависи от никого. С течение на времето прокуратурата неформално се сдоби и със законодателна инициатива. Така прокуратурата се инфилтрира във всички власти. Независимостта на прокуратурата - по начина, по който е регламентирана в законодателството, се превърна във всевластие. В последно време, дори и за най-непредубедения възникват основателни съмнения, че партиите получават \"разрешение\" от главния прокурор за свои действия. Избирателното преследване на определени магистрати чрез дисциплинарни производства или необективно атестиране е също част от опитите да се направи послушен съдът. Повечето от тях се характеризират най-вече с двойното прилагане на възприети стандарти, в зависимост от съдията, който се наказва или атестира. Посредствеността на съдията е също не по-малка опасност за неговата независимост, защото магистрат, който не е уверен в своите качества, по правило е уязвим. Трябва да си признаем, че користта е друг изключително важен елемент от личностната характеристика на един магистрат, която държи съвестта на съдията в плен. Борбата с това явление изисква в системата да се създаде онази среда, която да го лиши от условията, в които може да съществува. също рефлектира върху тяхната независимост. Накрая бих искал да кажа няколко думи за ролята на съдийската колегия към Вшсшша съдебен съвет, чието задължение да защитава независимостта на съдебната власт е конституционно установено. За съжаление, не липсват примери за абдикирането и от това нейно задължение. Причината е в голямото политическо влияние и в начина, по който е структурирана колегията, която е поставена в сериозна зависимост от останалите власти още на законодателно ниво. Моят призив към всички колеги е да бъдем по-активни в процесите, които засягат правораздаването. Пълзящите процеси в другите две власти застрашават най-вече съдебната власт, която е и най-уязвимата. Ако неглижираме опасностите, има риск системата да рухне, а заедно с нея – и държавата. Управляващите, уважаеми колеги, които и да са те, са временни, за нас най-важното е държавността да остане.", "date": "2019.12.06", "title": "Основните заплахи за независимостта на съда идват от главния прокурор"}
{"url": "https://www.dnevnik.bg/detski_dnevnik/2019/12/06/3999923_s_decata_v_pochivnite_dni_7_i_8_dekemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент.  - Малките зрители могат да се насладят на \"Непознатото дете\" на Е. Т. А. Хофман в Столичния куклен театър на ул. \"Гурко\" 14 от 19 часа.  - Подаръци ще има за всички от сърце на празничното издание на Mish Mash Fest - Christmas is coming. В рамките на събитието могат да се купят подаръци от различни български творци. Фестивалът ще се проведе в Ларгото от 10 часа, ще има специални събития за деца. До 15 декември в Музикалния театър ще се играят единствено детски спектакли. Акцент в програмата ще бъде \"Малката кибритопродавачка\". Класическата детска опера е режисьорски дебют на актрисата Деляна Хаджиянкова. Музиката е на Румен Бояджиев-син, а диригент на спектакъла ще бъде Григор Паликаров. В ролята на Малката кибритопродавачка пък ще бъдат Добрина Икономова, Боряна Йорданова, Анна Вутова.  - Работилница за коледни украшения отваря врати от 11 до 18 часа в във фоайето на \"Парк-хотел Москва\" по време на Коледния базар на изкуствата. Заниманието е подходящо за деца над 5 години. Всяко дете ще си изработи 3 коледни висулки или снежен човек. Вижте повече  тук . - В книжарница Kornel4kids на ул. \"Любен Каравелов\" 22 от 11 часа ще се проведе поредната детска творческа работилница, в която децата ще изработват къщичка от картон с красива коледна декорация. Повече можете да научите  тук .  - От 11 часа деца над две години ще могат да гледат музикалното куклено представление \"Коледата на Маша и Мечока\", организирано от студио \"Театрална Шапка\". Вижте повече  тук . Неделя До 15 декември в Музикалния театър ще се играят единствено детски спектакли. Акцент в програмата ще бъде \"Малката кибритопродавачка\". Класическата детска опера е режисьорски дебют на актрисата Деляна Хаджиянкова. Музиката е на Румен Бояджиев-син, а диригент на спектакъла ще бъде Григор Паликаров. В ролята на Малката кибритопродавачка пък ще бъдат Добрина Икономова, Боряна Йорданова, Анна Вутова.  - Подаръци ще има за всички от сърце на празничното издание на Mish Mash Fest - Christmas is coming. В рамките на събитието могат да се купят подаръци от различни български творци. Фестивалът ще се проведе в Ларгото от 10 часа, ще има специални събития за деца.  - Всички са поканени от 11 часа на събитието \"DoWaTa и Къщичка: Ние, Децата\". Вижте подробности  тук .  - В \"Мега мол\" от 11 часа ще е премиерата на  постановката \"В страната Муминтролия\" . Входът е свободен.  -  \" Коледни вълшебности\" и в \"Сердика център\" . Най-малките могат да участват в интерактивни театрални постановки за Маша и Мечока, Приключенията на Дядо Коледа. Входът е свободен.  - Неделното детско арт приключение \"Олаф\" очаква малките си зрители от 13 часа в \"Палитра\". Подробности -  тук . - Коледен детски уъркшоп чака децата в Сладоледената работилница. Ще има и аниматор, който ще им разкаже историята на сладоледа, а след това заедно ще сътворят най-вкусния сладолед от изцяло натурални продукти. Ще има и игри, рисунки върху лица и фигурки от балони. Подробности можете да откриете  тук .  - От 11.30 ч. в Детския образователен център и езикова школа Yellow Submarine ще се изработват коледни джуджета. Работилничката е подходяща за деца над 5 години. Вижте повече  тук .", "date": "2019.12.06", "title": "С децата в почивните дни (7 и 8 декември)"}
{"url": "https://www.dnevnik.bg/evropa/2019/12/06/4002116_sindikati_prizovaha_za_novi_protesti_sreshtu/", "text": "Френските синдикати обявиха идния вторник за нов ден на стачки и демонстрации срещу  проекта за пенсионна реформа , който  вчера изкара на улицата  над 800 000 души, предадоха \"Франс прес\" и \"Ройтерс\", цитирани от БТА. \"Да се срещнем всички на улицата на 10 декември\", призова Катрин Пере, конфедерален секретар на синдиката \"Обща конфедерация на труда\" (CGT), след заседание на профсъюзите. Те ще се съберат отново във вторник вечер, за да решат дали да продължат протестите, посочва АФП. Днес във Франция  е втори ден  на стачки и демонстрации. Масовите нарушения на транспорта се очаква да продължат. Стачката в метрото и автобусния транспорт ще продължи поне до понеделник. Учители, транспортни служители, полицаи, юристи, болничен и летищен персонал са сред участвалите в общата стачка вчера. Много френски работници са гневни от плана на президента Еманюел Макрон да въведе универсална, основана на точки, пенсионна система. Тя трябва да замени сегашната система на 42 различни пенсионни схеми в частния и публичния сектор с вариации във възрастта за пенсиониране и пенсионните обезщетения. Единната система на Макрон, която по думите му ще бъде по-справедлива, ще възнаграждава работниците за всеки изработен ден, давайки им точки, които по-късно ще се трансформират в бъдещи пенсионни обезщетения.", "date": "2019.12.06", "title": "Синдикати призоваха за нови протести срещу пенсионната реформа на Макрон на 10 декември"}
{"url": "https://www.dnevnik.bg/bulgaria/2019/12/06/4002128_sreshtu_otlaganeto_na_zakona_za_socialnite_uslugi_se/", "text": "Срещу  отлагането на влизането в сила на Закона за социалните услуги  се обявиха днес 56 граждански организации. В отворено писмо, адресирано до премиера, парламента и министри, те посочват, че срещу приетия през февруари след пет години дебати документ в последните три месеца се е водила целенасочена кампания. \"Законът все още не е влязъл в сила, а в Народното събрание са депозирани три законопроекта: единият е за неговата отмяна, другият – за съществени изменения, а третият – за отлагане\", описват абсурдността на ситуацията от организациите. Те са на мнение, че законът може да даде необходима нормативна промяна, която да постави основите за предоставяне на достъпна, навременна, индивидуализирана, компетентна и качествена подкрепа на нуждаещите се. \"Отказът от Закона за социалните услуги ще доведе системата до срив, това ще е отказ от реформа в сферата на социалната политика. Реформа, която всички ние очакваме от години\", се казва в писмото. В него се посочва още, че ако Законът за социалните услуги не влезе в сила, това ще бъде знак за отказ от реформи, а уязвимите групи, които зависят от помощи, ще станат още по-зависими и безпомощни. Финалният призив на организациите е законът да влезе в сила и да се пристъпи към разработване на подзаконовата нормативна база.", "date": "2019.12.06", "title": "Срещу отлагането на Закона за социалните услуги се обявиха 56 граждански организации"}
{"url": "https://www.dnevnik.bg/politika/2019/12/06/4002091_sled_uvelichavaneto_na_subsidiiata_vlastta_ne_burza_da/", "text": "След  увеличението на държавната партийна субсидия на 8 лева на глас за следващата година  управляващите формации ГЕРБ и \"Обединени патриоти\" не бързат да отменят възможността за финансиране на партиите от бизнеса. Тя бе въведена през лятото по инициатива на ДПС, след като премиерът Бойко Борисов разпореди субсидията да бъде намалена от 11 на 1 лев на глас. Според председателя на парламентарната група на ГЕРБ Даниела Дариткова въпросът не трябва да се обсъжда в бюджетната процедура, а може да бъде част от дебат за промени в Закона за политическите партии, който по думите й трябва да се проведе като следваща стъпка. Съпредседателят на \"Обединени патриоти\" Валери Симеонов обаче смята, че трябва да има таван както за финансирането от държавата, така й за това от бизнеса. Зам.-председателят на ДПС Йордан Цонев е на мнение, че макар и 8 лева на глас субсидия да не е достатъчна за малките партии, при това положение възможността за финансиране от бизнеса трябва да отпадне. БСП има принципна позиция против даренията за партиите от юридически лица. Със знанието на Борисов  Обратът при определянето на размера на партийната субсидия снощи е станал със знанието на премиера Бойко Борисов. Предложението на Министерския съвет бе партиите да получават по 1 лев на глас и през 2020 г., а единственото друго, вкарано между двете четения на закона за бюджета от БСП - субсидията да е 8 лева на глас. Няколко часа преди гласуването от ДПС обявиха, че има скрита коалиция между ГЕРБ и БСП за приемане на по-високата субсидия. Днес Йордан Цонев даже каза, че посредникът за договорката между Бойко Борисов и Корнелия Нинова е Валери Симеонов, когото определи като \"кум\". Снощи  първоначално не бе прието нито едно от двете предложения и изглеждаше , че ще продължи гласуването на бюджета, без да се определи размерът на субсидията. Според Даниела Дариткова обаче \"Обединените патриоти\" отказали да подкрепят другите текстове в бюджета, което наложило спешна консултация с участието на финансовия министър Владислав Горанов. Представителите на ГЕРБ били в непрекъсната комуникация с премиера. След разговорите  ГЕРБ подкрепи предложението на БСП , зад което заставаше и \"Обединени патриоти\" - 8 лева субсидия на глас. Валери Симеонов обаче твърди, че \"патриотите\" не са поставяли ултиматуми на коалиционния си партньор за бюджета. (Без)принципни позиции  Въпреки обвиненията от страна на ДПС за съглашателство с БСП първоначално ГЕРБ подкрепи предложението на Министерския съвет субсидията да остане 1 лев на глас, но то не събра мнозинство при две гласувания. След консултациите според ГЕРБ без нарушение на правилника е имало възможност да се прегласува само предложението на БСП за 8 лева на глас, което е било отхвърлено само веднъж. Според ДПС и това е нарушение на правилника, а най-големият губещ от решението е Борисов. Днес Йордан Цонев обясни, че ДПС е единствената партия с принципна и непроменена позиция по въпроса със субсидиите - партиите да се финансират без дарения от бизнеса, но размерът на държавната субсидия да е достатъчно голям, за да не страдат малките формации. Снощи от ДПС обявиха, че искат поне 10 лева на глас, но и дебат, за да се обясни на обществото защо е важно държавното финансиране. Депутатите от движението обаче гласуваха против и двата текста за субсидията за 2020 г.", "date": "2019.12.06", "title": "Властта не бърза да отменя партийното финансиране от бизнеса след увеличените субсидии"}
{"url": "https://www.dnevnik.bg/biznes/2019/12/06/4002081_polovinata_ot_domakinstvata_bez_internet_ne_smiatat/", "text": "Проучване на Националния статистически институт показва, че 75.1% от домакинствата в България имат достъп до интернет в домовете си, като за 10 г. това е ръст от 42 процентни пункта. За достъп до интернет домакинствата използват мобилна връзка чрез мрежата на мобилните телефонни оператори (64%) и фиксирана кабелна връзка - 57.8%. Без изненада най-висок дял на домакинствата с интернет е в Югозападния район, в който попада и София (77.8%), а с най-нисък е Северозападният район - 70.8%. Също така очаквано домакинствата с деца използват по-активно глобалната мрежа, като 90.5% от тях имат достъп до интернет при 69.9% за домакинствата без деца. През 2019 г. 24.8% от домакинствата нямат достъп до интернет в домовете си. Половината от тях (50.3%) смятат, че нямат нужда от него (не е полезен, интересен и др.), 41.9% посочват като основна причина липсата на знания и умения за работа с интернет, а според 24.3% разходите за достъп са твърде високи. Данните показват още, че или поне веднъж седмично на работа, вкъщи или на друго място, а 53.9% се възползват от ресурсите на глобалната мрежа по няколко пъти на ден. Най-активни потребители очаквано са хората с висше образование (91.7%), както и младите - между 16 и 24 години - 90.3%. Една четвърт от хората (24.5%) през тази година заявяват, че никога не са използвали интернет, като за десетгодишен период относителният им дял е намалял повече от два пъти. Най-предпочитаното устройство за достъп до интернет извън дома или работното място e мобилният телефон, който се използва от 63.2% от хората. Потребителите най-често използват глобалната мрежа с цел комуникация, като (чрез приложения като Viber, WhatsApp, Skype, Facetime, Messenger), а 52.9% участват в социални мрежи (Facebook, Twitter, Instagram, Snapchat и др.). Най-малко използват интернет за участие в онлайн консултации, анкети или гласувания по обществени или политически въпроси - 3.5%. съответно 31.9 и 27.6%, докато жените са по-активни в търсенето на информация, свързана със здравето - 37.8% при 22.7% за мъжете. Относителният дял на хората, които използват облачни услуги за съхранение на документи, снимки, музика, видео или други файлове, е 17.6%, като потребители на такива услуги са 18.6% от мъжете и 16.7% от жените. В сравнение с 2014 г. най-голям ръст в използването на този вид услуга се наблюдава при хората от 25 до 34 години - 13.5 процентни пункта. Едва четвърт от хората общуват електронно с властта През последните 12 месеца 25.4% от българите са използвали глобалната мрежа за взаимодействие с органите на държавната и местната власт, което не е изненадващо предвид малкото институции, които предлагат електронни услуги. Общо 19.8% от хората са получавали информация от сайт или приложение на публична институция, 12.5% са изтегляли официални документи, формуляри, декларации, отчети и др.; 10.2% са подавали онлайн попълнени формуляри, декларации или отчети. При използването на предлаганите онлайн услуги от публични институции жените са малко по-активни от мъжете - съответно 26.4 и 24.5%. Една пета пазаруват онлайн Делът на потребителите, които през последните 12 месеца са пазарували онлайн за лични цели, е 21.7%. Най-активни са във възрастовата група 25 - 34 години с относителен дял 40.4%, докато само 2.1% от населението на възраст 65 - 74 години прави поръчки по интернет. Жените пазаруват онлайн повече от мъжете - съответно 22.7 и 20.6%. Очаквано най-много се купуват дрехи и спортни стоки - 76.4%; стоки за дома - 35.3%; хотелски резервации и туристически пакети - 20.7%; храни, напитки и стоки за ежедневна употреба - 16.9%.  Повечето от онлайн потребителите през последните 12 месеца са купували стоки и услуги от търговци от България (88.1%), но немалко са пазарували и от търговци от други държави - членки на ЕС (41.8%), или от други държави - 19.1%.  Относителният дял на хората, които никога не са пазарували по интернет, е 35.7%, като основните причини са: предпочитание към пазаруването на място, лоялност към магазините или просто навик (31.4%); липса на знания и умения (5.4%); опасения за връщане на стоките и възможностите за рекламация - 4.3%.  Внимание: фишинг Резултатите от изследването показват, че от хората, които са използвали интернет през последните 12 месеца, 11.3% са получавали съобщения с измамно съдържание (т.нар. фишинг); 5.6% са претърпели загуба на документи, снимки и други данни поради вирус или друго заразяване (например червей или троянски кон); 3.1% са били пренасочвани към фалшиви сайтове с цел кражба на лична информация (т.нар. фарминг); 2% са имали проблеми с достъп на децата от домакинството до неподходящи сайтове. Притеснения, свързани със сигурността в интернет, основно са пречили или ограничавали хората при предоставянето на лична информация в социални или професионални мрежи (10.7%), като в сравнение с 2015 г. относителният им дял е намалял два пъти. Всеки четвърти (26.2%) прави резервни копия на своите файлове (документи, снимки и др.) на външен носител или в облачно пространство в интернет. ", "date": "2019.12.06", "title": "Една десета от домакинствата нямат интернет, защото не смятат, че е полезен"}
{"url": "https://www.dnevnik.bg/sviat/2019/12/06/4002125_riazko_se_uvelichi_broiat_na_velosipedistite_po/", "text": "Броят на велосипедистите по улиците на чилийската столица Сантяго рязко се е увеличил в последните седмици. Проблемите с транспорта в града са принудили много хора да търсят алтернативни начини на придвижване и да използват велосипеди. До проблемите се стигна още през октомври, когато беше увеличена цената на билетите за метрото. Последва серия от протести, стигна се и до палежи, грабежи и разрушаване на съоръжения в метрото. Много хора, които не можеха да използват метрото, решиха да пътуват с автобус, което доведе до проблеми с автобусния транспорт. Седмици по-късно движението на метро влаковете все още не е напълно нормализирано, а велосипедистите по улиците са близо 2 пъти повече от преди.  Видео: REUTERS / SANTIAGO MUNICIPALITY VIA TVN / PROVIDENCIA MUNICIPALITY VIA TVN", "date": "2019.12.06", "title": ""}
{"url": "https://www.dnevnik.bg/bulgaria/2019/12/06/4002104_zarazenoto_pileshko_meso_ne_e_dostignalo_do_krainiia/", "text": "Заразеното със салмонела пилешко месо не е достигнало до потребителите. Това заяви земеделският министър Десислава Танева в кулоарите на парламента, цитирана от агенция \"Фокус\". \"Тъй като тази стока не е за директна консумация, а за преработка, не се уведомяват публично потребителите, както примерно БАБХ са длъжни да уведомят потребителите, ако такава нотификация беше получена за хранителен продукт за директна консумация\", посочи Танева. По-рано директорът на Националния център за заразни и паразитни болести  проф. Тодор Кантарджиев коментира  пред \"Нова тв\", че ако месото е добре сготвено, няма опасност за хората. Днес сутринта д-р Сергей Иванов от Асоциация \"Активни потребители\" изрази мнение, че по-голямата част от внесеното заразено месо вече е изядено. \"Малко предистория - става въпрос за нотификацията от 2 декември, за последния месец има 7 нотификации, пристигнали от Полша. Не знам за коя партида става въпрос и от всяка партида колко е пристигнало. При всички положения БАБХ закъсня драстично с предупрежденията\", допълни той.", "date": "2019.12.06", "title": "Заразеното пилешко месо не е достигнало до потребителите, обяви министър Танева"}
{"url": "https://www.dnevnik.bg/sviat/2019/12/06/4002060_libiisko-turska_sdelka_vbesi_gurciia_i_pritesni/", "text": "Гърция предприе тази сутрин първата значима официална стъпка в отговор на споразумение, очертаващо морската граница между Турция и Либия. Посланикът на Триполи в Атина Мохамед Юнис Менфи бе изгонен заради сделката, която според гръцките власти пряко засяга интересите им, а и (по думите на гръцкия външен министър) представлява \"крещящо нарушение на международното право\". В сряда той получи предупреждение, че ще бъде обявен за персона нон грата, ако не успее да разясни сделката. Турция коментира стъпката - външният министър Мевлют Чавушоглу я нарече \"скандална\" и \"незряло поведение в условията на демокрация\". Премиерът Кириакос Мицотакис междувременно заяви пред парламента, че документът е \"правно невалиден\". \"Не само е географски и исторически невалиден - изтривайки от картата гръцки острови - а и защото доведе Турция до безпрецедентна дипломатическа изолация. Това е просто парче хартия, което никой не признава.\" Защо случаят разпали страстите в Източното Средиземноморие и за пореден път изостри напрежението, включително между двете членки на НАТО Гърция и Турция? В основата е стара болка на Анкара - търсенето на петрол и газ. \"Пренебрегва очевидното\" Признатото от ООН (и силно подкрепяно от Турция) Правителство на националното съгласие в Триполи и Анкара изненадаха всички със споразумение, очертаващо морската граница и ексклузивните икономически зони на двете страни. Заедно с това бе прието разширяване на сътрудничеството в отбраната и сигурността. Районът обаче минава през зона, където за юрисдикция претендират Гърция и Кипър и където има планове за изграждане на газопровод, свързващ находища в Източното Средиземноморие с европейските пазари. Турски медии писаха още през лятото, че целта на Анкара е да осуети опитите на Гърция и Кипър да ограничат икономическата зона на Турция до залива на Анталия. Експерти в страната предупреждават, че Анкара е изключена от инициативите на Гърция, Кипър, Израел и Египет за проучване и добив на изкопаеми горива в Източното Средиземноморие. Медии в страната отбелязват, че особената турска география - западно от страната са множество гръцки острови, а южно от нея е Кипър - означава, че Турция за пръв път има възможност да договори изключителната си икономическа зона заедно с друга държава (изключение е признатата само от нея Севернокипърска турска република). Гърция нарече споразумението абсурдно, тъй като очертаните граници (по думите на външния министър Никос Дендяс) \"пренебрегват нещо набиващо се на очи, а то е, че между двете страни е се намира... Крит\". Така документът се добави в списък на проблеми между двете страни - от Кипър до морски граници и права за добив на ресурси в Средиземно море. Мицотакис заяви вчера, че на срещата на върха на НАТО в Лондон е повдигнал темата в разговор с турския президент Реджеп Тайип Ердоган. Позицията на Турция е недвусмислена. След като Ердоган подписа заедно с либийския премиер Файез ас Сарадж миналата седмица, външният министър Чавушоглу каза, че документът \"предполага защита на правата на Турция, произтичащи от международното право\". Освен това подобни споразумения могат да се подпишат и с други страни - Анкара иска \"справедлива подялба\" на ресурсите в Средиземно море, включително в акваторията на Кипър. Последствията Според \"Ройтерс\" документът може да направи още по-сложни за Анкара споровете за проучване на Средиземноморието за енергийни ресурси. След като Турция започна тази година сондажи в икономическата зона на Република Кипър и предизвика реакция от ЕС, Анкара допуска възможността да изпрати екипи със същата цел в зоната, която споразумението с Либия очерта като нейна. Турските власти казват, че това може да стане още щом бъде ратифицирано и от двете страни. Освен това не само Гърция се разтревожи от документа. На него реагираха гневно и Египет (Кайро го нарече незаконен и задълбочаващ разделенията в Либия), и Кипър. Солидарност с Гърция изрази и Израел, партньор на Египет, Кипър и Гърция в разработването на находищата в Източното Средиземноморие.      Тези страни заедно с Йордания, Палестинската автономия и Италия създадоха тази година Газовия форум на Източното Средиземноморие, от който Турция остана изключена. Според  изследователя Харис Цимитрас  споразумението е сериозно препятствие за ЕС, тъй като показва, че Турция вече не действа сама в енергийната си политика в Средиземноморието, след като поне едно либийско правителство \"желае да вземе страна\". \"Това е реакция на съюза между Кипър, Гърция и Египет... (и) придава ново измерение на играта на власт в Източното Средиземноморие.\" Европейската служба за външно действие  заяви  в сряда, че ЕС изразява \"пълна солидарност с Гърция и Кипър по отношение на скорошните действия на Турция в Източното Средиземноморие, включително в Егейско море\". В изявлението се добавя, че Турция трябва да уважава суверенитета и суверенните права на всички държави - членки на ЕС.      Гръцки медии пишат, че Атина е изпратила военноморски сили югоизточно от Крит и че появата на сондажен кораб на Турция би довела до ответни действия. \"Подготвени сме за всички сценарии на всички нива\", заяви пред \"Скай нюз\" гръцкият министър на отбраната Никос Панайотопулос, без да навлиза в подробности. Заради проучване за изкопаеми горива Гърция и Турция едва не стигнаха до въоръжен конфликт в Егейско море през 1987 г. Сега, след споразумението, Анкара твърди, че има правна база да проучва за ресурси в договорената си икономическа зона. Според професора по международно публично право Ангелос Сиригос сделката \"изгражда стена, която отцепва Гърция от разпростиране в Източното Средиземноморие\". Проблем за Атина същевременно е, че самата тя не е делимитирала ексклузивната си икономическа зона и не е очертала докъде се простират интересите ѝ.", "date": "2019.12.06", "title": "Либийско-турска сделка вбеси Гърция и притесни Източното Средиземноморие"}
{"url": "https://www.dnevnik.bg/evropa/2019/12/06/4002165_salvini_boikotira_nutela_zashtoto_ne_e_dostatuchno/", "text": "Италианският крайнодесен опозиционен лидер Матео Салвини заяви, че ще бойкотира шоколадовите продукти \"Нутела\" (Nutella), защото съставките им не са 100 процента италиански, предаде ДПА. \"Открих, че \"Нутела\" използва турски лешници, а аз предпочитам да подпомагам компании, използващи италиански продукти\", каза Салвини на митинг снощи. \"Предпочитам да ям италианското, ако мога да го подпомогна по този начин и да подпомогна италианските фермери\", добави той. Четирийсет и шест годишният Салвини обича да дава публичност хранителните си навици като част от своята стратегия в социалните мрежи, а \"Нутела\" често присъства в снимките на храна на страниците му в \"Туитър\" и \"Фейсбук\", отбелязва ДПА.  Той е начело на националистическата партия \"Лига\" , която използва лозунга \"италианците на първо място\". Тя води в социологическите проучвания с подкрепа от около 32 процента. Производителят на \"Нутела\" \"Фереро\" (Ferrero) е най-големият купувач на лешници в света. Италианската реколта обаче не може да задоволи производствените нужди на компанията. По данни на Организацията на ООН по прехрана и земеделие (ФАО) Турция дава 70 процента от световния добив на лешници, следвана от Италия с близо 20 процента. /БТА", "date": "2019.12.06", "title": "Салвини бойкотира \"Нутела\", защото не е достатъчно италианска и ползва турски лешници"}
{"url": "https://www.dnevnik.bg/sport/2019/12/06/4002172_menidjurut_na_djoshua_za_izbora_na_sauditska_arabiia/", "text": "Мениджърът на Антъни Джошуа - Еди Хърн, защити избора на Саудитска Арабия за място, където ще се проведе големият боксов мач с Анди Руис. Двамата ще се качат на ринга в събота вечерта в реванш за световната титла. Решението мачът да е в Саудитска Арабия предизвика остри реакции от страна на различни организации, сред които и \"Амнести\". \"Не казваме, че Антъни Джошуа не трябва да се бие в Саудитска Арабия, Но докато е там, трябва да използва публичния си образ, за да говори за положението в страната и да поставя въпроса за човешките права\". Според водещи световни медии  страната използва спорта, за да чисти имиджа си от политически скандали и от режима си .    \"Работата ни е да предоставяме на клиентите си възможности, които да променят живота им. Никой човек, журналист, медиа не може да казва на боксьора къде не може да отиде и да си изкара парите в такъв спорт. Има толкова много лицемери - хора, които са въвлечени в събитието... Вие сте тук и го отразявате. Защо сте тук, за да отразявате? Защото искате да привлечете възможно най-много погледи към сайта и новините на Би Би Си. Ние сме тук, за да свършим работа за нашия клиент\", каза Хърн пред Би Би Си. Той потвърди, че изборът на Саудитска Арабия е направен заради парите. \"А и това е неутрално място, каквото Анди Руис искаше. Изведнъж се появява предложение от Близкия Изток и ако бях му казал: \"Не се чувствам много удобно с това решение\", той щеше да ми отговори да си търся нова работа. Защото това е боксът.\" Хърн добави, че разбира поставянето на тези въпроси. \"Мога да кажа, че нашият опит (в Саудитска Арабия) е първокласен. Не мисля, че идването му тук отнема от наследството му, а напротив - добавя, защото той представя бокса. Виждаме огромен тласък от саудитското правителство в този спорт. Той ще промени лицето на бокса в тази държава и в Близкия Изток.\" Според Хърн Джошуа трябва да бъде оценяван заради рисковете, които поема.", "date": "2019.12.06", "title": "Мениджърът на Джошуа за избора на Саудитска Арабия: Има толкова много лицемери"}
{"url": "https://www.dnevnik.bg/skorost/2019/12/06/4002217_po_chitatelski_signal_zashto_se_poiavi_dupka_na_noviia/", "text": "На открития наскоро, нов участък от международен път Е80 между Сливница и Драгоман, открит преди седмица, вече има дупки. Това написа в писмо до редакционната поща на \"Дневник\" Натали Добрева, като изпрати и снимка. Потърсени за коментар, от агенция \"Пътна инфраструктура\" (АПИ) обясниха, че участъкът Сливница - Драгоман не е завършен и не е открит. \"Положен е изравнителен асфалтов пласт (биндер) и е пуснато движението през зимата за улесняване на трафика по направлението за ГКПП Калотина. Заснетата дупка ще бъде запълнена от изпълнителя днес. В началото на следващия строителен сезон работата на отсечката продължава\", се уточнява още в писмото до \"Дневник\" от АПИ.", "date": "2019.12.06", "title": "По читателски сигнал: Защо се появиха дупки на новия път Сливница - Драгоман"}
{"url": "https://www.dnevnik.bg/bulgaria/2019/12/06/4002219_sudut_otkaza_registraciia_na_partiiata_na_trifonov/", "text": "Софийският градски съд отхвърли молбата за регистрация на политическа партия \"Няма такава държава\". Мотивът на съдебния състав, с председател Татяна Костадинова е, че \"използване на знамето в символа на партията е налице не само когато има пълна идентичност в двата знака, но и когато внушението е достатъчно силно, че да създаде възможност гражданите да свържат символа със знамето на републиката\". Това съобщиха от пресцентъра на съда. Според съдебния състав \"представеното графично изображение не само не разколебава, а засилва формирания по-горе извод, че \"интегрираните цветове бяло, зелено, червено\" биха могли да внушават за използване на знамето на републиката\". Съдът взима отношение и за името на партията. Съдиите смятат, че изразът \"няма такава/няма такъв\" би могъл да е противен на добрите нрави само когато се отнася до държавността, схваната като комплекс от държавни органи и институции. Когато обаче той окачествява не държавността, а състоянието на държавата, изразът се явява по-скоро оценка, а не обида\". Решението може да се обжалва или протестира пред Върховния касационен съд в седемдневен срок от връчване на препис. Какво възнамерява да предприеме Трифонов четете  тук. ", "date": "2019.12.06", "title": "Съдът отказа регистрация на партията на Трифонов, използвала знамето на България"}
{"url": "https://www.dnevnik.bg/evropa/2019/12/06/4002220_shte_dadem_shans_na_merkel_kaza_noviiat_lider_na/", "text": "Новият лидер на Германската социалдемократическа партия (ГСДП) заяви, че е скептична, че коалицията с консерваторите на канцлера Ангела Меркел  ще оцелее , но изрази готовност да ѝ даде шанс, предаде \"Рйтерс\". В събота членовете на ГСДП  избраха двама критици  на коалицията заедно да ръководят партията след месеци на вълнения и лошо представяне на регионални и на европейските избори. Много членове на партията искат тя да напусне правителството и да се възстанови в опозиция. \"Аз бях, аз съм скептична за бъдещето на голямата коалиция. Но с това решение даваме на коалицията реалистичен шанс да продължи – нито повече, нито по-малко\", заяви съпредседателят на ГСДП Саскиа Ескен пред делегати. На партийна конференция делегатите ще гласуват по  исканията, които ще представят на Меркел  като условия за оставане в правителството. Сред тях са по-строги мерки за защита на климата, увеличаване на минималната заплата и инвестиции в инфраструктура. Консерваторите казват, че няма да предоговарят коалиционното споразумение от 2018 г., но относително скромните искания на ГСДП, изглежда, избягват директна конфронтация с блока на Меркел. Ескен бе посрещната с аплодисменти, когато каза, че иска минималната заплата да се увеличи до най-малко 12 евро на час от 9.19. Нейният партньор в ръководството Норберт Валтер-Борянс представи визия за социално справедлива страна с чист въздух, дигитализирана индустрия и отлично образование. Постигането им трябва да е приоритет пред придържането към самоналожена фискална \"усмирителна риза\". \"Ако оставим по-ниско ниво на дълг, но околната среда е отровена, инфраструктурата е разнебитена и Германия е отстъпила в технологично отношение, това ще е много по-лош дълг за следващото поколение\", подчерта той. Напускането на коалицията може да доведе до предсрочни избори или правителство на малцинството, неприятни опции и за управляващите партии, и за много германци. Меркел казва, че няма да се кандидатира за пети мандат и се очаква да се оттегли през 2021 г. Социологическо проучване показа в четвъртък, че подкрепата за ГСДП е 13%, почти рекордно ниска. Социалдемократите изостават зад консерваторите, Зелените и крайнодясната партия \"Алтернатива за Германия\".", "date": "2019.12.06", "title": "Ще дадем шанс на Меркел, каза новият лидер на социалдемократите"}
{"url": "https://www.dnevnik.bg/sport/2019/12/06/4002181_problem_sus_zala_hristo_botev_otloji_mach_na/", "text": "Мачът между волейболните \"Левски\" и \"Пирин\" от деветия кръг на Суперлигата беше отложен, съобщиха сините. Решението е взето заради проблем със зала \"Христо Ботев\", където трябваше да се играе срещата. От \"Левски\" обясниха, че на сутрешната тренировка на отбора почти цялото игрище е било мокро и се е наложило тя да бъде прекратена. \"По всяка вероятност става дума за образуване на конденз при взаимодействието между новата газова система за отопление и покрива, който няма добра изолация. От управата на \"Христо Ботев\" обещаха да отстранят проблема, но това не може да стане в кратки срокове\", заявиха от \"Левски\" в сайта си. \"Дневник\" не успя да се свърже с управителя на залата Борислав Кьосев. Мачът е отложен за 12 декември от 18.30 ч., като ще се играе в \"Универсиада\". Зала \"Христо Ботев\", която е в активите на държавната фирма \"Академик 2011\", беше получена с договор за 10-годишен наем след съдействието на  Бойко Борисов, който по време на олимпийските игри в Лондон 2012 я обеща на волейболната федерация . Президентът на федерацията Данчо Лазаров разказваше как ще я направи национален център за волейбол, какъвто има в Турция. Преди дни  Кьосев, който оставя открита възможността да се кандидатира за президент на федерацията , заяви, че залата е \"модерно и работещо предприятие\".", "date": "2019.12.06", "title": "Проблем със зала \"Христо Ботев\" отложи мач на волейболния \"Левски\""}
{"url": "https://www.dnevnik.bg/politika/2019/12/06/4002210_maia_manolova_suzdade_grajdanska_platforma_izpravi_sebg/", "text": "Бившият омбудсман Мая Манолова създаде  гражданска платформа  \"Изправи се.БГ\", в която ще се включат граждани, експерти, граждански сдружения, движения, инициативни комитети, браншови организации и синдикати. Проектът бе обявен след загубата на кметските избори, а по думите на Манолова целта е  да се защитават гражданските права , а не да се превръща в партия. Дейността на гражданската платформа ще се финансира чрез дарения през онлайн платформа. В учредителната декларация на платформата са записани девет основни области за работа - право на достойни доходи и работа за всеки, защита на обикновения човек срещу монополите, право на справедлива икономическа среда, подкрепа за малкия, средния и семейния бизнес, съдебна реформа и върховенство на правото, борба с корупцията, правото на справедлива социална система, достъпни здравни грижи и адекватно образование, свобода на медиите, словото и журналистите, право на честна изборна среда, право на чиста природа, чист въздух, чиста храна и срещу презастрояването. В екипа на гражданската платформа са хората от инициативния комитет, който я издигна за кандидат за кмет на София - Никола Вапцаров – правозащитник, Тихомир Валериев – представител на Инициативния комитет \"Зелена Обеля\", адвокат Десислава Малинова – от гражданското движение за чист въздух, Вера Иванова от майките от \"Системата ни убива\", Бисер Манолов – финансист, Пенка Георгиева от организация за защита правата на пациентите, ген. Валентин Цанков – бригаден генерал от Асоциацията на сухопътните войски, Десислава Бакърджиева – актриса, Борис Панкин – режисьор, Таню Киряков – олимпийски шампион по стрелба, Кристина Димитрова – изпълнител, Невена Андонова – кинорежисьор, Цветелина Хаджибонева – представител на Протестна група \"Младост\", представители на Инициативния комитет \"Горубляне\" и \"Овча купел\", Максим Генчев – режисьор, както и представители на Асоциацията на домоуправителите, на медицинските съсловия на фелдшерите и на медицинските специалисти, представители на Гражданско движение \"Днес\" и др.", "date": "2019.12.06", "title": "Мая Манолова създаде гражданска платформа \"Изправи се.БГ\""}
{"url": "https://www.dnevnik.bg/sport/2019/12/06/4002229_snimka_na_denia_sus_sombrero_i_niakolko_kila_otgore/", "text": "Отслабнал и в отлична форма. Такива бяха впечатленията на специалистите за световния шампион по бокс Анди Руис в дните преди  . Кантарът в Рияд обаче изненадващо показа друго - мексиканецът тежи 128.4 кг, което е с близо седем килограма повече спрямо  , когато поднесе изненада и стана шампион.", "date": "2019.12.06", "title": "Снимка на деня: Със сомбреро и няколко кила отгоре Анди Руис шокира в Рияд"}
{"url": "https://www.dnevnik.bg/bulgaria/2019/12/06/4002197_danail_kirilov_razgovaria_s_avstraliiskiia_grajdanin/", "text": "След като от Министерството на правосъдието не отговориха вчера на запитването на \"Дневник\" дали министър Данаил Кирилов ще присъства на  заседанието на Венецианската комисия , на което е поканен да бъде изслушан, днес пресцентърът пусна съобщение, че той се срещнал по обед с австралийския гражданин Полфрийман и разговаряли за условията в затворите. От съобщението за срещата с Полфрийман следва, че Кирилов днес е в София, тоест не е откликнал на поканата да присъства на заседанието на комисията, насрочено за днес следобед и няма да представя и защитава лично законопроекта си, претендиращ да въвежда механизъм за отговорност на главния прокурор, нито да отговаря на въпроси във връзка с проекта. От МП не отговориха и дали друг представител на министерството вместо министъра е на заседанието на Венецианската комисия. Иначе - Джок Полфрийман бил приет от Кирилов в качеството му на представител на Българското затворническо сдружение за рехабилитация. Срещата се състоя в Министерството на правосъдието дни след като правосъдният министър покани Полфрийман на разговор по проблемите в затворите, гласи съобщението. Австралийският гражданин и министър Кирилов се разбрали дори да бъдат провеждани \"регулярни срещи с неправителствената организация, на които да бъдат обсъждани въпроси, свързани със средата в пенитенциарните заведения\". Полфрийман ще подготвя и аналитични материали във връзка с подобряване на условията в местата за лишаване от свобода, завършва съобщението. Културният разговор за проблемите на затворниците се провежда докато самият Полфрийман чака отговори на поредица проблемни събития произтекли с него от септември насам - на първо място отнетият паспорт, иззет докато беше затворен в Дома за мигранти в Бусманци. Неотдавна Полфрийман и Данаил Кирилов бяха  заснети  на площад \"Княз Алеександър Батенберг\" след социален протест на синдикат \"Подкрепа\", на който австралийският гражданин присъствал.", "date": "2019.12.06", "title": "Данаил Кирилов разговаря и официално с австралиеца Полфрийман"}
{"url": "https://www.dnevnik.bg/bulgaria/2019/12/06/4002239_parlamentut_otne_akreditacii_na_reporteri_ot/", "text": "Ръководството на Народното събрание е отнело акредитацията на репортер и оператор от партийната телевизия на \"Атака\" - \"Алфа\". За това съобщиха депутати от партията на Волен Сидеров днес. Става въпрос за акредитациите на Радослава Маринова и Владислав Радославов, които според \"Атака\" са отнети по искане на бившите им коалиционни партньори от ВМРО и НФСБ. Ден по-рано бе съобщено с видео от кулоарите на парламента как на въпроса на Маринова \"Защо \"Обединените патриоти\" не спазиха предизборната си програма и не подкрепиха предложението за 300 лв. минимална пенсия в пленарна зала?\" депутатът от НФСБ Петър Петров отговаря: \"Вие с какво бельо дойдохте днес?\"", "date": "2019.12.06", "title": "Парламентът отне акредитации на репортери от телевизията на \"Атака\""}
{"url": "https://www.dnevnik.bg/sviat/2019/12/06/4002244_oranjeva_pelena_pokri_sidni/", "text": "Небето над Сидни придоби оранжев цвят заради бушуващите горски пожари в източния австралийски щат Нов Южен Уелс. Много сгради, включително и Операта потънаха в оранжева мъгла. Причината за силно замърсения и оцветен въздух са силните ветрове, които раздухаха пожарите и пренесоха дим и пепел към най-големия град в Австралия. От началото на ноември горските пожари в страната отнеха живота на четирима души и изпепелиха 680 сгради. Видео: Reuters/AUSTRALIAN POOL / NINE NETWORK / ABC", "date": "2019.12.06", "title": ""}
{"url": "https://www.dnevnik.bg/sviat/2019/12/06/4002256_56_beli_mechki_se_priblijiha_opasno_blizo_do_rusko_selo/", "text": "                        56 бели мечки се приближиха опасно близо до село в Чукотка, Русия. Редица събития в селото са отменени, включително и новогодишното тържество, а децата трябва да пътуват с автобус до училището и до детската градина. Из селото обикалят патрули на природозащитната организация WWF, а основната им задача е да не позволят на мечките да влязат в селото. Заради необичайно топлото за декември време животните не могат да се придвижат на север, защото ледът все още не е достатъчно дебел. Видео: WWF", "date": "2019.12.06", "title": ""}
{"url": "https://www.dnevnik.bg/bulgaria/2019/12/06/4002250_obvineniiat_za_hakerskata_ataka_sreshtu_nap_tvurdi_che/", "text": "Обвиненият за хакерска атака срещу Националната агенция за приходите (НАП) Кристиян Бойков публикува в профила си в социалната мрежа \"Фейсбук\" списък на IP адреси, за които той твърди, че са на държавни институции, а от тях са теглени пиратски софтуер и порно съдържание. В публикацията се твърди, че данните са от компютри на \"Информационно обслужване\" AД, Министерството на транспорта, информационните технологии и съобщенията, Министерството на отбраната и други държавни структури. Те са извлечени чрез софтуер, който може да прави мониторинг на протокола, който се използва за теглене на торенти от интернет. За случаен период от 30 дни може да се види как от общо 9 IP адреса, собственост на \"Информационно обслужване\" АД, се сваля пиратски софтуер, се твърди в публикацията на Бойков.", "date": "2019.12.06", "title": "Обвиненият за хакерската атака срещу НАП твърди, че държавни институции теглят пиратски софтуер"}
{"url": "https://www.dnevnik.bg/zelen/2019/12/06/4002225_mejdunarodna_misiia_shte_proveri_na_miasto/", "text": "Днес Постоянният комитет на Бернската конвенция  е взел решение  да засили наблюдението на случая на строителството на магистрала \"Струма\" през Кресненски пролом. Това съобщиха природозащитниците от гражданската коалиция \"Да спасим Кресненското дефиле\", които са участвали в разглеждането на случая от комитета в сряда вечер. Решението е взето след докладвани от Европейската комисия нарушения на европейското природозащитно законодателство, съдържащи се в апликационната форма на правителството, търсеща финансиране от ЕК и в процедурата по оценката за въздействието на проекта върху околната среда (ОВОС). Комитетът е решил също в най-кратък срок в България да бъде изпратена мисия на независим международен експерт, който да провери наличната информация и документи, и да проведе консултация с всички заинтересовани страни. Целта е да съдейства на българското правителство за решение за изграждане на магистралата с оглед опазването на природното богатство в района на Кресна и избор на алтернатива, осигуряваща сигурност и качествена транспортна връзка. Заседанието на Бернската конвенция се проведе след  затваряне на петиция по казуса  от Европейския парламент в понеделник. Председателят на комисията по петициите на ЕП аргументира решението с факта, че еврокомисията наблюдава случая и няма да допусне неспазване на законодателството и затова няма нужда от проследяване и от парламента. Бернската конвенция Бернската конвенция  е договореност между европейските държави-членки на Съвета на Европа за опазване на дивата европейска флора и фауна и е подписана от България през 1991 г. Казусът \"Кресна\" се наблюдава от конвенцията от 2002 г., когато тя излезе с Препоръка 98/2002 за  . На годишната си среща в Страсбург миналата година Конвенцията отново потвърди, че очаква спазването на препоръка 98/2002 и изиска редовни доклади от българското правителство. На това миналогодишно заседание Комитетът на конвенцията реши  да изчака оценката на Европейската комисия  за апликационната форма, с която България кандидатства за европейско финансиране на отсечката на магистрала \"Струма\" през Кресненския пролом. Този проект трябва да се съобрази и с потенциалните конфликти с \"Натура 2000\", за да получи зелена светлина от комисията. Именно за проследяване еврооценката казусът бе разгледан на последното заседание от 4 декември 2019 година. Дискусията От гражданската коалиция \"Да спасим Кресненското дефиле\" съобщават, че нейният представител на заседанието в сряда, Даниел Попов от Екологично сдружение \"За Земята\" и европейската мрежа CEE Bankwatch Network, е докладвал подробна информация за констатираните от Европейската комисия нарушения. Европейската комисия е представила накратко внесената апликационна форма и официалните коментари към нея, като отново е било посочено, че са установени нарушения на европейското законодателство. Правителството е поискало спиране на наблюдението от Бернската конвенция и затваряне на досието за магистралата. В това искане България е била подкрепена от Гърция, Азербайджан и Армения. Германия, Франция, Унгария, Швейцария и Люксембург са подкрепили природозащитниците и и са поискали още отсега да бъде отворено досие с констатация за наличие на вече извършени нарушения на Конвенцията. Крайното решение на Бернската конвенция представлява компромис. Според него без отсега да се констатират нарушения ще се продължи наблюдението като потенциално досие, но и наблюдението ще придобие по-силна ефективност, заради което ще се изпрати експертна мисия в България. Това решение дава възможност на правителството да се възползва от международната експертиза при изготвянето на природозащитните цели и мерки за Кресненски пролом и да отстрани нарушенията на европейското законодателство в досегашните ОВОС и избора на вариант на трасе, коментират природозащитниците.", "date": "2019.12.06", "title": "Международна мисия ще провери на място правителствения проект за път през Кресна"}
{"url": "https://www.dnevnik.bg/politika/2019/12/06/4002261_spored_slavi_trifonov_otkazut_na_suda_e_po_izmislena/", "text": "\"Да погледнем обективно – това е просто измислена причина. Ако не беше това, щеше да е името на партията. Ако не беше символът или името на партията, щеше да е името на лидера на партията. Ако не беше името на лидера на партията, щеше да е името на родния град на лидера на партията\". Това написа във \"Фейсбук\" лидерът на \"Няма такава държава\" Слави Трифонов, малко след като Софийският градски съд отказа регистрация на партията му с мотива, че в символа на партията присъстват цветовете на националния флаг, а това е забранено от закона. Трифонов заявява, че ще обжалва отказа и ако и той бъде отхвърлен от съда, ще основе друга партия, с друго име и друг символ, но със същите цели. ", "date": "2019.12.06", "title": "Според Слави Трифонов отказът на съда е по измислена причина"}
{"url": "https://www.dnevnik.bg/photos/2019/12/06/4002120_fotogaleriia_svetovnite_snimki_na_denia_-_6_dekemvri/", "text": "Момент от волейболната среща между женските отбори на Виетнам и Индонезия в рамките на Югоизточните азиатски игри в Пасиг, Филипините.", "date": "2019.12.06", "title": "Фотогалерия: Световните снимки на деня - 6 декември"}
{"url": "https://www.dnevnik.bg/bulgaria/2019/12/06/4002359_sacheva_shte_privleche_lekarskiia_sujuz_v_diskusiiata/", "text": "Българският лекарски съюз (БЛС) ще бъде привлечен към обсъжданията как да се реши проблемът с фалшивите болнични. Това каза в интервю за БНТ новият министър на труда и социалната политика Деница Сачева. \"Това е и тема на БЛС, защото е петно върху репутацията на българския лекар, ще говоря с тях, защото етиката е нещо изключително важно\", каза Сачева. Тя съобщи, че Националната здравноосигурителна каса и Националният осигурителен институт имат един месец, за да представят анализ на ситуацията, която предизвика масово недоволство на работещите. Става дума за вече оттегленото предложение на управляващата коалиция първият ден от болничния лист, който се поема от работодателя, да не се заплаща на осигурения му служител. \"Казусът е много сериозен. Не можем да допуснем да се намаляват права, но не можем да не отчетем проблема на работодателите\", каза Сачева и добави, че днес при нея е постъпил сигнал на работодател, че за 2 месеца 52-ма от общо 187 служители са боледували за общо 2600 дни. В отговор на въпрос за това от популизъм ли е отложено влизането в сила на Закона за социалните услуги, което трябваше да стане на 1 януари, министърът отговори, че законът е приет, а идеята е недоволството на гражданите да бъде разсеяно чрез разяснителна работа и чрез предложения за норми в подзаконовата уредба. Сачева каза, че имат основания страховете на хора с брак в чужбина, които не са сигурни, че дължавата ще ги защити. \"Някои използват антиевропейска риторика и те няма да постигнат целите си, но хората, които се страхуват за децата си, с бракове в чужбина и как държавата ще ги защити, техните искания са основателни\", каза Сачева. Злоупотребата с деца е престъпление и по това имаме допирни точки с протестиращите, добави тя. Едновременно с това новоизбраният министър подчерта, че не е редно да се забранява на хората да правят добро. С тези думи тя опонира на критиците на закона, според които не трябва социални услуги да се превъзлагат на неправителствени организации. \"Нито сега, нито преди, нито вбъдеще правителството ще провежда антисемейни политики, никога не се е предвиждало да се отнемат деца и да се въвеждат чужди политики. Социални услуги съществуват от 20 г., хора помагат на взрастни, \"Каритас\" - на бездомни, жени помагат на терминално болни деца. Това ли искаме да забраним? Да бъдат хората човеколюбиви?\" попита риторично тя. В отговор на въпрос Сачева определи предшественика си Бисер Петков като много добър експерт, но добави, че да си министър е политическа позиция, което означава не само да се намерят най-добрите решения, а и да направиш така, че те да получат обществена подкрепа а не съпротива. \"Свидетели сме на комуникационен Вавилон и тема, свързана с човеколюбие, да се превърне в човекоядство,\" добави тя.", "date": "2019.12.06", "title": "Сачева ще привлече лекарския съюз в дискусията за болничните"}
{"url": "https://www.dnevnik.bg/citat_na_deniia/2019/12/06/4002360_citat_na_denia_komunikacionen_vavilon_-_temata_za/", "text": "                         Министърът на труда и социалната политика, а в миналото - пиар експерт, Деница Сачева пред БНТ. Тя коментира протестите срещу възможността неправителствени организации да предлагат социални услуги заради страховете, че чрез тях ще се провеждат скрити чуждестранни интереси. новоизбраният министър подчерта, че не е редно да се забранява на хората да правят добро. С тези думи тя опонира на критиците на закона, според които не трябва социални услуги да се превъзлагат на неправителствени организации. \"Нито сега, нито преди, нито вбъдеще правителството ще провежда антисемейни политики, никога не се е предвиждало да се отнемат деца и да се въвеждат чужди политики. Социални услуги съществуват от 20 г., хора помагат на взрастни, \"Каритас\" - на бездомни, жени помагат на терминално болни деца. Това ли искаме да забраним? Да бъдат хората човеколюбиви?\" попита риторично тя. Повече за интервюто в предаването \"Панорама\" четете  тук. ", "date": "2019.12.06", "title": "Цитат на деня: Комуникационен Вавилон - темата за човеколюбието се превръща в човекоядство"}
{"url": "https://www.dnevnik.bg/sviat/2019/12/06/4002361_opek_suglasuva_novo_sukrashtavane_na_dobivite_na_petrol/", "text": "На продължили по няколко часа заседания през последните два дни организацията ОПЕК и няколко страни, добиващи и преработващи петрол извън нея, се договориха за допълнително съкращаване на количеството, което извличат, за да задържат по-високи цените на световния пазар. Срокът, за който се преговаряше във Виена, е първото тримесечие на 2020 г. и общото съкращаване е 500 хиляди барела на ден. Руският дял е 70 000 барела. Резултатът, цитиран от \"Файненшъл таймс\", се получава от изчисляването на квоти за всяка от страните. Като се добави и предишни договорки общият обем е 1.7 млн. барела на ден по-малко. Саудитска Арабия съобщи, че доброволно е решила да намали добивите си с 400 000 барела на ден, а това означава краен резултат от 2.1 млн. барела. Рияд е готов да увеличи още повече своето съкращаване на добивите, ако останалите страни спазват квотите си, твърдят източници на \"Файненшъл таймс\". За Русия квотата е 300 000 барела на ден, каза министърът на енергетиката Александър Новак, цитиран от ТАСС. Договореното за руснаците целево равнище е 10.398 млн. барела на ден без т.нар. кондензат. Според него саудитската квота е 9.744 млн. барела на ден и тя включва и кондензата. Новак каза още, че се наблюдава забавяне в ръста на добивите на т.нар. шистов петрол в САЩ. Но според \"\"Файненшъл таймс\" въпрек иновите мерки свръхпредлагането може да не изчезне от пазара. Причината са значителните резерви от шистов петрол в САЩ и възможността страни извън споразумението ОПЕК+ да увеличат добивите си.", "date": "2019.12.06", "title": "ОПЕК+ съгласува ново съкращаване на добивите на петрол"}
