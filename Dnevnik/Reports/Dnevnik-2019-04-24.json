{"url": "https://www.dnevnik.bg/sport/2019/04/24/3425296_siti_durji_titlata_v_rucete_si_sled_uspeh_v_derbito_na/", "text": "Манчестър сити\" направи много важна крачка към защита на титлата във Висшата лига след победа с 2:0 над \"Юнайтед\" в градското дерби. Насред \"Олд трафорд\" съставът на Пеп Гуардиола направи изключително второ полувреме и стигна до трите точки благодарение головете на Бернардо Силва и Лерой Сане. \"Сити\" държи титлата с едната си ръка, като до края на сезон остават само три кръга. Успехът върна тима на Гуардиола начело в лигата, с точка повече от  \"Ливърпул\"  – 89 срещу 88. Срещата беше отложена и беше голямата надежда на червените, които  стискаха палци за кръвния си враг  \"Юнайтед\". Двата гола за \"Сити\" паднаха след почивката, като Бернардо Силва се разписа в 54-ата минута, а резервата Сане 12 по-късно. \"Гражданите\" отправиха общо осем удара в срещата, от които пет бяха точни. За сметка на това \"Юнайтед\" имаше само един точен за 90 минути на своя стадион. Гуардиола стана първият мениджър в ерата на Висшата лига, който печели три поредни мача срещу \"Юнайтед\" на \"Олд трафорд\". Съставът му има 15 победи в последните 19 мача срещу преки съперници от топ 6. \"Сити\" е в серия от 11 поредни победи. В осем от срещите съставът от \"Етихад\", дори не е допуснал гол в собствената си врата, а головата разлика е 26:3. До края на сезона \"гражданите\" имат да играят срещу \"Бърнли\" (28 април като гост), \"Лестър\" (6 май на \"Етихад\") и за финал с \"Брайтън\" на 12 май. В случай, че спечели титлата \"Сити\" ще стане първият отбор от \"Юнайтед\", който успешно защитава трофея. \"Червените дяволи\" взеха три поредни титли през сезоните 2006-07, 2007-08 и 2008-09. За \"Юнайтед\" загубата е втора поредна след  0:4 от \"Евертън\"  през уикенда. Тимът допусна общо пето поражение в последните шест срещи, с което затвърди впечатленията, че се намира в криза. Загубата поставя под съмнение мястото на тима в топ 4. \"Червените дяволи\" заемат шестата позиция с 64 точки, с три по-малко от четвъртия \"Челси\" и две от петия \"Арсенал\". В същия момент \"артилеристите\" също загубиха при визитата си на \"Уулвърхемптън\" (1:3). Гуардиола, който не можеше да разчита на контузеня Кевин Де Бройне, направи няколко промени в състава си. Фернандиньо замени белгиеца, а Давид Силва започна вместо героя от мача с \"Тотнъм\" Фил Фоудън. Капитанът Венсан Компани също попадна в титулярния състав на мястото на Джон Стоунс. \"Юнайтед\" излезе с петима бранители, опитвайки да уплътни максимално пространствата в половина си. Първият момент, в който \"Сити\" беше близо до вратата на \"Юнайтед\" беше в 15-ата минута. Тогава след удар Стърлинг топката се отклони от крака на Крис Смолинг, но Де Хеа внимаваше и успя да улови. Испанецът трябваше да се намесва още веднъж, този път след мощен шут на Бернардо Силва от около 20 метра. Де Хеа обаче боксира топката. Секунди по-късно имаше ситуация и пред другата врата, където Едерсон изпревари Маркъс Рашфорд и открадна топката от краката му. Постепенно енергията на \"Юнайтед\" доведе до нервни моменти и за \"гражданите\". Домакините заложиха на агресивна игра и здрави единоборства в центъра на терена. Това доведе до реакция и от \"Сити\" и три показани жълти картона от Андре Маринър. Наситената средна линия на домакините създаваше трудности за \"Сити\", като на \"гражданите\" им липсваше характерната ширина на атаката. Те оставяха и празни пространства в своята половина, където \"Юнайтед\" разчиташе на двамата си най-бързи играчи Рашфорд и Джеси Лингард. До края на първата част имаше само още едно положение, като то отново беше за \"Сити\". След продължителна атака, Рахим Стърлинг се разходи между бранителите на \"червените дяволи\", но не успя да отправи достатъчно силен удар и Де Хеа улови. В началото на второто полувреме \"гражданите\" останаха без Фернандиньо, който получи контузия. Гуардиола предприе интересна промяна, като вкара още един офанзивен играч и пусна Лерой Сане. Влизането му веднага се усети, като се стигна и до рокади. Бернардо Силва се върна в средата на терена, а Стърлинг мина на десния фланг. Германецът веднага създаде опасност пред вратата на \"Юнайтед\", но домакините се справиха. Те обаче нямаха отговор на атака от Бернардо Силва в 54-ата минута. Португалецът получи топката от Гюндоган, възползва се от пространство отворено от Стърлинг, влезе в наказателното поле и с плътен удар в близкия ъгъл на остави шансове на Де Хеа. След попадението тимът на Гуардиола започна да играе на много по-висока скорост и притисна съперника си. Много бързо, след като откриха, \"гражданите\" бяха близо и до втори гол. След подаване на Сане, Серхио Агуеро се озова на стрелкова позиция, но топката се отби от левия стълб на Де Хеа. Домакините не се отказаха, показвайки характер и на свой ред имаха шанс да вкарат гол. Оставен непокрит обаче Джеси Лингард не успя да уцели топката. \"Червените дяволи\" получиха добра възможност и от пряк свободен удар, но Погба стреля в стената. За момент съставът на Гуардиола се дръпна в защита, без да остава прекалено близо до своята врата, но с готовност за контраатака. Това даде резултат в 65-ата минута, когато Фред сгреши подаване и топката беше открадната от Компани. Капитанът на \"Сити\" веднага намери Стърлинг, а англичанинът даде начало на мълниеносна контраатака, печелейки много терен. Агуеро \"отвори\" терена, като увлече със себе си двама бранители в червено и остави сам Сане на фланга. Германецът получи подаване и с много силен удар в близкия ъгъл порази мрежата на домакините. След като изоставаха вече с два гола домакините заиграха по-офанзивно, но дори не успяха да поставят под напрежение гостуващият състав. Оле Гунар Солскяр пусна на терена всичките си атакуващи играчи от пейката – Ромелу Лукаку, Алексис Санчес и Антони Марсиал, но вече беше късно за обрат. \"Сити\" действаше с много спокойствие и успя да затвори двубоя без да поставя Едерсон под обстрел. Вратарят трябваше да се намеси само веднъж, пресичайки извеждащо подаване за Лукаку.", "date": "2019.04.24", "title": "\"Сити\" държи титлата в ръцете си след успех в дербито на Манчестър"}
{"url": "https://www.dnevnik.bg/politika/2019/04/24/3425025_jrebiiat_na_cik_za_nomerata_v_bjuletinata_gerb_sa_na/", "text": "Централната избирателна комисия (ЦИК) изтегли номерата на партиите, коалициите и независимите кандидати, под които ще бъдат поставени в бюлетината за изборите за Европейски парламент на 26 май. Жребият отреди ГЕРБ да са на 12-о място, БСП на 18-о, ДПС - 20, а под номер 1 беше изтеглена коалицията около лидера на НФСБ Валери Симеонов. Ето и пълния списък: 1. Коалиция \"Патриоти за Валери Симеонов (НФСБ и \"Средна европейска класа\") 2 Коалиция \"Път на младите\" (ПП НДСВ и ПП \"Новото време\") 3 ВМРО – БНД 4 Независимият кандидат Ваня Григорова 5 \"Партията на зелените\" 6 ВОЛТ 7 Независимият кандидат Николай Ненчев 8 Независимият кандидат Венислава Атанасова 9 Коалиция \"Възход\" 10 \"Коалиция за България\" (АБВ и други партии - бел. авт.) 11 Независимият кандидат Десислава Иванчева 12 ГЕРБ 13 Коалиция \"Демократична България\" (ДСБ, \"Да, България\", Движение \"Зелените\") 14 \"Атака\" 15 Независимият кандидат Минчо Куминев 16 ДОСТ 17 \"Пряка демокрация\" 18 Коалиция \"БСП за България\" 19 \"Глас Народен\" 20 ДПС 21 Коалиция Движение \"Заедно\" 22 \"Българско национално обединение\". (Издигнало Евгения Банева - бел. авт.) 23 Коалиция \"ВОЛЯ – Българските родолюбци\" 24 \"Движение 21\" 25 Независимият кандидат Христо Симеонов 26 Движение \"Презареди България\" 27. Политическа партия \"Възраждане\"", "date": "2019.04.24", "title": "Жребият на ЦИК за номерата в бюлетината: ГЕРБ са на 12-о място, БСП - 18, ДПС - 20 (видео)"}
{"url": "https://www.dnevnik.bg/sviat/2019/04/24/3425054_shotlandiia_shte_opita_vtori_referendum_za/", "text": "Шотландия би трябвало да проведе отново референдум за независимост, преди да изтече мандатът на сегашния парламент през май 2021 г. Съответните законодателни мерки трябва да бъдат подготвени до края на 2019 г. Това обяви премиерът на Шотландия Никола Стърджън само 5 години след като подобен опит не успя през 2014 г. Тогава идеята да се отделят от Обединеното кралство бе отхвърлена от шотландците с разлика от близо 10 процентни пункта. Но бъркотията около Брекзит върна на дневен ред темата, особено след като на референдума от лятото на 2016 г. Шотландия категорично гласува за оставане в ЕС. \"Изборът между Брекзит и бъдещето на Шотландия като независима европейска страна трябва да бъде предложен още при сегашния състав на парламента\", каза тя в Единбург пред шотландското законодателно събрание. Стърджън допълни, че това ще стане, в случай че Великобритания напусне Европейския съюз. Решение от такъв мащаб обаче е в правомощията на британския парламент в Лондон. За подготовката на законодателни решения за втори референдум се заговори официално броени дни след решението от 2016 г. за напускане на ЕС. През март 2017 г. (когато Тереза Мей задейства Член 50 от Договора за ЕС) шотландският парламент призова за референдум между есента на 2018 г. и пролетта на 2019 г., но Тереза Мей каза, че \"сега не му е времето\". На изненадващо насрочените извънредни избори през юни 2017 г. Шотландската национална партия изгуби 21 депутатски места и темата бе отложена поне до есента на 2018 г. Но през ноември 2018 г. от Единбург заявиха, че се нуждаят от повече яснота какво се случва с Брекзит, преди да вземат някакво решение за референдум. В днешното  съобщение  на правителството на Шотландия се казва, че премиерът Стърджън иска да изгради \"консенсус на мястото на британската правителствена система, която очевидно не работи за шотландските интереси, както и пред факта, че конституционното статукво е нарушено\". Тя предлага консултации между партиите за изясняване на това кои правомощия ще бъде поискано да бъдат прехвърлени към парламента на Шотландия в името на по-добрата защита на шотландските икономически и обществени интереси. Стърджън потвърди, че има намерение да свика Гражданско събрание от представители на различни части от шотландското общество под ръководството на независим председател. То трябва - в светлината на Брекзит - да събере и обобщи възгледите за това как шотландският парламент по-добре да се справи с бъдещите предизвикателства.", "date": "2019.04.24", "title": "Шотландия ще опита втори референдум за независимост до 2 години"}
{"url": "https://www.dnevnik.bg/gradska_sreda/2019/04/24/3425020_metroto_ot_krasno_selo_do_bul_vl_vazov_shte_trugne_do/", "text": "Първият етап на строителството на третия метродиаметър е готов и се тества трасето между станция \"Красно село\" и следващата \"Бул.\"България\" при кръстовището с бул. \"Ив.Гешов\". Метровлаковете са 20, вече не са руски, а австрийско-полско производство на фирмата \"Сименс\". Те са напълно автоматизирани и ще се движат без управление от водач. Въпреки това, ще има машинист, който ще наблюдава слизането и качването на пътниците и ще подава сигнал на автоматиката да затвори вратите. Новост са преградните стени на пероните. Те са от стъкло и ще предпазват от падане на релсите. Самоуправляващите се влакове ще спират така, че вратите им да съвпадат с вратите на предпазните стени. До края на годината ще бъде пуснато в експлоатация трасето от станция \"Бул. \"Цар Борис III\", която е при пазара \"Красно село\" до станция \"бул. Вл.Вазов\", обяви кметът Йорданка Фандъкова. Разстоянието е 8 км, ще има 8 метростанции и стойността е 398 млн. евро, осигурени по оперативна програма \"Транспорт\", от тях 77 млн. евро съфинансиране. Стоян Братоев, директор на \"Столичен метрополитен\", качи на нов метровлак кмета Фандъкова и журналисти. Движението е много тихо и плавно, седалките са твърди и при спиране се пускат три звукови и три червени сигнала преди да се отворят вратите. Вторият етап на третата линия на метрото трябва да приключи в средата на 2020 г. От него са готови 65%, каза Фандъкова. Дължината му е 4 км и е от станция \"Цар Борис III\" през \"Овча купел\" до кв. Горна баня, където ще има връзка с жп линията София-Перник. \"С тези общо 12 км на третата линия на метрото ще постигнем до 25% намаляване на трафика в зоните, където ще минава. Ще се спестят 11 000 т вредни емисии и очакваме по това трасе дневно да се движат 130 000 души\", обяви кметът на София.", "date": "2019.04.24", "title": "Метрото от \"Красно село\" до бул. \"Вл. Вазов\" ще тръгне до края на годината, обяви Фандъкова"}
{"url": "https://www.dnevnik.bg/sport/2019/04/24/3425011_juventus/", "text": "Италианският шампион \"Ювентус\" е на път да приключи 116-годишната традиция. Очаква се клубът официално да представи модел на официалните си екипи, в който фланелките не са с познатите черно-бели райета. В социалните мрежи се появиха снимки, на които Пауло Дибала и Федерико Бернадески позират с новата екипировка. В нея фланелките са наполовина бели, наполовина черни, като тънка розова линия разделя двата цвята. Гърбът е предимно черен. Изтеклите снимки доведоха до разнопосочни реакции. Малко повече от половината (54%) от участвалите в анкета на фен акаунт на отбора в \"Туитър\" са отговорили, че не биха си купили новия екип на любимия си отбор. Очаква се шампионът в последните осем сезона в Серия А да представи новите си екипи през май. Преди две години  \"Ювентус\" се насочи към бъдещето с ребрандиране и смяна на емблемата . И тогава част от привържениците приеха трудно новото лого.", "date": "2019.04.24", "title": "Мисълта за \"Ювентус\" без \"бяло-черни\" райета разедини привържениците"}
{"url": "https://www.dnevnik.bg/politika/2019/04/24/3425107_predizborna_numerologiia_cvetanov_vidia_12-a_pobeda_za/", "text": "Традиционното предизборно гадаене за представянето на изборите се случи и тази година след тегленето на жребия от Централната избирателна комисия. Комисията изтегли номерата, под които партиите ще бъдат бъдат поставени в интегралната бюлетина за изборите за европейски парламент. Цветанов видя 12-а победа Възприемаме номер 12 като 12-та победа, която предстои да постигне ГЕРБ, каза заместник-председателят на ГЕРБ и бивш председател на парламентарната група Цветан Цветанов. \"Желаем успех на всички и нека да бъдем толерантни един към друг. И да докажем, че искаме да покажем силна и обединена Европа с нашите 17 евродепутати, които ще бъдат избрани за Европейския парламент\", каза още той. БСП: Първо място и 8 евродепутати Номер 18 в бюлетината представлява ясна задача – първо място на евроизборите и 8 евродепутати за \"БСП за България\", каза зам.-председателят на групата на БСП в парламента Георги Свиленски. 18 е хубаво число и с това число се надявам да се случи промяната в България, смяната на модела и изгонването на ГЕРБ от властта, заяви той. Джамбазки не разчита на нумерология, но видя 3 евродепутати Номер 3 в бюлетината може да означава трима евродепутати, предположи водачът на листата на ВМРО Ангел Джамбазки. \"Ние не разчитаме на нумерологията в никакъв случай. Това е въпрос на работа\", добави Джамбазки. 20 е номерът на успеха, изтълкува евродепутатът от ДПС Илхан Кючюк. Той видя символика и с това, че младежката организация на партията е на 20 години, чийто председател е той. \"На тази кампания ние разчитаме изключително много на нашия професионализъм. Ние знаем как трябва да се реформира ЕС\", каза Кючюк. Алина Добрева, която е седма в листата на \"Демократична България\", асоциира номер 13 с филма \"Любимец 13\", който е с щастлив край. Валери Симеонов видя божие провидение Номер 1 е най-хубавият номер, готов съм за евродепутат, кoментира лидерът на НФСБ Валери Симеонов. При тегленето на жребия той не можа да сдържи радостта си и от неговата посока се чу възторжен възглас - \"Йеееее\", след като на коалицията му се падна първи номер. \"Номер 1 е най-хубавият номер – Господ е с нас, провидението е с нас, съдбата е с нас. Остава и ние да си свършим работата така, че да продължим началото на добрата серия. Имам предвид да увеличим тази цифра\", заяви Симеонов. Попитан дали е готов да напусне България и българската политика, той отговори: \"И българските жени. Няма как – всеки трябва да направи някакви жертви.\" Лидерът на \"Воля\" Веселин Марешки изтълкува, че 23 означава двама-трима евродепутати. Номерата от жребия можете да видите  тук.", "date": "2019.04.24", "title": "Предизборна нумерология: Цветанов \"видя\" 12-а победа за ГЕРБ, БСП - първо място"}
{"url": "https://www.dnevnik.bg/bulgaria/2019/04/24/3425067_sudut_obiavi_segashniia_vremenen_kmet_na_mladost_za/", "text": "Cъcтaв нa Aдминиcтpaтивeн cъд - Coфия-гpaд, c пpeдceдaтeл cъдия Mapия Cитнилcĸa oтмeни избopa нa apx. Pyмeн Pyceв зa изпълняващ длъжността ĸмeт нa \"Mлaдocт\" oт Cтoличния oбщинcĸи cъвeт ĸaтo нeзaĸoнocъoбpaзeн. Информацията съобщи бившият пиap нa oбщинa \"Mлaдocт\" Πeтъp Kъpджилoв. Cпopeд cъдa eдинcтвeният зaĸoнeн ĸмeт cлeд  apecтa нa Дecиcлaвa Ивaнчeвa  e пocoчeният oт нeя Πeтъp Kъpджилoв. Столичният общински съвет избра арх. Румен Русев на заседание на 31 май м.г. Кметът на район \"Младост\" Десислава Иванчева и заместничката й Биляна Петрова бяха задържани в центъра на София, а впоследствие разследвани, обвинени и  осъдени за подкуп . Малко след задържането от следствения арест Иванчева издаде заповед, с която уволни арх. Румен Русев и назначи за свой заместник Петър Кърджилов. Това доведе до реакция на прокуратурата, която поиска незабавното  отстраняване от длъжност  и на Иванчева, и на Петрова. В решението на административния съд се посочва, че Cтoличният oбщинcĸи cъвeт (СОС) и нeгoвият пpeдceдaтeл Eлeн Гepджиĸoв ca пpeнeбpeгнaли зaпoвeдтa нa Ивaнчeвa oт 14 мaй, в ĸoятo тя пocoчвa за свой заместник Πeтъp Kъpджилoв. C дpyгa зaпoвeд, oт 21 мaй, Ивaнчeвa e ocвoбoдилa Pyceв oт пocтa зaм.-ĸмeт в Paйoн \"Mлaдocт\", a cлeд тoвa e нaзнaчилa Πeтъp Kъpджилoв зa вpeмeнeн ĸмeт. И тaзи зaпoвeд e билa пpeнeбpeгнaтa, посочват в мотивите си съдиите. Казусът за това кой да поеме \"Младост\" след Иванчева  бе изключително заплетен . Дeлoтo започна след жaлбa нa Kъpджилoв, ĸoйтo ocпopи дeйcтвиятa нa COC. Oт peшeниeтo нa Aдминиcтpaтивeн cъд - Coфия–гpaд, ce paзбиpa, чe COC e нapyшил Зaĸoнa зa мecтнoтo caмoyпpaвлeниe и мecтнaтa aдминиcтpaция. \"COC нe e пpoyчил дaли Дecиcлaвa Ивaнчeвa e yпpaжнилa влacттa cи и e нaзнaчилa чoвeĸ, ĸoйтo дa я зaмecтвa, дoĸaтo тя e в apecтa\", ĸaзвa cъдът. Peшeниeтo нa cъдa нe e oĸoнчaтeлнo и щe бъдe oбжaлвaнo. Дo oĸoнчaтeлнoтo пpoизнacянe нa въpxoвния cъд ĸмeт нa paйoнa ocтaвa apx. Pyceв. Cпopeд Πeтъp Kъpджилoв е редно пpeдceдaтeлят нa COC Eлeн Гepджиĸoв и и.д. ĸмeтът нa \"Mлaдocт\" Pyмeн Pyceв нeзaбaвнo дa ce oттeглят oт длъжнocтитe, ĸoитo зaeмaт, пopaди гpyбoтo нapyшaвaнe нa зaĸoнa, a нe дa oбжaлвaт peшeниeтo пpeд Bъpxoвния aдминиcтpaтpивeн cъд. На 15 април бившият кмет на район \"Младост\" Десислава Иванчева  бе призната за виновна  на първа инстанция и осъдена на 20 години затвор, 10 хил. лв. глоба, конфискация на част от имуществото и забрана да заема публична ръководна длъжност за срок от 20 години. Заместникът й Биляна Петрова също получи присъда - 15 г. затвор, 15 хил. лв. глоба и забрана за 15 г. да заема публична длъжност. Присъдена е и конфискация на част от имуществото й. Петко Дюлгеров е осъден на 12 г. затвор, 12 хил. лв. глоба и конфискация на имущество. За \"Дневник\" председателят на СОС Елен Герджиков коментира, че гражданите на район \"Младост\" трябва да бъдат спокойни, защото имат действащ кмет. Съдът е допуснал предварително изпълнение на решението на СОС от 31 май 2018 г. за определяне на изпълняващ длъжността кмет до завръщане на титуляря, потвърдено и от ВАС. Герджиков припомни, че преди година ситуацията в Младост беше без аналог. \"Тогавашният кмет Десислава Иванчева и един от нейните заместници Биляна Петрова бяха в ареста. Тогава с решение на СОС, съобразено с волята на г-жа Иванчева, бе избран за и.д. кмет Владимир Клисуров, който впоследствие подаде оставка. Заради големия административен хаос, който се създаде в района, като шеф на СОС свиках Правен съвет на 30 май 2018 г. Присъстваха всички членове на Председателския съвет на СОС, представители на Столична община, на Министерство на правосъдието, Министерство на труда и социалната политика, Инспекцията по труда, както и водещи специалисти по трудово и административно право от СУ, УНСС, НБУ. След изключително задълбочена дискусия и анализ на цялата налична документация Правният съвет излезе с решение, че СОС трябва да определи изпълняващия дейността кмет на район \"Младост\". Поради това поиска от Клисуров да представи информация за действащите към онзи момент заместник кметове. Той даде такава, в която бе посочено, че освен самият той и Биляна Петрова, която беше в ареста, другите заместници са - арх. Румен Русев и Петър Къджилов, назначен предния ден със заповед на г-жа Иванчева. В изпълнение на решението на Правния съвет, аз със свой доклад предложих двата възможни варианта – Русев или Кърджилов, които бяха изслушани в местния парламент. Общинските съветници с голямо мнозинство избраха Румен Русев. СОС беше принуден да вземе решение в тази безпрецедентна ситуация, тъй като в районната администрация цареше тотален безпорядък, сътворен след поредица от административни актове със и без правно основание. Основната задача, пред която бяха изправени съветниците бе да се въведе ред в район \"Младост\" и да се гарантират правата на гражданите\", каза Елен Герджиков.", "date": "2019.04.24", "title": "Съдът обяви сегашния временен кмет на \"Младост\" за незаконно избран"}
{"url": "https://www.dnevnik.bg/sviat/2019/04/24/3425165_nazemni_slujiteli_na_hiitrou_i_lutun_shte_stachkuvat_v/", "text": "Стотици служители от наземния екип на летищата \"Лутън\" и \"Хийтроу\" ще стачкуват в идните дни заради ниските си заплати. Над 300 работници на терминали 2 и 4 на \"Хийтроу\" ще протестират от полунощ на 26 до полунощ на 29 април, съобщава сайтът Gloucestershire Live. 120 други ще стачкуват в продължение на седмица от 26 април на \"Лутън\". Протестът ще засегне полетите на Air India, Thai Airlines, AlItalia, Saudi Arabian Airlines, Gulf Air, Air Serbia и Air Malta на \"Хийтроу\" и на \"Уизер\" на \"Лутън\".", "date": "2019.04.24", "title": "Наземни служители на \"Хийтроу\" и \"Лутън\" ще стачкуват идната седмица"}
{"url": "https://www.dnevnik.bg/bulgaria/2019/04/24/3425193_prokuraturata_se_oplaka_che_ne_poluchava_sudeistvie_ot/", "text": "Не получаваме съдействие от община Сандански и не са предадени документите, които разследващите органи са искали, това каза днес пред журналисти говорителят на главния прокурор Румяна Арнаудова във връзка с проверката на къщата за гости, за която се твърди, че е на бившия зам.-министър на икономиката Александър Манолев. Той подаде оставка през миналата седмица , след като беше публикувано съвместно разследване на сайтовете \"Бивол\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Плащането е одобрено от Държавен фонд \"Земеделие\" (ДФЗ) през декември 2015 г., когато Манолев е назначен за зам.-министър на туризма. Върховната касационна прокуратура се самосезира  и започна проверка за злоупотреби със средства на Европейския съюз. Същото направи и антикорупционната комисия. Днес Арнаудова обясни, че в петък миналата седмица са извършени претърсвания на три адреса, свързани с Манолев, като единият е бил на къщата за гости. \"Там не намерихме никого. Претърсването е осъществено с представител на общината\", допълни тя, цитирана от агенция \"Фокус\". Любопитен момент е, че влизането в къщата за гости е станало с оригинален ключ, оставен в общината с бележка \"моля ви, не разбивайте\". Служителите не желаят да свидетелстват за нас и не си спомнят кой е оставил ключа и е донесъл декларацията. Това е затруднението ни там\", добави Арнаудова. Тя каза още, че Александър Манолев е открит и разпитан, обеща и още подробности утре. Арнаудова обяви, че ако той бъде признат за виновен, го заплашва 6 години затвор. По-рано днес от прокуратурата съобщиха, че  по нареждане на главния прокурор Сотир Цацаров  започват проверки на всички къщи са гости, финансирани с европейски средства, тъй като има съмнения, че в тях не се извършва туристическа дейност. На първо време ще се проверят тези, финансирани от Държавен фонд \"Земеделие\", които са 746. За тях са отпуснати 202 млн. лв. Имало и информация, че част от къщите се намират в райони с развит туризъм и по закон не би трябвало да получат финансиране. Елена Йончева ще бъде разследвана за използване на къщи за гости не по предназначение, като всички останали, каза още Арнаудова.  Проверката срещу водача на листата за евроизборите на БСП  започна вчера след публикация на сайта ПИК, в която се твърди, че семейството на кандидата за евродепутат Елена Йончева е построило 3 къщи за гости в комплекс в странджанското село Велика. Те били изградени по европейската Програма за развитие на селските райони, но не се отдавали на гости, а се ползвали само от семейството на Йончева и от техни приятели. Паралелно прокуратурата проверява и отпуснатите средства за закупуване на земеделска техника, с които са купени луксозни високопроходими джипове, атв-та и яхти.", "date": "2019.04.24", "title": "Прокуратурата се оплака, че не получава съдействие от общината за къщата на Манолев"}
{"url": "https://www.dnevnik.bg/politika/2019/04/24/3425170_radan_kunev_s_durjavna_zaplata_e_nevuzmojno_da_se_kupi/", "text": "С държавна заплата е невъзможно да се купи луксозен апартамент с площ 250 кв. м, каквито са си купили български политици. Това коментира пред Би Ти Ви кандидатът за евродепутат на \"Демократична България\" Радан Кънев. По думите му този факт не се коментира в хода на скандала \"Апартаментгейт\". Той подчерта, че председателят на антикорупционната комисия (КПКОНПИ) Пламен Георгиев, който беше уличен, че не е декларирал коректно собствеността си и излезе в отпуск докато тече проверката, е трябвало да бъде проверен преди да бъде избран на отговорния пост. Издигналите го - парламентарните групи на ГЕРБ и Обединените патриоти, не са си направили труда да проверят данните, които са публични, напомни Кънев, който е юрист по професия. Настроенията сред малкия и средния бизнес в страната са унищожителни към властта заради усещането за партиен и държавен рекет, каза Кънев и добави, че се ходи по цехове и фабрики и се искат пари \"за спокойствие\" от името на партийни структури. Моята задача е този гняв да не прелее към антиевропейската БСП, подчерта кандидатът за евродепутат. По думите му Европейският парламент е място за дипломация, а не за \"джамбазки номера\" и защита на \"хитреенето\". Той даде пример с гласуването на транспортния \"пакет Макрон\" с ограничения, които ще засегнат българските превозвачи. \"Джамбазки и останалите джамбази късаха ризи и надъхваха електората и създадоха огромно мнозинство срещу нашия национален интерес\", каза Кънев и поясни, че докато България е отхвърляла дори разумното предложение да се увеличат осигуровките на шофьорите, не е могла да постигне компромис за несправедливия текст камионите да се връщат периодично в страната, дори когато са празни. \"Да променим тоя ганьовски стил на правене на политика\", призова Кънев. В отговор на въпрос десният политик призова службите да проверят дали отговарят на истината публикации в чешките медии за това, че \"Еврохолд\" планира да купи българския бизнес на ЧЕЗ с финансиране от руската банка ВТБ, зад която според международния печат стоят чужди служби. \"ВТБ е ключов играч в трите мегаскандала в България - КТБ, БТК и \"Булгартабак\", това очевидно е банка, която в българските поне условия играе меко казано сенчеста, да не кажа подземна игра\", добави той.", "date": "2019.04.24", "title": "Радан Кънев: С държавна заплата е невъзможно да се купи апартамент от 250 квадрата"}
{"url": "https://www.dnevnik.bg/sviat/2019/04/24/3425061_decata_do_pet_godini_da_prekarvat_po-malko_ot_chas/", "text": "Децата до 5-годишна възраст да седят пред екрани до час на ден, а при тези под една това да се избягва изобщо,  съветва Световната здравна организация , цитирана от \"Ройтерс\". Освен това не бива малките деца да бъдат връзвани за повече от час в детски столчета, проходилки и подобни. След като публикува препоръките си в тази област, организацията съветва родителите децата им в тази възраст да бъдат по-активни физически и да им създават добър режим за сън. Това ще помогне, като пораснат, да имат добри ежедневни навици и ще ги предпази от някои заболявания. Времето пред екран включва гледането на телевизия и клипове в интернет, както и играенето на компютър. Децата между едно- и четиригодишна възраст е добре да имат разнообразна физическа активност най-малко 3 часа на ден, които да са разпределени равномерно. За тези под една година се препоръчват заниманията, подходящи за възрастта им, и пълното избягване на стоенето пред екрана. Застояването е причина за по-висока смъртност и фактор за увеличаването на страдащите от затлъстяване и наднормено тегло по света. Прекомерното тегло може да бъде причина за болести като диабет, хипертония и някои форми на рак, напомнят от организацията. В доклад преди две години Световната здравна организация съобщи, че броят на децата, страдащи от затлъстяване и наднормено тегло, е скочил десетократно през последните 40 години в страни със средни и ниски доходи, най-вече в Азия. \"Подобряването на физическата активност, промяната на заседналия начин на живот и спазването на режим за лягане при малките деца допринася за тяхното физическо здраве, намалява риска от затлъстяване в ранна детска възраст, предпазва ги от болести, поддържа тяхното психическо здраве и по-добър живот\", казват от СЗО.", "date": "2019.04.24", "title": "Децата до пет години да прекарват по-малко от час пред екрана, съветва СЗО"}
{"url": "https://www.dnevnik.bg/biznes/2019/04/24/3425171_durjavata_ima_plan_kak_da_prekrati_dogovorite_s/", "text": "Финансовият министър Владислав Горанов има решение как предсрочно да се прекратят договорите с така наречените американски централи - \"Ей И Ес Гълъбово\" и \"КонтурГлобал Марица-изток 3\", и скоро ще го оповести. Това обяви пред Би Ти Ви Валентин Николов, който отскоро зае председателското място в енергийната комисия в Народното събрание заради подадената от Делян Добрев оставка. От думите му се разбира, че въпросът отново е бил поставен от представители на работодателите. Преди година четирите най-големи работодателски организации  сезираха по въпроса и националния омбудсман  Мая Манолова, като изчислиха, че всяка година двете централи изземват от домакинствата 486 млн. лв. Изчислението бе базирано на разликата между референтната цена на тока, определена към онзи момент от енергийния регулатор, и тази, която държавата чрез НЕК плаща на централите, за да им изкупува тока. С тези над 400 млн. лв. годишно се натоварва цената на тока, обяви преди време и самият Делян Добрев. Сега наследникът на поста обяснява, че Министерството на финансите, което води преговорите с централите, се опитва да постигне споразумение, но договорите ще бъдат прекратени независимо дали централите са съгласни или не. Ако не са, това вероятно ще доведе до завеждането на дела от тяхна страна, с които да защитят първоначалните си договори. Според Валентин Николов обаче България вече е натрупала достатъчно опит с такива арбитражни дела и умее да ги управлява. От изказването му се разбра още, че двата договора няма да бъдат прекратени едновременно. Това е логично, тъй като договорът с ТЕЦ \"КонтурГлобал Марица-изток 3\" е до 2026 г., а с ТЕЦ \"Ей И Ес Гълъбово\" - до 2024 г. По думите на Николов както европейски, така и български експерти смятат, че централите са получавали по-високи от договорените суми, което означава, че инвестициите в централите са изплатени предсрочно. \"Но неминуемо прекратяването на конкретен договор ще доведе до глътка въздух от гледна точка на фонда за енергийна сигурност\", обяви Николов, като посочи, че фондът е буфер да не се вдигат прекомерно цените на тока. Все пак на въпроса дали прекратяването на договорите ще доведе до намаление на цените на тока той посочи, че повече пари във фонда ще облекчат разходите на НЕК по покупката на квоти въглеродни емисии. Освен това със свободните пари ще се подкрепи държавната ТЕЦ \"Марица-изток 2\", без която \"не можем да управляваме националната електрическа система\", обясни Николов. Защити въглищната централа, която според проучване силно замърсява въздуха не само в България (повече за това четете  тук ), защото това е много голяма мощност и няма източник, с който да бъде заменена, така че зимата да не се стига до режим на тока. Според него за нея трябва да се разработи програма за постепенно извеждане. Двете американски централи произвеждат около една трета от тока в България, а договорените в тях инвестиции при правителството \"Костов\" бяха на стойност 2 млрд. лв. Възвръщаемостта на тези инвестиции минава през цената, по която се изкупува произвежданият от тях ток. Към момента няма официални публични данни каква част от тези инвестиции са възвърнати. ", "date": "2019.04.24", "title": "Държавата има план как да прекрати договорите с американските централи"}
{"url": "https://www.dnevnik.bg/bulgaria/2019/04/24/3425213_noviiat_direktor_na_bnt_koshlukov_se_otkaza_da_e/", "text": "Програмният директор на БНТ 1 Емил Кошлуков, когото днес Съветът за електронни медии определи за временен директор на обществената телевизия, съобщи, че няма да води повече предаването \"Още от деня\". Той застава начело на медиата след като досегашният директор - Константин Каменаров, получи условна присъда заради шофиране след употреба на алкохол, а това противоречи на статута му и трябваше да бъде освободен. Повече по темата четете  тук . Освен с новия си пост Кошлуков обясни решението си и с предстоящата предизборна кампания за депутати в Европейския парламент. Досега той се редуваше като водещ на вечерното политическо предаване с Поли Златарева, която занапред остава единствен водещ. Като водещ на замисленото от покойния вече Димитър Цонев предаване \"Още от деня\" Кошлуков  \"блесна\"  преди година със средния пръст, който показа пред зрителите, след което телевизията беше глобена. В началото на днешното издание Кошлуков увери, че концепцията на Константин Каменаров няма да се променя, а ще бъде развивано това, което е заложил. Той му благодари за чудесното време, в което двамата са работили и го определи като \"много добър и мил директор\". Изпълняващият длъжността може да заема поста три месеца, след това трябва да бъде избран титуляр.", "date": "2019.04.24", "title": "Новият директор на БНТ Кошлуков се отказа да е водещ на предаване"}
{"url": "https://www.dnevnik.bg/sport/2019/04/24/3425220_stanimir_stoilov_niamam_namerenie_da_putuvam_nikude/", "text": "Станимир Стоилов отрече информациите, че ще поеме  китайския отбор \"Гуанджоу R&F\" . Българският специалист обяви, че е в България и на този етап няма планове да пътува никъде. БТА съобщи, че Стоилов е в Хонконг за финални преговори. Треньор №1 на България за 2017 г. е спряган за поста в китайския тим, който заема 11-о място в местната Суперлига. \"Гуанджоу R&F\" е воден от сърбина Драган Стойкович, но не се представя убедително от началото на сезона. \"В София съм и нямам намерение да пътувам никъде\", каза Стоилов пред \"Спортно шоу Гонг\" по \"Дарик радио\". Дотук в кариерата си Стоилов е водил \"Левски\", националния отбор на България, \"Литекс\" и \"Ботев\" (Пловдив). След това за кратко беше в кипърския \"Анортозис\", а между 2014 и 2018 г. водеше \"Астана\". С тима Стоилов спечели четири поредни титли, една купа и една суперкупа на Казахстан. Той вкара отбора в групите на Шампионската лига и Лига Европа. За последно българският треньор беше начело на  националния тим на Казахстан . Той записа девет мача в периода 3 март 2018 г. - 17 януари 2019 г., като постигна три победи, три равенства и три загуби с голова разлика 15:11. Под ръководството на Стоилов Казахстан завърши на първо място в групата си в Лигата на нациите и се изкачи в по-горна урна. След раздялата си с националния тим на Казахстан Стоилов обяви, че ще  търси ново предизвикателство в чужбина . \"Искам сериозен клуб, който да отговаря на моите желания и амбиции.\"", "date": "2019.04.24", "title": "Станимир Стоилов: Нямам намерение да пътувам никъде"}
{"url": "https://www.dnevnik.bg/bulgaria/2019/04/24/3422475_velika_sriada_-_deniat_na_predatelstvoto/", "text": " Днес е Велика сряда - денят от Страстната седмица, посветен на строг пост, в който църквата припомня за предателството на Юда и призовава към покаяние. В този ден се припомня за разкаялата се грешница, която изляла съд драгоценно миро върху Исус. Жената успяла да влезе в дома на Симон Прокажени, където бил Христос с учениците си. Тя носела алабастрен съд с миро, за да засвидетелства почитта си към него. В бързината да не ѝ се пречи на доброто намерение тя счупила съда, по-лесно да се разлее мирото. Някои от апостолите възроптали, че е било по-добре мирото да се продаде и парите да се раздадат на бедните. Но Христос отвърнал да не я смущават, защото помазвайки го, тя го подготвя за погребението му, а усърдието ѝ ще се разгласи по цял свят. Според евангелския разказ в деня, когато грешницата умила със сълзи краката на Спасителя, било извършено и най-голямото предателство - Юда Искариот, един от учениците на Иисус, отишъл при юдейските първенци от Синедриона и се уговорил с тях да им го предаде срещу тридесет сребърника.", "date": "2019.04.24", "title": "Велика сряда - денят на предателството"}
{"url": "https://www.dnevnik.bg/analizi/2019/04/24/3423735_glavniiat_bushon_na_borisov_ne_iska_da_grumne/", "text": "Апартаментгейт става все по-абсурден. Повече от месец след избухването на  скандала с луксозните имоти  на хора от високите етажи на властта резултат от разследващите няма. Няма изгледи и да има. Списъкът с притежателите на евтини жилища набъбва, а проверяващите са сред тях. Ситуацията е класическа – за да не си цапа ръцете главният прокурор Сотир Цацаров, чийто мандат изтича, Върховната касационна прокуратура е възложила проверката кой какво и за колко е купил на антикорупционната комисия. Тя наскоро не намери нищо нередно в това, че финансовият министър Владислав Горанов живее в суперлуксозно жилище, което по документи е на кръстника му. В решението, което ако студент напише на изпит в юридическия факултет, ще бъде скъсан, се изтъкват елементарни аргументи. Те са от типа, че понеже Горанов си плащал тока, данък сгради и такса смет, не бил в конфликт на интереси. Нито дума за доходите на министъра, който през 2014 г. напусна парламента заради ниска заплата. \"Дойде при мен и ми каза: \"Шефе, ти си на 55 и оттук нататък само с политика може да се занимаваш. Аз съм на 30, моите колеги станаха милионери, а пък аз Имам две деца, мисля за трето, как да ги издържам?\", разказа тогава сърцераздирателно Бойко Борисов пред \"Преса\". Хубавото е, че децата на министъра вече не гладуват. В проверката за конфликт на интереси се пропуска и фактът какви загуби търпи горкият кръстник, като се лишава от такова луксозно жилище вече години наред, както и защо го прави. По същата схема като тази с късметлията кръщелник ще бъдат обработени сигналите срещу всички щастливи новодомци от властта с изгодни жилища, тераси и асансьори. Още повече че сред тях са ръководни фактори от на министри, областни управители и кметове. Председателят Пламен Георгиев не подаде оставка, въпреки че проверяващите установиха незаконни постройки на терасата му на покрива. Той се оправда, че сауната му и навесите били отпреди да купи апартамента и ако знаел, че са незаконни, не би ги купил. Обяснението е неприемливо дори за хората, които не са юристи. Всеки знае, че купува това, което е описано в нотариалния акт. Останалите екстри би трябвало да са го впечатлили с липсата си в документа. Барбекюто, сауната и каручката все пак не са невидими и всички още се питаме как се озоваха там. Заместникът на Георгиев - Антон Славчев, който също според имотния регистър притежава чудесна тераса и супер изгодно жилище, си остана в кабинета. И сега в ръцете му е съсредоточена цялата власт да проверява имат ли облага останалите. Какво е облага комисията е разяснила в решението си за Горанов: \"Облага е всеки доход в пари или имущество, включително придобиване на дялове или акции, както и предоставяне, прехвърляне или отказ от права, получаване на привилегия или почести, помощ, глас, подкрепа или влияние, предимство, получаване или обещание за работа, длъжност, дар, награда или обещание за избягване на загуба, отговорност, санкция или друго неблагоприятно събитие.\" Апартаменти на цени, по-ниски от пазарните, са облага. Неплащането на данъци над 3000 лв. е престъпление. Декларирането на неверни данни също е престъпление. Подобни престъпления не биха се разминали на никого, ако е обикновен гражданин или предприемач, затова публиката очаква да види наказанията на хората от властта. Циничното е, че докато дребните чиновници бяха принудени да попълват безкрайни въпросници дали имат яхти и самолети и трепереха да не сгрешат, на антикорупционните борци не им е трепнало за собствените им имоти. В най-жалка позиция е поставен премиерът, чиито от \"камъчето в обувката си\" - КПКОНПИ, така, както направи с Цецка Цачева, Цветан Цветанов и следващите по-ниски топки. Затова не му остава друго, освен да се прави, че нищо не се е случило. Надеждите му, че ураганът е минал, обаче са напразни. Нови и нови представители на управляваща класа лъсват с неплатени данъци за скъпите си жилища и са уличени в съзнателно деклариране на неверни обстоятелства пред нотариуса и пред данъчните. И то точно преди изборите, от чийто резултат зависи дали правителството ще оцелее. Кой знае до сакралната дата какво още ще излезе. А когато главният бушон в сюжета не ще да гръмне, късо съединение и пожар заплашват цялата власт. Дали Борисов не е вкаран в ситуацията на Сергей Станишев от 2013 г. - или Пеевски е шеф на ДАНС, или правителството пада?", "date": "2019.04.24", "title": "Главният бушон на Борисов не иска да гръмне"}
{"url": "https://www.dnevnik.bg/sport/2019/04/24/3424156_grigor_dimitrov_zapochva_turnira_v_barselona_s_misul/", "text": "Григор Димитров започва днес участието си в турнира на червени кортове в Барселона. Българският тенисист се изправя срещу испанския ветеран Фернандо Вердаско в двубой от втория кръг на надпреварата, която е от категория \"АТП 500\". Мачът е четвърти на централния корт и се очаква да започне около 18.00 часа. Програмата стартира в 12.00 часа с мач между Феликс Оже-Алиасам и Малек Джазири. След тях на корта излизат Давид Ферер и Лука Пуи, а третият двубой противопоставя шампионът и рекордьор по титли Рафаел Надал и Леонардо Майер. Димитров почива на старта на турнира като поставен под №13 в основната схема. Вердаско преодоля първия кръг след победа в два сета срещу сънародника си Фелисиано Лопес - 6:4, 6:3 за 82 минути. Димитров и Вердаско са се срещали шест пъти, като са разменили по три победи. 27-годишният българин и 35-годишният испанец, които  са съответно №43 и №37 в световната ранглиста , по традиция правят изключително равностойни мачове. Последният им двубой беше през август във втория кръг на мастърса в Торонто, когато Димитров спечели  драматична победа след обрат - 4:6, 6:2, 7:6 (5) . Те се срещнаха още два пъти през 2018 г., като Вердаско излезе победител и в двата случая - 7:6, (4), 6:2, 6:4 в третия кръг на \"Ролан Гарос\" и 7:6 (4), 4:6, 6:3 във втория кръг на мастърса в Индиан Уелс. Първият мач помежду им се игра през 2013 г. Двамата се изправиха един срещу друг в полуфиналите на турнира на червени кортове в Бостад, като Вердаско спечели след много оспорвана 150-минутна битка - 7:6 (3), 5;7, 7:5. След това Димитров записа две поредни победи срещу испанския левичар - 6:1, 3:6, 6:3 в първия кръг в Пекин през 2014 г. и 6:4, 4:6, 6:4 в първия кръг на мастърса в Монте Карло през 2015 г. Победителят от седмия двубой между Димитров и Вердаско ще играе чилиеца Николас Хари, който изненада световния №3 Александър Зверев след драматичен обрат - 3:6, 7:5, 7:6 (5). Димитров има да защитава 90 точки от миналогодишното си участие в Барселона. Той стигна до четвъртфиналите, където беше спрян от Кареньо Буста. Много е вероятно  българинът да изпадне от топ 50 , ако не успее да повтори класирането си от 2018 г. Барселона първоначално не влизаше в програмата на Димитров. Бившият №3 в света обаче промени плановете си,  получи \"уайлд кард\" от организаторите  и ще запише пето участие в надпреварата на червените кортове в Каталуня. Турнирът в Барселона не е сред най-успешните за Димитров. Той загуби първите си три мача в столицата на Каталуня - в първия кръг на квалификациите през 2008 г., в първия кръг на основната схема през 2011 г. и във втория кръг през 2013 г., преди да запише първите си победи през 2018 г.", "date": "2019.04.24", "title": "Григор Димитров започва турнира в Барселона с мисъл за оставане в топ 50"}
{"url": "https://www.dnevnik.bg/bulgaria/2019/04/24/3423101_suprugut_na_daniela_daritkova_-_ot_nezakonna_chaina_do/", "text": "Само две седмици след като Даниела Дариткова стана председател на парламентарната група на ГЕРБ, съпругът й Никола Проданов е бил предложен за \"Почетен гражданин на Смолян\". Това показва докладната записка, внесена в общинския съвет на града на 12 април т.г. от инициативен комитет, пише местното електронно издание \"Отзвук\". Според публикацията Проданов, който е ветеринарен лекар, има твърде противоречива слава в града. Той е известен най-вече с това, че в началото на деветдесетте години е построил незаконната чайна \"Очко холидейз\" върху държавен терен в непосредствена близост до телевизионната кула на вр. Снежанка.  Скоро след изливането на фундаментите на чайната строежът е бил запечатан като незаконен от службата за строителен контрол в общинската администрация на Смолян. Проданов обаче премахва печатите и продължава да строи до завършването на обекта. Това става причина през 1995 г. той да бъде осъден от районния съд в Смолян да плати глоба от 300 лв.  , защото в края на май 1996 г. я наема от държавата. До 2007 г. наемът, който плаща за нея, бил променян няколко пъти, но с въвеждането на минимални цени за отдаване на държавната собственост е определен на 10 лв. на кв.м без ДДС.  През май 2008 г. областният управител на Смолян прекратява договора с Проданов, след като установява, че въпреки ниския наем в продължение на четирите предходни години той не го е плащал.  Заведеният съдебен иск срещу едноличния търговец \"Никола Проданов – Очко\" е на стойност 53 хил. лв., но окръжният съд в Смолян го отхвърля с мотива, че задължението е погасено по давност. Пловдивският апелативен съд обаче преценява, че това важи само за периода от 2004 г. до 2006 г. Проверка на \"Дневник\" в архива на съда показа, че така Проданов е осъден да плати само 34 хил. лв. с лихвите, а държавата губи безвъзвратно около 19 хил. лв.  През 2011 година, когато Даниела Дариткова е вече депутат от ГЕРБ, областният управител на Смолян Стефан Стайков, също назначен от ГЕРБ, обявява за продан поземлен имот от 330 кв.м на връх Снежанка, на който се намира чайната. Сделката е сключена на цена от 10 хил. лв., а купувач на имота се оказва \"Продексим\", собственост отново на Никола Проданов.  следващите години. Според информацията, публикувана в туристическите справочници, \"хотелът се намира на самия връх Снежанка, на 1926 метра надморска височина, а сградата е разположена в началото на ски пистата, където се провеждат кръгове от надпреварата за европейската купа по ски – алпийски дисциплини\". В момента наемател на хотела е варненското дружество \"Бигер\", но в регистъра на категоризираните места за настаняване не са отразени подробности за сключения договор.  с това, че \"на 1 юни т.г. родопският общественик, културен и стопански деятел навършва 70 години\". Една от заслугите му, изброени в предложението, е, че изградил чешма до параклиса в гробището на градския кв. Райково. Освен това поставил почетен знак в памет на избитите по време на османското робство 200 райковски първенци (легенда, която историците отричат поради твърде високия брой на \"първeнците\" в тогавашното родопско село).  Пак според текста на предложението Проданов е бил два мандата общински съветник и по това време \"влял нов дух и обновление в работата на съвета\".   площадът пред църквата \"Света Неделя\" и читалище \"Балкански просветител\" в кв. Райково да не бъде застроен с магазинна част\".  Потърсен от \"Дневник\" на мобилния си телефон в понеделник, Никола Проданов отклони всички въпроси, свързани с кандидатурата му за почетен гражданин на Смолян и собствеността му на връх Снежанка: \"Не давам никакви интервюта, така съм решил, каза той. Много неверни неща пишете вие, журналистите. Нека приключим този разговор цивилизовано.\" Според правилника за отличията на община Смолян званието \"Почетен гражданин на Смолян\" се присъжда след тайно гласуване с обикновено мнозинство от гласовете на общинските съветници. Заседанието, на което това трябва да се случи, предстои да бъде насрочено до края на април.", "date": "2019.04.24", "title": "Съпругът на Даниела Дариткова - от незаконна чайна до почетен гражданин на Смолян"}
{"url": "https://www.dnevnik.bg/sviat/2019/04/24/3424423_razpadashtata_se_isliamska_durjava_e_bomba_sus/", "text": "Спящи клетки причиняват смъртоносни атаки, хиляди джихадисти са в затвора, семействата им са въдворени в пренаселени лагери. Месец след като групировката \"Ислямска държава\" (ИД) загуби своя \"халифат\", опасностите и предизвикателствата изобилстват. На 23 март кюрдски и арабски бойци от Сирийските демократични сили (СДС) обявиха победата над ИД, след като завладяха последната им крепост в Източна Сирия, в края на ожесточена офанзива, подкрепена от международна коалиция, водена от Вашингтон. В самопровъзгласения си през 2014 г. \"халифат\" върху обширни региони, завладени в Сирия и съседен Ирак - голяма територия с големината на Обединеното кралство, ултрарадикалната групировка беше създала собствени институции: произвеждаше петрол, сечеше свои пари и имаше \"нравствена полиция\". Днес сме далеч от тази протодържава, където хиляди чужденци се присъединиха към  най-страховитата джихадистка организация в света , отговорна за кървави атаки на няколко континента. Но джихадистите от ИД, сега разпръснати из пустинята от централна Сирия до иракската граница, продължават да представляват заплаха. Спящи клетки успяват да нанасят удари. Доказателство за това са нападенията, извършени тази седмица от ИД за 48 часа срещу силите на сирийския режим на изток. Равносметката: 35 загинали, най-голям брой след поражението на групировката. Няколко дни преди това двоен атентат на ИД отне живота на 13 души в северния град Рака. \"ИД все още е заплаха. Нападенията намаляха, но групировката остава способна да извършва атаки всяка седмица\", казва Торе Хаминг, експерт по джихадистките движения в международния научноизследователски Европейски университетски институт по социалните и хуманитарни науки в Италия. Изпълнение на заповедите Джихадистката организация \"е много активна и ще остане такава. Намаленият капацитет на американските сили няма да разреши напълно\" този въпрос, каза той във връзка с решението на САЩ да оставят около 400 войници от общо 2000, разположени в Сирия. Според анализатора Никълъс Хиръс от Центъра за нова американска сигурност съществува \"мрежа от агенти, които могат да изпълняват заповедите\" на ИД по места. \"Стратегията за  възраждане на ИД  зависи до голяма степен от поддържането на силни връзки с някои местни племена в Източна Сирия и Западен Ирак\", подчертава той. Съдбата на хиляди джихадисти, арестувани от СДС, и на техните семейства остава източник на проблеми за СДС и за международната общност. \"Настояхме за създаване на международен трибунал за съдене на тези терористи: техните престъпления, убийства, отвличания, унищожение, извършени в този регион\", твърди Абдел Карим Омар, който отговаря за международните връзки в автономната кюрдска администрация, контролираща северните и североизточните сирийски региони. Джихадистите посяха терор с кървави атентати. Те умножиха беззаконието, принизявайки  язидските жени  до сексуални робини и заснемайки убийствата на хомосексуални и обезглавяването на журналисти. \"Наш приоритет е да съдим престъпниците\", отсича Омар, като припомня, че неговата администрация разчита на сътрудничеството на международната общност. Бомби със закъснител Първоначално кюрдските власти призоваха за връщане на чуждестранните джихадисти в родните им страни. Настояване, което беше до голяма степен пренебрегнато от западните държави. Но в безпрецедентна по мащаб операция в Европа Косово обяви репатрирането от Сирия на 110 негови граждани, почти всичките съпруги и деца на джихадисти от ИД. За експерта Хаминг, \"нито Сирия, нито Ирак разполагат с ресурсите и политическата стабилност, за да управляват както трябва такъв брой затворници\" джихадисти. А консултантската компания по въпросите на сигурността \"Суфан сентър\" (The Soufan Center, TSC) предупреждава срещу превръщането на центровете за задържане в \"плодородна почва\" за по-голяма радикализация, както и срещу \"основния риск\" от \"опити за бягство, организирани от ИД\". Кюрдите искат международна помощ за създаване на затвори, съобразени с опасността. Точно както призовават за помощ, за да се отговори на нуждите в лагерите за разселени лица, където са наблъскани десетки хиляди хора, избягали от сраженията с ИД. \"Приносът на международната общност, на агенциите на ООН и на НПО е много малък и представлява едва 5 процента от нуждите\", казва със съжаление Омар. Само в лагера Ал Хол в североизточната част на страната са настанени над 73 000 души според ООН. НПО биха тревога за тежките условия - остро недохранване сред децата, липса на медицинска помощ. В допълнение лагерите са подслонили 12 000 чужденци, 4000 жени и 8000 деца на джихадисти, които са под строго наблюдение, казва Омар. \"Ако тези деца не бъдат върнати в техните страни, не им бъде дадено ново образование и не бъдат отново интегрирани в обществото, те ще бъдат бъдещи терористи и бомби със закъснител\". /БТА", "date": "2019.04.24", "title": "Разпадащата се \"Ислямска държава\" е бомба със закъснител"}
{"url": "https://www.dnevnik.bg/sport/2019/04/24/3424519_cska_se_hvurlia_s_uverenost_za_obrat_sreshtu_botev/", "text": "ЦСКА се хвърля в търсене на обрат срещу \"Ботев\" (Пловдив) и класиране за финала за Купата на България. Червените приемат \"канарчетата\" на \"Българска армия\" тази вечер в 19.00 часа с надеждата, че ще попречат за първи път в историята да има изцяло пловдивски финал в надпреварата. Преди седмица  \"Ботев\" спечели с 3:2 на своя терен . Тогава воденият от Любослав Пенев отбор съумя да изравни от 0:2 до 2:2, но в края на двубоя допусна трети гол. Сега ЦСКА ще разчита на голяма подкрепа от трибуните в опит да продължи преследването на целите си. Ръководството на клуба  намали цените на билетите на 6 лева за всички сектори  в стремежа да осигури на отбора пълен стадион. \"Всички мачове за нас са най-важни. Имайки предвид, че една от целите ни е купата (там), пътят е по-кратък. Искаме да победим, имаме желание, подготвяме се да спечелим двубоя утре и да играем финал и да го спечелим и него. Това е едната цел. Затова казвам, че е по-кратък, защото остават два мача - вторият полуфинал и финалът\",  каза Пенев . Големият проблем за него ще е отсъствието на капитана  Николай Бодуров, който беше наказан за един мач след дербито с \"Левски\" . Проблеми има и пред колегата му Николай Киров, тъй като Радослав Терзиев е наказан, а Джонатан Перейра и Антон Карачанаков са с травми. Преди ден се появиха информации в пловдивски сайтове, че Александър Тонев и Кристиан Добрев са под въпроси по здравословни причини. Очакванията на Киров са за тежък мач. \"ЦСКА ще направи всичко възможно да стопи по най-бързия начин нашия аванс от първия мач, така че очаквам изключително труден двубой. Не смятам, че реваншът за купата е мачът на годината за \"Ботев\", но със сигурност е един от най-важните. Нямаме голям брой състезатели и естествено се натрупва умора - това се вижда, но зарядът е такъв, че не мисля, че умората ще е фактор\", заяви специалистът, цитиран от \"Пловдив нюз\". Крайният победител ще спори за отличието с \"Локомотив\" (Пловдив) на 15 май. Черно-белите записаха нулево равенство със \"Септември\" в София и след гръмката победа с 4:0 в първия двубой са на първия си финал от 2012 г. \"Локомотив\" ще направи пети опит да спечели купата, след като допусна поражения в предните си четири финала.", "date": "2019.04.24", "title": "ЦСКА се хвърля с увереност за обрат срещу \"Ботев\" (Пловдив)"}
{"url": "https://www.dnevnik.bg/sviat/2019/04/24/3424291_zapadut_speshno_tursi_kontakt_sus_zelenski/", "text": "Служители от Европейския съюз трескаво се опитват да се свържат по телефона с новоизбрания украински президент Володимир Зеленски, а западните сили гадаят дали телевизионният комик ще се вслуша в техните призиви да продължи реформите, които, както се надяват, ще задържат страната твърдо извън хватката на Русия. Лидерите на европейските институции Доналд Туск и Жан-Клод Юнкер изпратиха съвместно поздравление до 41-годишния политически новак за  лесната му победа над Петро Порошенко , който в продължение на 5 години бе западният фаворит в Киев. Но те освен това подчертаха, че очакват повече демократични реформи и борба срещу корупцията. Изтъквайки гладкото протичане на вчерашните избори като \"важно постижение\" след петте години, през които ЕС наливаше пари в Украйна и понасяше цената на икономическите санкции срещу Москва, председателите на Европейския съвет и на Европейската комисия призоваха Зеленски към приемственост. \"Още много работа трябва да бъде довършена, за да се реализира напълно мирната, демократична и процъфтяваща Украйна, за която призоваха нейните жители. Можете да разчитате на силната подкрепа на ЕС по пътя на реформите, включително укрепване на  върховенството на закона , борба срещу корупцията, поддържане на макрофинансова стабилност и продължаване на основната реформи в енергийния сектор\", написаха Туск и Юнкер. Предвид великденската ваканция в Европа и Северна Америка нямаше друг коментар за резултата от балотажа, който беше предизвестен от всички социологически изследвания напоследък. Дипломати и служители в Брюксел, работещи както за Европейския съюз, така и за НАТО, заявиха, че Зеленски все още до голяма степен е неизвестна величина за западните правителства. \"Малцина сред европейския елит го познават (ако изобщо има такива)\", каза високопоставен евродипломат в Брюксел. Друг дипломат нарече \"доста трудна\" задачата на Зеленски, както в предстоящите назначения и парламентарни избори, както и в неговите връзки с милиардери - балансьори на властта. Един от тях е Игор Коломойски, собственик на телевизионния канал, който излъчва неговото шоу. Все пак дипломатът заяви, че изпитва известен \"предпазлив оптимизъм\". Представители на ЕС дискретно са поддържали контакт с хора, близки до Зеленски, откакто той надви Порошенко на първия тур, казаха източници от ЕС пред \"Ройтерс\". В посланието си Туск и Юнкер предложиха среща колкото се може по-скоро и в следващите часове служители се заеха да установят телефонен контакт. Имаше и ориентировъчни планове за официална среща на върха ЕС-Украйна през юли. Германският канцлер  Ангела Меркел  заяви в писмо до новоизбрания президент, който се очаква да встъпи в длъжност следващия месец, че се надява да го посрещне скоро в Берлин за разговори. \"Германското правителство и занапред ще продължи да подкрепя правото на Украйна на суверенитет и териториална цялост\", написа тя. \"Трябва да се свържем с него по телефона\"  Европейският съюз е инвестирал много (и икономически, и политически) в Украйна, разглеждайки я като потенциален модел за други посткомунистически съседи и като преден пост срещу Русия, възприемана като нарастваща заплаха, особено от страните от ЕС, живели десетилетия под контрола на Москва. Но 28-членният блок същевременно е разочарован от продължаващата корупция и недостатъците на демокрацията в Украйна. Ние гледаме на процеса като победа за украинската демокрация и сме готови да работим с него (Зеленски) за реформите. Но той остава неизвестна величина. Трябва да установим контакт по телефона с него, да уговорим срещи, да внушим нашето послание, за да го убедим, че нуждата от реформи е сериозна и да го уверим в нашата подкрепа, но само на базата на реформи. Очевидно това е порицание за Порошенко, но същите реформи в икономиката и против корупцията все още са от ключово значение, каза висш служител от ЕС пред \"Ройтерс\". Друг висш служител също наблегна, че според Брюксел Зеленски е бил облагодетелстван от разочарованието от Порошенко. И макар контактите по време на предизборната кампания да означават, че Зеленски не е напълно непознат поне за неколцина служители на ЕС, същият източник призна: \"Ние нямаме много ясна представа за неговите идеи извън това, което е говорил по време на кампанията\". Тези предизборни изявления включваха запазването на прозападен курс най-общо казано, макар че Зеленски не говореше като Порошенко как Украйна един ден ще влезе в ЕС и в НАТО (нито едно от двете не допада особено на западните страни). Генералният секретар на НАТО Йенс Столтенберг написа в Туитър своите поздравления, като добави предпазливо: \"Украйна е ценен партньор на НАТО и ние очакваме да продължим нашето сътрудничество\". Европейски дипломат, работещ за НАТО в Брюксел, каза: \"Ние го поздравяваме, но тепърва ще трябва да анализираме кой е\". По думите на Туск и Юнкер по-нататъшното реализиране на търговско-политическото споразумение на Киев с ЕС може да осигури \"жизненоважна\" помощ. Тази сделка, която според Кремъл пренасочва най-големия от съветските сателити към Запада, бе фактор за събитията, чиято кулминация стана идването на власт на проевропейски лидери в Киев, анексирането от Русия на Кримския полуостров през 2014 г. и завземането от проруски сепаратисти на властта в рускоезична Източна Украйна. /БТА", "date": "2019.04.24", "title": "Западът спешно търси контакт със Зеленски"}
{"url": "https://www.dnevnik.bg/evropa/2019/04/24/3424318_koridata_franko_da_jivee_ispaniia_kolko_diasna/", "text": "Усмихнати и непринудени, двамата са застанали един до друг: единият с пура в устата обут с дънки, другият в костюм на тореадор и с банкенбарди в стил Елвис. Сантяго Абаскал, ръководител на крайнодясната партия \"Вокс\" тези дни не пропуска възможност да се появи заедно с любимия си тореадор Моранте де ла Пуебла. Политикът е заклет почитател на бикоборството, което възприема като \"форма на изкуство, тясно свързана с испанската идентичност\". В навечерието на парламентарните избори на 28 април Абаскал възхвалява не само коридата, но и други традиционни испански обичаи като фламенкото и лова - любими теми на неговата новопоявила се партия, която поражда все по-голямо безпокойство на политическата сцена. Четирийсет и три годишният Абаскал съзнава, че залогът на изборите е голям. За първи път след края на диктатурата на Франсиско Франко през 1975 г., партия от крайната десница може да влезе в парламента в Мадрид. Ако социологическите проучвания са верни, дори с двуцифрена подкрепа още от самото начало. Това вече се случи на регионалните избори в Андалусия през декември, където \"Вокс\" спечели 11 процента от гласовете. Сега основаната през 2013 г. партия споделя управлението там в коалиция с консервативната Народна партия (НП) и либералната \"Сиудаданос\" (\"Граждани\"). Това сложи край на 36-годишното господство на на социалистите в областта. От известно време темата \"тауромакия\" (тавромахия, или изкуството на бикоборството) се появи в кампанията за националните избори. Тореадорът Серафин Марин дори бе издигнат за кандидат не къде да е, а в Барселона - която се обяви за град противник на коридата още през 2004 г. Сега \"Вокс\" се обявява за защитник на културното наследство и други старомодни ценности и преди всичко на единството на страната, където според нея няма място за никакви движения за автономия. \"Автономията е злокачественият тумор на Испания\", каза Абаскал пред стотици възторжени привърженици на неотдавнашен митинг в предградието на Мадрид Леганес, апелирайки към Номер едно в предизборната платформа на \"Вокс\" от 100 точки е \"премахване на каталунската автономия до пълно поражение на подстрекателството към преврат\". Друго предизборно обещание е колективното експулсиране на нелегални имигранти, както и изграждането на \"непреодолима стена\", която да замени сегашната шестметрова гранична ограда между Мароко и испанските северноафрикански анклави Сеута и Мелия. Подобни настроения напомнят за предизборното обещание на американския президент Доналд Тръмп за стена по американската граница с Мексико, въпреки че във вестникарски интервюта Абаскал подчертава, че партията му не се чувства тясно свързана нито с Тръмп, нито с Марин Льо Пен от френската крайна десница. \"Ние от \"Вокс\" защитаваме само испанските интереси\", каза той пред в. \"Расон\" в края на 2018 г. Но добави, че партията му има повече общи черти с тези политици, отколкото с германския канцлер Ангела Меркел, \"която разрушава Европа чрез отваряне на вратите за масова имиграция и подриване на суверенитета на националните държави\". Въпросът, който мнозина задават, е дали \"Вокс\" все още е просто крайнодясна или екстремистка крайнодясна партия. Дори ултраконсерватори като кандидатът на Народната партия Пабло Касадо, който не изключва възможна коалиция с новата формация, неотдавна призна, че не би могъл да отговори на този въпрос. Има дни, в които той се се пита: \"Господи, колко далеч ще стигнат?\" Той отхвърля като безсмислица предложението на Абаскал на всяко испанско семейство да се позволи да се защитава чрез Фернандо дел Рей, историк в Университета Компултенсе в Мадрид, подчертава в интервюта, че наред с много негови колеги има усещането, че \"Вокс\" принадлежи към \"радикалната десница\", но партията, поне за момента, се придържа към демократичните правила на играта. Но много испанци виждат нещата по друг начин. В проучване на консервативния електронен вестник \"Еспаньол\" и социологическия институт \"Сосиометрика\" близо половината от 1800 анкетирани възприемат \"Вокс\" като \"заплаха за испанската демокрация\". Много от все още многобройните привърженици на диктатурата на Франко, които дълго време нямаха политическо представителство в Испания, се смятат за твърди избиратели на \"Вокс\". На 20 ноември м.г. отбелязването на 43-годишнината от смъртта на Франко бе съпроводено с католически меси в цяла Испания. Пред една от църквите на елегантния мадридски булевард \"Кайе Серано\" много хора предизвикателно вдигаха дясна ръка в нацистки поздрав и пееха химни, възхваляващи режима на Франко. Чуваха се възгласи: \"Вива (\"да живее\" - бел.ред.) Франко! Вива Еспаня!\" и дори \"Вива Хитлер!\". Това съответства на обстоятелството, че \"Вокс\" е издигнала за кандидати няколко генерали в оставка, които са възхвалявали диктатурата. Вестник \"Паис\" отбелязва, че \"католическият национализъм се е прикривал от десетилетия. Съществувал е, но не се е показвал. Фундаменталните му характеристики бяха табу. Но това вече не е така\". Абаскал, който е етнически баск и участва в политиката от около 20 години, включително като член на НП преди това, е приветстван като национален герой на предизборните му митинги. \"Пресиденте, пресиденте!\", скандира хорово множеството. /БТА", "date": "2019.04.24", "title": "Коридата, Франко, \"Да живее Испания\": колко дясна всъщност е партията \"Вокс\""}
{"url": "https://www.dnevnik.bg/sviat/2019/04/24/3424412_severnokoreiskata_rabotna_ruka_shte_bude_vajniiat/", "text": "По време на историческата си визита във Владивосток Ким Чен-ун няма да бъде единственият севернокореец в Русия. Русия всъщност наема евтина работна ръка от Севера Корея в лицето на около 10 000 работници, което е важен източник на приходи за Пхенян. На срещата си с руския президент Владимир Путин севернокорейският лидер вероятно ще се опита да засили икономическите връзки с Москва в момент, когато дипломацията с Вашингтон е в задънена улица. Друга цел на Пхенян на първата двустранна среща на подобно ниво след тази през 2011 г. между Ким Чен-ир и Дмитрий Медведев ще бъде също така излизането от доста силната зависимост от Китай. Един от най-важните \"износни продукти\" на Пхенян е работната ръка, която предоставя на съседите си на ниски цени в замяна на по-голямата част от възнагражденията на работниците, твърдят правозащитни организации. \"Хюмън райтс уоч\" разкритикува през 2017 г. големия брой нарушения на правата на работниците, изтъквайки най-вече \"липсата на свобода на сдружаване и на изразяване, надзираването им от хора, ограничаващи движението им и достъпа им до външна информация, полагането на извънреден труд и невъзможността да откажеш извънредния труд\". Въпреки това севернокорейците високо ценят договорите за полагане на труд в Русия, тъй като им позволяват да спестят малко пари. Смекчаване на санкциите Москва е вторият най-голям \"вносител\" на севернокорейска работна ръка след Пекин според ООН. В Русия севернокорейците получават работа основно в Далечния изток, в минния и горския сектор, в текстилната индустрия и в строителството. Ким и Путин от тази гледна точка имат общ интерес за смекчаването на международните санкции срещу Северна Корея. Резолюция 2397 на Съвета за сигурност на ООН от декември 2017 г. въвежда изискване за всички страни, наели севернокорейци, да ги изпратят в Северна Корея в срок до две години. В официален документ Москва съобщи миналата година за 11 490 севернокорейци, които имат валидно разрешение за работа, което е три пъти по-малко отпреди. Миналата седмица севернокорейски служители помолиха Москва да продължи да използва севернокорейски работници след крайната дата, определена от ООН, според специализирания сайт\" Ен Кей нюз\". Русия вече се обяви за смекчаване на санкциите и според изследователя Ан Чан-ир, беглец от Северна Корея, \"Москва вероятно има дългосрочни цели\". \"Най-важната сред тях е достъпът до евтината севернокорейска работна ръка, а след това до природните ресурси на КНДР, ако санкциите един ден бъдат вдигнати и Северът намали размера на армията си\", казва той. Една Корея, стратегическа за Москва Незабавното смекчаване на санкциите бе едно от основните искания на Ким на втората му среща с американския президент Доналд Тръмп през февруари. Една среща, която се провали заради неохотата на Пхенян да направи насрещни отстъпки. Северът, където е съсредоточена по-голямата част от природните ресурси на Корейския полуостров, в миналото бе много по-богат от Юга. Десетилетия на лошо управление и рухването на Съветския съюз поставиха режима на колене. Днес повече от 90 процента от външната търговия на КНДР е с Китай, твърдят експерти. Стойността на износните стоки на КНДР за Русия достигна през миналата година едва 1.98 милиона долара, според Международния търговски център. Музикалните инструменти са повече от 70 процента от всички стоки. Въпреки това руският внос в КНДР достигна стойност от 32.1 милиона долара, от които 21.6 милиона долара са от вноса на изкопаемо гориво и петрол. Преди обаче ООН да наложи доста сериозни санкции на Северна Корея, КНДР имаше няколко проекта за икономическо сътрудничество с Русия. Един от най-важните от тях беше възстановяването и разширяването на 54-километровата железопътна линия между севернокорейското пристанище Расон и Хасан, руско населено място в пресечната точка на границите с КНДР и Китай. Москва вече изнася въглища за Китай през Расон, възползвайки се от прието от ООН изключение. Амбициите на Москва в дългосрочен план са да получи достъп до Корейския полуостров, за да изнася през него въглеводородите си за други страни като Япония, Южна Корея и Тайван. През 2011 г. Ким Чен-ир посети Сибир, за да обсъди с Медведев проекта за газов тръбопровод и електроснабдителна мрежа. Севернокорейският лидер обаче почина три месеца по-късно и по тези проекти не бе отбелязан никакъв напредък. \"Русия не бърза. Тя знае обаче, че ако една евентуална междукорейска железопътна линия бъде свързана с Русия, ще се превърне във фактор за развитието на бедните райони в Сибир\", казва Ан. /БТА", "date": "2019.04.24", "title": "Севернокорейската работна ръка ще бъде важният въпрос за Ким на срещата с Путин"}
{"url": "https://www.dnevnik.bg/analizi/2019/04/24/3424472_strategiiata_za_vuzpitanieto_v_uchilishte_ni_vrushta_v/", "text": "Националната мрежа за децата продължава да не вижда целите, които Стратегията за възпитателна работа в образователните институции си поставя, както и положителния ефект от нейното приложение. Тя почива на фундаментално погрешна концепция, която изкуствено разделя знанията, уменията и ценностните нагласи, възпитанието от образованието в надживели времето си парадигми от средата на миналия век. Този подход но и на самите учебни програми и образователни стандарти на МОН. Четейки ревизирания текст на стратегията, продължаваме да срещаме концепции, характерни за парадигмата на едно отминало затворено тоталитарно общество, към което, надяваме се, няма връщане. Недоумение будят формулировки като: • \"Превенция спрямо поведенчески прояви на национален нихилизъм\", която остава неясна по същността си, но със сигурност създава преки асоциации със заплаха от преследване и репресивни мерки. • \"Формиране на патриотични чувства\", когато психологията отдавна е доказала, че чувствата не са обект на възпитание, а възникват у хората вследствие на собственото им преживяване на събитията; • \"Формиране на позитивно отношение към историята на българската нация\" вместо критичността и аналитичността към историята като цяло, към които се стреми всяко съвременно образование; • \"Личността на учителя като основен възпитателен фактор\" с оглед на факта, че учителите като всички останали хора и професионалисти са хора с различни личности, на различни възрасти и с доказано различни нагласи и ценности. Остава неясно какви са водещите критерии за това, че учителят носи и гарантира с личността си изпълнението на целите на стратегията. Изцяло неясно е и какви са предвижданите инструменти, чрез които така формулираните и поставени цели ще се постигат. • Как е възможно да се формират чувства, след като те са комплексен резултат от средата, в която израства и се развива един човек и не могат да бъдат цел на дадено въздействие? • Как се формират ценностите и докъде се простира функцията на образователната система в този процес? Защо в стратегията се говори за взаимодействие между институции, а не между хора – учители, родители, деца? • Имаме ли обществен консенсус за ценностите, които очакваме училището да възпитава? Какви са очакванията спрямо учителите, след като опитът показва, че мнозина от тях са разколебани в собствените си нагласи и са носители на различни ценности? Кое ще гарантира приемането и интегрирането на стратегията като част от преподаването? • Създадени ли са съдържателни програми във висшите учебни заведения и курсове за квалификация на настоящи и бъдещи педагози, които поставят акцент върху възпитателния елемент от образованието по специфичен начин? Как ще се работи с нагласите на самите педагози? • Взети ли са предвид спецификите и възрастовите особености в психичното развитие на децата, важна част от които е и бунтът като форма на изразяване, както и несъгласието с определени норми, порядки, традиции като естествен процес от израстването и формирането на личността? Смятаме, че ако министерството на образованието няма ясна концепция и отговори на тези въпроси, приемането на стратегията крие и уклон към санкциите като основен метод за възпитание. Призоваваме да се започне работа по единна образователна стратегия, която да обединява, а не да разделя знанията, уменията и ценностните нагласи и да стане основа за реално приложение на образователните стандарти и учебни програми. Като организации, работещи с хиляди деца, родители и образователни институции, оставаме винаги в готовност да съдействаме със своя опит и експертиза при разработване на образователните политики в България.", "date": "2019.04.24", "title": "Стратегията за възпитанието в училище ни връща в тоталитарното общество"}
{"url": "https://www.dnevnik.bg/sport/2019/04/24/3423913_deniat_v_koito_vsichki_fenove_na_livurpul_shte/", "text": "Ливърпул\" срещу \"Манчестър юнайтед\" е най-великото съперничество в историята на английския футбол и едно от най-големите в спорт изобщо. Поне за един ден обаче старата вражда ще бъде забравена и всички фенове на \"мърсисайдци\" ще подкрепят с цялото си сърце вечния съперник. Днес от 22.00 часа \"червените дяволи\" посрещат \"Манчестър сити\" на \"Олд трафорд\" в двубой с ключово значение в битката за титлата. Поне на хартия това е най-тежкото изпитание за шампионите по пътя към защитата на трофея във Висшата лига. И може би единствената реална надежда за грешна стъпка на \"гражданите\", която да помогне на \"Ливърпул\" да сложи край на продължаващото близо три десетилетия чакане за титла в Англия. Тимът на Юрген Клоп има две точки преднина на върха в класирането, но е изиграл един мач повече от \"Сити\". Шампионите държат нещата изцяло в свои ръце и ако спечелят оставащите си четири двубоя, ще станат първият отбор от десет години насам, който успява да защити трофея във Висшата лига. За последно това направи \"Манчестър юнайтед\" през 2009 г. \"За пръв път през живота си ще подкрепям \"Юнайтед\", заяви полузащитникът на \"Ливърпул\" Джеймс Милнър, който е играл за три от най-големите съперници на \"червените дяволи\". Преди да премине на \"Анфийлд\" той носеше екипа на \"Сити\", а кариерата му започна в \"Лийдс\". \"Но няма да гледам мача. Ще изхабя много енергия, надявайки се топката да влезе в другата врата. Нямам идея какво ще правя. Може би ще оставя телефона настрани за няколко часа и ще проверя резултата, като свърши мачът\", допълни той. В същото време за привържениците на \"Юнайтед\" далеч по-малкото зло е градският съперник да спечели титлата, отколкото тя да отиде на \"Анфийлд\". Мачът днес обаче ще бъде ключов както за \"Сити\" и \"Ливърпул\", така и за \"червените дяволи\", които водят ожесточена надпревара с лондонските \"Тотнъм\", \"Арсенал\" и \"Челси\" за място в топ 4 и участие в Шампионската лига през следващия сезон. За съжаление на феновете на \"Ливърпул\" дербито на Манчестър идва в момент, в който \"Юнайтед\" се намира в кошмарна форма. След впечатляващия и изпълнен с рекорди старт под ръководството на Оле Гунар Солскяр отборът изпадна в криза и загуби шест от последните си осем мача във всички турнири. В неделя \"червените дяволи\" понесоха тежък удар по амбициите си за място в топ 4, след като  бяха разгромени с 0:4 от \"Евертън\" . \"Сити\" е на другия полюс, като се намира в серия от десет поредни победи във Висшата лига. Тимът на Пеп Гуардиола беше поставен пред голямо изпитание след изключително болезненото отпадане от Шампионската лига, но  успя да се справи с него  и да си върне контрола в първенството. Моментното състояние и разликата в класите на двата отбора от Манчестър дават голямо предимството на \"Сити\".  Гуардиола обаче e убеден , че днешният мач няма да е протоколен и за неговия отбор предстои още един сериозен тест. \"Очаквам на терена да излезе най-добрият \"Юнайтед\". Те имат гордост. Футболистите винаги са горди и искат да покажат най-доброто от себе си. Точно това ще се случи\", каза испанецът на пресконференцията преди дербито. И самият той обаче призна, че \"Олд трафорд\" вече не е толкова трудно за гостуване място. \"Гражданите\" нямаха нито една победа като гост в дербито на Манчестър между 1974 и 2008 г., но спечелиха пет от последните си седем визити в дома на \"Юнайтед\". \"Не си правя теории на база на това, което се е случило в миналото. Всеки мач е напълно различен. Но е факт, че нашият клуб израсна много в последното десетилетие и вече не е толкова страшно да гостуваме там. Преди може би беше по-трудно. Но играчите, които са били в \"Сити\" в последните десет години, правят ситуацията по-равностойна\", каза Гуардиола. След дербито на Манчестър за претендентите за титлата ще останат по три мача до края на шампионата. Въпреки че погледите се насочени към днешния двубой като решаващ, Милнър вярва, че всеки може да загуби точки в оставащите кръгове. \"Хората мислят, че \"Юнайтед\" е предизвикателството за \"Сити\", но не е единственото. Може да е старо клише, но във Висшата лига няма лесен мач независимо кой е съперник. Двубоят с КПР (през 2012 г.) показа, че не е никак лесно, когато трябва да играеш за спечелването на титлата\", каза още Милнър, който беше част от \"Сити\" при драматичния триумф във Висшата лига преди седем години.", "date": "2019.04.24", "title": "Денят, в който всички фенове на \"Ливърпул\" ще подкрепят \"Манчестър юнайтед\""}
{"url": "https://www.dnevnik.bg/gradska_sreda/2019/04/24/3423536_kakvo_da_se_pravi_s_draskanicite_po_stenite_v_sofiia/", "text": "#Оставка\", \"България е супер яка\", свастики, неприлични думи и знаци и какво ли още не може да се види по стените на много сгради в София. В повечето случаи не става дума за интересна или красива рисунка, а за драсканици, загрозяващи фасадите. Как може да се промени това? Този въпрос зададе \"Дневник\" на Малина Едрева, която е председател на \"Комисията по образование, култура, наука и културно многообразие\" към Столичната община. Тя заяви, че в момента се работи по програма за решаване на проблемите с вандализма, която трябва да е готова в близките седмици. Графитите  Те възникват като част от хип хоп културата през 70-те години на миналия век и оттогава носят различни послания в градската среда. В България днес те са популярни и също служат като канал, по който авторите изразяват мислите си. По стените на сградите в София обаче графитите се губят из множеството надписи. Нецензурни изрази, обяснения в любов, патриотични изказвания са само част от \"творенията\", които могат да бъдат видяни по улиците на София. Те са по външните стени на жилищни сгради, институции, училища, магазини, спирките на градския транспорт, по уличните лампи, а през януари дори църквата \"Св. Седмочисленици\" беше надраскана със спрейове. Не са много сградите в столицата, които са подминати от незнайни автори. В града се срещат и графити, които заслужават да бъдат видяни. В кварталите \"Хаджи Димитър\" и \"Подуене\" например любителите на изкуството могат да рисуват свободно. Организаторите на обиколката \"София Графити Тур\" коментираха за \"Дневник\", че надписите могат да имат и артистична стойност, като дадоха пример с акцията върху паметника на Съветската армия \"В крак с времето\" от 2011 г.. Според тях обаче в столицата надписите, съдържащи език на омраза, създават лошо впечатление на туристите в контраст с това, което оставят графитите. От \"София Графити Тур\" казаха, че надписите могат да бъдат коригирани с истински графити върху тях. Как другаде се справят с проблема? Всяка година в градове по света се отделят средства, за да се изчистят графити от сгради, които са със статут на културно и историческо наследство. В Италия например се използва тип лазер. Той заличава графитите, без да уврежда камъка на сградите. Някои графити са трудни за премахване заради конкретни цветове като сребристо и червено. Има значение и от колко време са. Лазерът е използван за почистване на около 28 обекта от световното наследство на ЮНЕСКО.", "date": "2019.04.24", "title": "Драсканици по стените в София - какво да се прави"}
{"url": "https://www.dnevnik.bg/evropa/2019/04/24/3424565_velikobritaniia_shte_razreshi_na_huauei_chastichno/", "text": "Британският премиер Тереза Мей се е съгласила да се позволи на китайския телекомуникационен гигант \"Хуауей\" да участва частично в изграждането на британската мрежа за мобилна комуникация от пето поколение (5G) въпреки предупрежденията за сигурността, отправени от британски министри и от САЩ, предаде БТА. Съветът по национална сигурност, председателстван от Мей, се е съгласил вчера да позволи на технологичната компания да доставя някои \"неключови\" технологии от новата мрежа като антените, съобщи в. \"Дейли телеграф\". Мей е взела това решение въпреки предупрежденията на някои министри, включително на вътрешните работи Саджид Джавид, на външните Джереми Хънт и министъра на отбраната Гавин Уилямсън, че тази стъпка може да застраши националната сигурност. \"Гардиън\" отбелязва, че Мей е наредила на \"Хуауей\" да бъде забранено да доставя ключови части за бъдещата 5G мрежа. Източник, цитиран от \"Ройтерс\", посочи, че Великобритания ще позволи на \"Хуауей\" ограничен достъп до неключови части от 5G мрежата, но компанията няма да може да се включи в основните части на системата. \"Телеграф\" посочва, че директорът на Центъра за правителствени комуникации (службата за електронен шпионаж) Джереми Флеминг ще предупреди на годишната среща на разузнавателния съюз \"Пет очи\" (Нова Зеландия, САЩ, Австралия, Великобритания и Канада) днес за безпрецедентни по мащаб киберзаплахи. Западните страни обсъждат дали да изключат \"Хуауей\" от изграждането на националните си мрежи 5G поради твърдения (основно от Вашингтон), че компанията е твърде близка до правителството в Пекин. Технологичният гигант отхвърля обвиненията. САЩ, които забраниха на правителствените агенции да сключват договори с \"Хуауей\" или други компании, които ползват оборудване на корпорацията, насърчават съюзниците си да прекъснат връзките с нея.", "date": "2019.04.24", "title": "Великобритания ще разреши на \"Хуауей\" частично участие в изграждането на 5G мрежа"}
{"url": "https://www.dnevnik.bg/evropa/2019/04/24/3424567_avstriiski_politik_napuska_posta_si_zaradi/", "text": "Австрийският вицеканцлер Хайнц-Кристиан Щрахе обяви вчера, че представител на партията му ще подаде оставка, след като написа стихотворение, сравняващо мигрантите с плъхове. Случаят предизвика големи критики и разгневи канцлера Себастиан Курц, предаде \"Асошиейтед прес\". Щрахе заяви, че Кристиан Шилхер ще напусне антиимигрантската Австрийска партия на свободата и ще подаде оставка като заместник-кмет на град Браунау на Ин, съобщава агенция АПА. Градът, който се намира на границата с Германия, е родното място на Адолф Хитлер. Краткото стихотворение със заглавие \"Градският плъх\" излезе в местно издание на Австрийската партия на свободата в Браунау. Стихотворението съдържа предупреждение за смесването на различни култури и предизвика сериозни критики от лявоцентристката опозиция. В понеделник Курц, консерватор, който управлява Австрия от края на 2017 г. в коалиция с Австрийската партия на свободата, поиска областната структура на партията в провинция Горна Австрия да се разграничи от стихотворението. Той заяви, че \"изборът на думите в стихотворението е отблъскващ, нехуманен и дълбоко расистки\". След това Ервин Шрайнер, високопоставен представител на областната организация на партията, заяви, че \"алегорията за плъха и човека е исторически обременена и е толкова безвкусна, че трябва да бъде отхвърлена\". Шрайнер каза, че фактът, че самият автор е писал от гледната точка на плъх \"не прави нещата кой знае колко по-добри\", но добави, че стихотворението представлява \"в крайна сметка неуспешен опит да се вземе отношение по сериозна тема в стихотворна форма\". В стихотворението се казва: \"Точно както ние живеем тук долу, другите плъхове, които (са дошли) като гости или мигранти, включително тези, които не познавахме, трябва да споделят начина ни на живот! Или бързо да се махат оттук!\" Щрахе заяви, че Шилхер, който каза, че съзнателно е целял да бъде провокативен, без обаче да обижда някого, се оттегля доброволно, \"за да не допусне да пострада партията\". Той добави, че поведението на заместник-кмета не съответства на принципите на Австрийската партия на свободата. /БТА", "date": "2019.04.24", "title": "Австрийски политик напуска поста си заради стихотворение, сравняващо мигранти с плъхове"}
{"url": "https://www.dnevnik.bg/bulgaria/2019/04/24/3424570_v_rabotata_si_ne_sum_dopuskal_konflikt_na_interesi/", "text": "В работата си като кмет не съм допуснал конфликт на интереси. Всички мои роднини, които работят в общината, имат своите биографии и са там години преди да встъпя в длъжност. Най-вероятно ще са и след мен. Това заяви кметът на Сандански Кирил Котев в ефира на Би Ти Ви. Повод за коментара му са твърденията на бившия съветник на премиера Бойко Борисов и лидер на партия \"Ред, законност и справедливост\" (РЗС) Яне Янев от вчера, че Котев  е в конфликт на интереси и близки връзки  с подалия оставка зам.-министър на икономиката Александър Манолев, който реално бил \"изпълняващ длъжността кмет на Сандански\". Имаше обвинения и за общо съдружие на двамата във фирма, която е прокарала водопровод с минерална вода в къща, построена с европейско финансиране. Котев потвърди, че всички негови роднини, изредени от Янев, работят в общината, но са назначение преди той да е кмет и ако се наложи да бъдат уволнение, заради нарушения, той не би \"имам проблем\". \"Сандански е малък град и затова повечето хора имат някаква връзка\", каза още той. РЗС опроверга твърденията Малко по-късно, в писмо до медиите, РЗС писмено опроверга думите на Котев за роднински назначения, като се визира вуйна му Катя Фикинчева. Прилага се протокол от 16.09.2016 г., от проведения конкурс, спечелен от нея. Назначението й за началник отдел \"Местни данъци и такси\" е подписано от Котев, който встъпва в длъжност предишната година. РЗС определя конкурса като \"скалъпен\" и отрича твърденията, че Яне Янев има братовчеди, които работят в общинската администрация. Той коментира и обвиненията, че за да се прокара водопроводът е било направено сдружението \"Акваспартак\", в което членове са \"Профстрой\" - фирма на майката и брата на кмета, фирма \"Едия\" и фирма ЕТ \"Агротрейд - Ана Димитрова\". \"Сдружението е направено, за да струва по-евтино\", заяви Котев. \"С Манолев се познавам от ученическите години, в един момент бяхме загубили контакт. Що се отнася до строителното разрешително на къщата, заради която той подаде оставка, то е издадено преди аз да съм кмет. Имотът е закупен през 2007, а през 2009 къщата е изведена в експлоатация\", добави кметът на Сандански. По думите му твърденията, че къщата на Манолев и хотела на баща му са в парка на града са \"смехотворни\". \"Аз лично инициирах изместване на границата на парка, там няма издадени разрешителни за строеж. Едната сграда е на 500 метра от новата граница, а другата - на 3 километра\", каза Котев.  Зам.-министърът на енергетиката Манолев  подаде оставка  заради къща за гости край Сандански, която, според медийни публикации и твърдения, е  построена с европари , и се ползва от семейството му.", "date": "2019.04.24", "title": "Кметът на Сандански призна, че негови роднини работят в общината, но не видя конфликт на интереси"}
{"url": "https://www.dnevnik.bg/bulgaria/2019/04/24/3424509_intresut_kum_varna_kato_tursticheski_grad_e_spadnal_s/", "text": "Със спад от 51% Варна е сред курортните дестинации по света, загубили най-чувствително интереса на туристите за последните 10 години. Това показва класация на издателството Lonely Planet, специализирано в публикуването на туристически справочници за средностатистическия сегмент пътуващи, която е цитирана от руската агенция \"Интерфакс\". Класирането се основава на статистиката на Google Trends и обхваща периода от 2009 г. до 2019 г. Тя показва също рязък спад в интереса и към България като туристическа дестинация. Любопитното в случая с Варна е, че попада сред градове, преживели драматичен срив на интереса от страна на туристите заради Антикласацията при дестинациите, рязко загубили популярност сред туристите е оглавена от Шарм ел-Шейх в Египет, където спадът е с цели 91.47%. И докато обяснението за това са бунтовете и терористичните заплахи в страната, то подобен мотив не може да бъде намерен за спада на интерес към Санкт Петербург със 79.65%, който неочаквано се нарежда на второ място, следван от Кайро -74.67%, Лас Вегас -60.13%, и Варна -51.03%. Антикласацията на страните със силно спаднала туристическа популярност е водена от Египет като броя на заявките за търсене на страната в интернет са спаднали през десетилетието с 84,8%. Популярността на Тунис в интернет е намаляла със 71,2%, на Турция 67,04%, на Франция 54,34% и Бразилия с 49,46% . Търсещите посока за пътуванията си са се интересували по-малко от Доминиканската република, от Пуерто Рико, Австралия, Ирландия, но и от България. Макар и само със спад от 4.36% Русия също влиза в антикласацията за последните 10 години. В същото време при търсенето в интернет в десетте години след 2009 г. На второ място е Южна Корея с ръст от 76,11%, следвана от Саудитска Арабия с 56,41%, Казахстан с 47,83% и Холандия с 43,17%. В челните места на класацията са също Тайван, Полша, Бахрейн, Камбоджа и Индия. Рейтингът на най-популярните градове е воден от Будапеща, отбелязала ръст в статистиката на Google Trends с 87,2% през последните 10 години. Според коментара на Lonley Planet \"туристическият поток към унгарската столица е нараснал с 39,58%, което е свързано с увеличаване на броя на директните полети към града, инициативите на правителството за стимулиране на пътуванията, но и фактът, че Будапеща е една от най-евтините столици в Европа\". Сред градовете, към които интересът расте, с ръст от 70,48%, следван от Копенхаген - 68,24%, Тел Авив - 63,31%, и Варшава - 63,08%. Топ 10 на класацията включва също Ченай и Джайпур в Индия, Джеджу в Южна Кория, Киото в Япония и столицата на Португалия Лисабон.", "date": "2019.04.24", "title": "За 10 години Варна е загубила над 51% от интереса на туристите според Lonely Planet"}
{"url": "https://www.dnevnik.bg/na_put/2019/04/24/3424263_kak_se_preminava_prez_pustini_i_planini_s_kuche_otkus/", "text": "Започва да тича усилено на 38-годишна възраст и вече има множество топ 10 финала на известни ултрамаратони в най-суровите места по света. По време на 250-километровото изпитание през пустинята Гоби в Китай през 2016 г. Дион се влюбва в малко бездомно кученце (по-късно получило името Гоби). \"Да открием Гоби\" описва удивителната среща между двамата. Гоби тича редом до Дион през огромни пясъчни дюни, планините Тиен Шан, запустели села и по черните пясъци на пустинята Гоби, като не изостава в продължение на близо сто и трийсет километра. Книгата е вече на пазара, издава я издателство \"Вакон\". Предлагаме ви откъс от нея. Един ден Гоби изчезва в тълпата в голям китайски град. С помощта на непознати доброволци и с подкрепата на хора от цял свят Дион се отправя на мисия да открие Гоби – едно забележително животинче, доказало на него и на света, че чудеса се случват. Наведох очи. Същото куче от снощи. Беше застанало до краката ми и се взираше в яркожълтите гети върху маратонките. Известно време стоя като в транс, като непрекъснато махаше с опашка. Следващото му действие ме стъписа. То вдигна глава, прокара очи първо по краката ми, после по жълтата ми блуза и ги спря на лицето ми. Надникна право в очите ми. Бях неспособен да отклоня поглед. – Сладичко си – прошепнах, – но дано си достатъчно бързо, защото в противен случай ще бъдеш смачкано от сто бегачи при старта. Огледах се с очакването някой да дойде и да го махне от пътя, преди участниците да се спуснат по трасето. Няколко души засякоха погледа ми, усмихнаха ми се и кимнаха към кучето, но местните и организаторите явно не се интересуваха от него. – Някой знае ли чие е кучето? – попитах. Никой не знаеше. Всички се бяха съсредоточили в обратното броене десет секунди преди старта. Ние, ултрамаратонците, си имаме свой подход. Искаме да постигнем победа благодарение на бързината и издръжливостта си, а не защото сме надхитрили някого или сме отказали да помогнем, когато се е налагало. В крайна сметка при подобно физическо натоварване всеки може да направи грешка. Човек не знае кога самият той ще има нужда от помощ. През голяма част от вечерта бях отнесен, но се заслушах, когато Брет излезе, за да получи медала за трето място. Произнесе кратка, но въздействаща реч: – Бих искал да кажа, че свалям шапка на всички, които са пожертвали успеха си в състезанието, за да помогнат на някого. Това показва какви велики хора живеят на тази планета. Не бих могъл да се изразя по-добре. Бях направил нещо за Томи, но далеч не бях единствен. Филипо също беше спрял. Имаше и още много примери за хора, които оставяха себе си на заден план и избираха да помогнат на някого – като започнем от това как момчетата от Макао се грижеха един за друг и стигнем до факта, че хора, които до началото на седмицата дори не се познаваха, непрекъснато се окуражаваха взаимно. Едно от любимите ми неща на подобни събития е това, че тук човек се докарва до абсолютния предел на физическата издръжливост, но създава и някои от най-здравите приятелства в живота си. От \"Ер Франс\" бяха осигурили празно място до мен и макар да се налагаше Гоби да остане в чантата през целия полет, поне пътувахме със стил. Тя се разтревожи малко на излитане, но щом я взех в скута си, се успокои. Гледах картата на полета ни в очакване да стигнем пустинята Гоби. Щом Урумчи присветна на маршрута, се усмихнах и се замислих как този град, за който не бях и чувал преди година, беше станал изключително важен за мен. Осветлението в салона намаля и останалите пасажери заспаха. Отпуснах седалката назад и тихичко извадих Гоби от чантата. Отначало тя взе да шава, но после се сгуши в ръцете ми и потъна в дълбок, дълбок сън. Затворих очи и си припомних усещането по време на дългия етап на състезанието. Отново почувствах горещината, парещия въздух, който заплашваше да изгори дробовете ми. Видях Томи, който едва се държеше на краката си и си спомних отчаяното търсене на сянка. Спомних си още нещо – въпреки замайването, гаденето и тревогата, че може и да не оцелея, бях решен да направя всичко по силите си двамата с Гоби да прекараме остатъка от живота си заедно. Когато видях Луша на летище \"Шарл дьо Гол\", не успях да сдържа сълзите си. Гоби пък не можеше да сдържи малкото си пикочно мехурче, което се беше пълнило четиринайсет часа. Бях взел хигиенни подложки и я подканих да си свърши работата в самолета, но тя отказа. Но щом стъпи на излъскания под в средата на фоайето, реши най-сетне да се облекчи. Бях уверен, че остатъкът от пътуването ще бъде лесна работа, затова дори се отклонихме към града, за да покажем на Гоби Айфеловата кула и Триумфалната арка. След това се насочихме първо на север към Белгия, а после към Амстердам и дома на чичото, лелята и братовчедите на Луша. Тяхното вълнение от първата им среща с Гоби ми напомни как реагираха на хората на историята й през 2016-а година. Годината преливаше от тъжни новини – от кончината на знаменитости до терористични атаки. Повечето хора бяха разделени от политическите си пристрастия, но в много от коментарите личеше, че Гоби беше една от малкото хубави новинарски истории, които връщаха вярата в човешката природа. В година, белязана от мъка и страх, разказът за едно малко кученце се беше превърнал в пътеводна светлина.  Повече информация за книгата ще намерите  тук . ", "date": "2019.04.24", "title": "Как се преминава през пустини и планини с куче (Откъс от \"Да открием Гоби\")"}
{"url": "https://www.dnevnik.bg/bulgaria/2019/04/24/3424583_valeri_simeonov_smiata_da_sudi_bi_ti_vi_i_podaliia/", "text": "Лидерът на Националния фронт за спасение на България (НФСБ) Валери Симеонов обяви в ефира на Би Ти Ви, че подготвя дело срещу телевизията. Причина за решението му е излъчен репортаж от медията, където по думите е направено внушение, че \"СКАТ \" ООД, чийто собственик и управител е бившият вицепремиер, е купило имот в Бургас на занижени цени. Малко след излъчването на репортажа при главния прокурор Сотир Цацаров е постъпил сигнал срещу Симеонов и фирмата му, в който са описани три сделки за купени имоти на нереално ниски цени. От прокуратурата не посочиха кой е подателят на сигнала, но веднага беше назначена проверка на случая, която се извършва от антикорупционната комисия. Въпреки че все още не се знае кой е подал сигнала, Валери Симеонов обяви, че възнамерява да съди и него. Още при излизането на информацията за имотните сделки, които са от 2008 г., политикът уточни, че проверката срещу него ще удари на камък. \"Във вашето предаване бяха направени много внушения и изречени лъжи и по този начин моята личност и фирмата ми бяха оклеветени. Сделката за земята в Бургас е извършена на цена 50 пъти над данъчната оценка. Направена е така, защото знаех, че като председател на общинския съвет в Бургас по това време и шеф на СКАТ ще бъда подложен на клевети и упреци\", заяви Симеонов. По думите му неговата фирма е притежавала част от терен, който е граничил с общинска земя. След това компанията купува общинския терен, като по думите на лидера на НФСБ на година има 1000 подобни сделки. Симеонов изчисли, че СКАТ е платила около 1 млн. лв. за земята, но все още не е успяла да си върне всички вложени средства. Повече за сделката четете  \"Общината няма по-изгодна сделка, а аз платих баснословна сума\", обобщи той. За пореден път Симеонов нападна министъра на туризма Николина Ангелкова, за която няколко пъти изкарваше информация  с какви имоти разполага . Той изрази учудване, че тя все още на позицията си, въпреки че нейните сделки били едни от най-евтините. \"Това е въпрос към оставкаджията. Това е този, който кара хората да си подават оставки. Дали ще ѝ се поиска оставката, или да излезе в отпуск зависи от министър председателя. Може все пак да се пусне отпуска на госпожата\", добави Симеонов.", "date": "2019.04.24", "title": "Валери Симеонов смята да съди Би Ти Ви и подалия сигнал за имотна сделка на СКАТ"}
{"url": "https://www.dnevnik.bg/bulgaria/2019/04/24/3423177_nad_4500_deca_i_mladeji_v_bulgariia_jiveiat_v/", "text": "                        4547 деца и младежи в България на възраст между 8 и 17 години растат сред насилие и престъпно поведение в т.нар. криминогенна среда. А това оказва влияние, защото самите те попадат в детска педагогическа стая – понякога като жертви, в някои случаи и като насилници. 1634 са станали жертва на престъпление през миналата година. Цифрата е стряскаща и по-висока от тази през предходната 2017 г. Тогава 1462 малолетни и непълнолетни са пострадали от някакво престъпление. Това показват  данните на Националния статистически институт  (НСИ) за противообществени прояви и престъпления на малолетните и непълнолетните лица през 2018 г. Според статистиката най-жестоките престъпления са малко, но все пак ги има. 3 малолетни деца и едно непълнолетно са били убити през 2018 г. Разлика има, защото през 2017 г. не е регистрирано нито едно убийство на дете. Ако се гледа на всички тези случаи като на цифри – увеличението е минимално. Миналата година 23 деца са станали жертва на изнасилване или опит за изнасилване, а 68 – на блудство. 86 малолетни или непълнолетни са били опипвани и с тях са блудствали през 2017 г. Тогава 20 деца са били изнасилени или е направен опит за подобно сексуално посегателство над тях. Три малолетни или непълнолетни са станали жертва на трафик, а през 2017 г. е било само едно. Това показват числата. А практиката показва, че всяко едно от тях ще се възстановява дълго и трудно не само от физическата, но и от психическата травма в продължение на години. Статистиката за насилието над деца показва и че 285 малолетни и непълнолетни са пострадали физически и са били пребити през миналата година, а 240 през предходната. Разликата не е голяма, но ще е съществена, ако се превърне в тенденция. Най-честите престъпления срещу деца обаче са кражбите и грабежите – общо 894 малолетни и непълнолетни са били ограбени. Почти всеки тийнейджър е заплашвал родителите си с бягство от дома. Да избягаш от вкъщи обаче вече не е на мода сред децата. Все по-малко са малолетните и непълнолетни, които бягат от семейството си. През миналата 2018 г. те са били 1081, а година по-рано – 1368. В сравнение с 2014 г. разликата е значителна. Тогава 1550 малолетни и непълнолетни са избягали от дома си или от специализирана институция, в която са настанени. Докато бягството от дома е сравнително безобидно провинение, то убийството е сериозно престъпление, без значение от възрастта. През миналата 2018 г. пет деца са отнели чужд живот или са опитали да го направят. През предходната 2017 г. са регистрирани 3 такива случая. В сравнение с миналата година почти незначително се е увеличил броят на децата, които употребяват опиати, извършват кражби и грабежи, повреждат чужда или обществена собственост. Лек ръст има също така и на случаите на проявите на агресия, както и на скитничество и просия. Увеличението изглежда минимално за период от 12 месеца, но бележи цялостна тенденция от 2014 г. насам. През 2018 г. броят на малолетните и непълнолетните момичета и момчета, които са минали през детска педагогическа стая за извършени престъпления, е 4857. Повече от половината от тях са попаднали при педагог заради кражба на имущество. Това е най-разпространеното престъпление сред подрастващите на възраст между 8 и 17 г. Общо 2670 деца са откраднали и са били заловени. Най-често се краде от магазини или други търговски обекти, по-малко от домове, а кражбите с взлом са най-малко. Положителна тенденция е, че намаляват случаите на тормоз в училище. Миналата година на отчет в детските педагогически стаи в цялата страна са водени 9098 малолетни и непълнолетни, извършили нарушения или престъпления. В сравнение с 2017 г. броят им намалява, но незначително – с 48 случая. Впечатление прави, че 75.2% от всички тях са учащи. Всеки малолетен или непълнолетен се води на отчет за период от 2 години в детска педагогическа стая, когато е извършил нарушение на закона или престъпление. През 2018 г. местните комисии са наложили 7967 възпитателни мерки, като най-често провинените се наказват с \"предупреждение\" или \"поставяне под възпитателен надзор на обществен възпитател\". Общо 66 младежи са били настанени във възпитателно училище интернат.", "date": "2019.04.24", "title": "Над 4500 деца и младежи в България живеят в престъпна среда"}
{"url": "https://www.dnevnik.bg/sviat/2019/04/24/3424584_jertvite_na_isliamistite_v_shri_lanka_dostignaha_359/", "text": "Жертвите на серията атентати в Шри Ланка в неделя вече са 359, а арестуваните в хода на разследването са повече от 60, съобщи председателят на парламента. Лакшман Кириела допълни, че не е изключено заради нападенията срещу църкви и луксозни хотели да бъдат задържани над 100 души. Полицията в Шри Ланка посочи, че ранените са над 500, но продължава да не дава подробности къде колко хора са загинали и пострадали. Сред жертвите има 39 чужденци, включително граждани на Великобритания, САЩ, Австралия, Турция, Индия, Китай, Дания, Холандия и Португалия. УНИЦЕФ потвърди, че 45 от загиналите са деца. Отговорността за самоубийствените атентати бе поета от \"Ислямска държава\", а според властите при експлозията в един от хотелите е загинал лидерът на групата радикални ислямисти. В съобщението на \"Ислямска държава\" се казва, че това е отговор на атентата на бял екстремист срещу две джамии в Нова Зеландия през март, в който той уби 50 души. Ако това се потвърди, нападението в Шри Ланка ще е една от най-кървавите акции на мрежата извън базата ѝ в Сирия и Ирак. Министърът на отбраната Руван заяви пред парламента във вторник, че виновни за кръвопролитието са две шриланкийски ислямистки групировки - \"Национална Таухид Джамаут\" и \"Милатху Ибрахим\". В сряда властите показаха и снимки на част от заговорниците, на една от които се вижда лицето на предполагаемия лидер. В Шри Ланка продължават острите критики срещу силите на реда за липсата на координация и несериозното възприемане на предупреждение, включително от чуждестранни партньори, че радикални ислямисти подготвят нападения. Местни анализатори посочват, че мрежата, от която е било извършена серията атентати навръх Великден, е била следена от известно време от индийското разузнаване и че тя има връзки с ислямисти в Бангладеш. Три източника на \"Ройтерс\" казват, че предупреждение за атентат е било получено от Индия броени часове преди експлозиите и че не е ясно дали са били предпирети някакви мерки в отговор на това.", "date": "2019.04.24", "title": "Жертвите на ислямистите в Шри Ланка достигнаха 359, арестуваните са над 60"}
{"url": "https://www.dnevnik.bg/razvlechenie/2019/04/24/3424184_fotogaleriia_holivud_otpraznuva_kraia_na_omtustitelite/", "text": "Изпълненият с кинозвезди екип на \"Отмъстителите\" се появи в Лос Анджелис, за да отбележи с бляскава премиера края на сагата от общо 22 филма, сочена за най-доходоносната филмова поредица на всички времена.", "date": "2019.04.24", "title": "Фотогалерия: Холивуд отпразнува края на \"Отмъстителите\""}
{"url": "https://www.dnevnik.bg/bulgaria/2019/04/24/3424608_glavniiat_prokuror_vuzloji_specialen_nadzor_na/", "text": "Главният прокурор Сотир Цацаров взе на специален надзор разследването срещу Лютви Местан и възложи на прокурори от Върховна касационна прокуратура (ВКП) да оказват засилена методическа помощ на колегите си от окръжната прокуратура в Кърджали. Това се разбира от съобщение на държавното обвинение до медиите. По делото срещу Местан предстои да бъдат извършени множество процесуално-следствени действия и да бъде привлечен по- голям експертен и аналитичен ресурс, подчертават от прокуратурата. Посочената причина за по-специалното отношение към процеса е, че досъдебното производство се отличава с фактическа и правна сложност и е със засилен обществен интерес, защото обвиняемият е публична личност и лидер на политическа партия. Вчера стана известно, че  Лютви Местан ще обжалва наложената му от прокуратурата парична гаранция  в размер на 10 хил. лева. Той е обвиняем за причиняване на смърт по непредпазливост след участие в пътен инцидент преди десетина дни. Първоначално съдът отмени наложената мярка заради липса на данни за имущественото състояние на лидера на ДОСТ. След това обаче  мярката за неотклонение отново беше наложена,  като се подчерта, че е съобразена с обществената опасност на престъплението, с доказателствата срещу обвиняемия и с имущественото му положение, за което са събрани доказателства. Местан също така обжалва постановлението на Окръжната прокуратура в Кърджали, която му забрани да напуска страната. Инцидентът с лидера на ДОСТ стана на 14 април около 13.30 часа в района на село Загорско по главния път към граничен пункт \"Маказа\". При включване в главния път колата на Местан се е ударила в автомобил, в който пътувало семейство с две деца. Едно от тях - бебе на 6 месеца, е починало, а 9-годишно дете и родителите му бяха ранени. Повдигнатите обвинения на Местан предвиждат затвор от 2 до 6 години, а при особено тежки случаи - от 3 до 10 години.", "date": "2019.04.24", "title": "Главният прокурор възложи специален надзор на разследването срещу Лютви Местан"}
{"url": "https://www.dnevnik.bg/bulgaria/2019/04/24/3424609_asociaciia_prizova_mediiniia_regulator_da_izbere/", "text": "Асоциацията на европейските журналисти – България (АЕЖ), призовава Съвета за електронни медии (СЕМ) да насрочи конкурса за избор на нов генерален директор на Българската национална телевизия (БНТ) в най-кратки срокове. Това се налага, след като Софийският градски съд потвърди преди дни присъдата на първоинстанционния съд, с която  директорът на БНТ Константин Каменаров е признат за виновен , че е шофирал пил. Решението е окончателно и не подлежи на обжалване и протест. Каменаров е осъден на 1 година и 3 месеца условно с 3 години изпитателен срок и 600 лв. глоба. При това решение на съда той влиза в хипотезата на несъвместимост с поста и ще трябва да го освободи. От АЕЖ подчертават, че още на днешното си заседание медийният регулатор трябва да избере временно изпълняващ длъжността. Според асоциацията БНТ се нуждае от \"ясна и стабилна перспектива\". \"Важно е изборът на генерални директори да се проведе независимо от политическата конюнктура и съотношението на силите, което ще покажат изборите за членове на Европейския парламент. СЕМ не случайно е независим орган и би трябвало да може с действията си да докаже, че тази независимост е реална\", пише в позицията си АЕЖ. \"Важно е СЕМ да изпълни отговорността, която има според закона, и да направи всичко възможно за стабилизирането на телевизията. Това може да се случи с избор на нов генерален директор и нов професионален ръководен екип, като е особено важно новият директор да се ползва с необходимия авторитет сред професионалната общност и името му да стои далеч от всякакви скандали\", подчертават от асоциацията. Според АЕЖ намерението на СЕМ да проведе конкурс за избор на генерален директор на БНР в средата на май предоставя възможност конкурсите за директори на двете обществени медии да се състоят почти паралелно. От съсловната организация припомнят, че  депутати от ГЕРБ и ДПС внесоха законопроект  за удължаването на мандатите на директорите на БНТ и БНР от три на пет години. Те призоваха това предложение да важи само за новите генерални директори.", "date": "2019.04.24", "title": "Асоциация призова медийния регулатор да избере заместник на Каменаров в най-кратки срокове"}
{"url": "https://www.dnevnik.bg/sport/2019/04/24/3424636_video_neveroiatna_pobedna_troika_prati_portland_napred/", "text": "С невероятна тройка от 10 метра, изстреляна с 1.4 секунди преди края, Деймиън Лилард прати \"Портланд трейлблейзърс\" на полуфинал в Западната конфенренция на НБА. Гардът донесе успеха на своя отбор по невероятен начин в изключително оспорван мач с \"Оклахома сити тъндър\" завършил 118:115 в зала \"Мода сентър\" в Портланд. С 4:1 победи \"Портланд\" отстрани \"гръмотевиците\" и по този начин премина първия кръг на плейофите за пръв път от три години. Лилард вкара 50 точки и постави франчайз рекорд за \"Трейлблейзърс\" в мач от плейофите. Плеймейкърът прекара на паркета 45 минути, като реализира 17 от 33 стрелби, включително 10 от 18 от тройката. Лилард беше точен и при шест от осем изстрела от наказателната линия. Той добави шест асистенции и седем борби. По-малко от осем минути преди края на двубоя домакините изоставаха с 15 точки, но наваксаха с невероятна серия от точки. Стигна се до равенство, а в последната си атака \"Оклахома\" остави топката в ръцете на Ръсел Уестбрук. Лидерът на тима пропусна и така последното нападение беше за домакините и Лилард. Гардът беше пазен от по-високия Пол Джордж, като изненада съперника си, решавайки да стреля на четири крачки след централната линия. Лилард вкара в коша от около 10 метра разстояние. Звездите на \"Оклахома\" Джордж и Уестбрук отбелязаха общо 65 точки, но това не се оказа достатъчно. Джордж завърши с 36 точки, три асистенции и девет борби, а Уестбрук с \"трипъл-дабъл\" - 29 точки, 14 асистенции и 11 борби. В полуфиналите на Запад \"Портланд\" ще срещне победителя от двойката между \"Денвър нъгетс\" и \"Сан Антонио спърс\". Там след пет мача \"Златните буци\" водят с 3:2, след като взеха победа с 18 точки в своята зала. На Изток станаха ясни всички полуфиналисти. След като  \"Милуоки бъкс\"  и \"Бостън селтикс\" преминаха първия кръг с по 4:0 успеха и ще играят един срещу друг, до втория кръг стигнаха още \"Филаделфия 76ърс\" и \"Торонто раптърс\". \"Сиксърс\" елиминира \"Бруклин нетс\" с 4:1 победи, а със същия резултат \"Торонто\" се справи с \"Орландо меджик\".", "date": "2019.04.24", "title": "Видео: Невероятна победна тройка прати \"Портланд\" напред в НБА"}
{"url": "https://www.dnevnik.bg/politika/2019/04/24/3424656_po_ukazanie_na_antikorupcionnata_komisiia_terasite_ne/", "text": "Никой, подал декларация за имотно състояние пред антикорупционната комисия, не е декларирал тераси, той като това не е задължително съгласно инструкциите от КПКОНПИ, написа във \"Фейсбук\" депутатът от ВМРО Искрен Веселинов. Постът му е по повод \"скандала с терасата на Краси\", в който  беше замесен лидерът на партията , вицепремиер и военен министър Красимир Каракачанов. Веселинов започва поста с твърдението, че до него се стига заради \"неграмотността или злонамереността на някои медии\". \"Попълвам години наред подобни декларации и напътствията на служителите винаги са били: тераси, мазета, тавани НЕ СЕ ДЕКЛАРИРАТ\", пише още депутатът. Пред вестник \"Сега\" той обяснява, че при обаждане на служител на КПКОНПИ с въпрос за попълването на декларацията изрично се подчертава, че мазета, тавани, тераси и др., всичко, което е РЗП (разгъната застроена площ) не се попълва. \"Попълва се застроената площ\", казва още Веселинов, според когото тази практика е от години. По повод твърденията, че имотът на Красимир Каракачанов е купен на цени под пазарните, Веселинов обявява във \"Фейсбук\", че това не е вярно, а освен това, при положение, че жилището е взето от роднина, обяснения за цената не могат да се търсят. През миналата седмица Каракачанов коментира скандалите около покупките на апартаменти от хора от властта на цени под пазарните. Според него те не са свързани с местните избори, а с битката за избора на нов главен прокурор. \"Направи се опит да бъдат ударени и хора от съдебната система, за които се говореше в обществото, че са потенциални кандидати\", посочи тогава вицепремиерът.", "date": "2019.04.24", "title": "По указание на антикорупционната комисия терасите не се декларират, обяви депутат от ВМРО"}
{"url": "https://www.dnevnik.bg/evropa/evropeiski_parlament/2019/04/24/3424650_antievropeiskite_sili_moje_da_stanat_vtora_po_golemina/", "text": "Независимо дали Великобритания ще участва в евроизборите, антиевропейските партии вероятно ще станат втората по големина група в Европейския парламент с до 35% от местата, се посочва в  изследване  на Европейския съвет за външна политика. Според него след изборите Европейският парламент ще бъде много по-различен. \"Голямата коалиция\" между Европейската народна партия и Прогресивния алианс на социалистите и демократите (С&Д) вече няма да има мнозинство и затова тези политически семейства ще трябва да работят с други групи. Прогнозите за местата са базирани на данни от февруари и март от национални и европейски социологически проучвания. Разглеждат се сценарии със и без участието на Великобритания. Според анализа без британските депутати ЕНП ще има 189 места (от сегашните 217), С&Д – 123 (от 187), АЛДЕ (плюс \"Република, напред\" на Еманюел Макрон) – 106 (в момента само АЛДЕ има 68 места, партията на Макрон няма евродепутати), Европа на нациите и свободата/ Европейски алианс на хората и нациите  – 89 (от 37), Европейска обединена левица/Северна зелена левица – 56 (от 52), Зелени/Европейски свободен алианс – 52 (няма промяна), Европейските консерватори и реформисти – 51 (от 75), Европа на свободата и пряката демокрация - 26 (от 41 места). Ако и Великобритания участва местата са следните: ЕНП – 182, С&Д – 140, АЛДЕ (плюс \"Република, напред\") – 106, Европа на нациите и свободата/Европейски алианс на хората и нациите – 86, Зелени/Европейски свободен алианс – 61, Европейска обединена левица/Северна зелена левица – 55, Европейските консерватори и реформисти – 57, Европа на свободата и пряката демокрация – 51. Коалиции В изследването се разглеждат няколко възможни коалиции между отделните групи: голяма коалиция (ЕНП и С&Д), ляв блок (С&Д, Зелени/Европейски свободен алианс, Европейска обединена левица), центристки блок (АЛДЕ и \"Република, напред\"), десен блок (ЕНП и Европейски консерватори и реформисти) и антиевропейци (Европейски консерватори и реформисти, Европа на свободата и пряката демокрация, Европейски алианс на хората и нациите, независими и Европейска обединена левица). Със или без британско участие, има голяма вероятност антиевропейските партии да сформират втората по големина коалиция в Европейския парламент. И при двата сценария левият, десният и антиевропейският блок биха съставлявали приблизително една трета от парламента. Според анализа следващият Европарламент ще бъде добре балансиран между съперничещите си групи, защото левият блок се очаква да има 34%, а десният (включващ ЕНП и Европейски консерватори и реформисти) – 32%. Антиевропейската група Европа на свободата и пряката демокрация ще има 20% заедно с независимите партии. Ако към този блок обаче се добавят Европейските консерватори и реформисти и Северна зелена левица, те достигат 35%. Ако Великобритания участва в изборите, вероятно левият блок, включващ социалдемократите, Европейска обединена левица/Северна обединена левица и Зелените, ще бъде малко по-голям от десния блок. Ако Великобритания не участва, десният блок ще остане най-голямата група в Европейския парламент, следван от антиевропейските партии. При силно представяне на крайнодесните антиимигрантски формации обаче унгарският премиер Виктор Орбан може да реши да изкара партията си \"Фидес\" от ЕНП, за да работи с антиевропейски сили. Това може да накара някои по-десни партии в ЕНП също да се отцепят от групата. И в двата сценария центристкият блок (АЛДЕ и \"Република, напред\"), изглежда, ще бъде най-малката, но все пак важна сила. Как и с кого блокът ще избере да работи в следващия Европарламент ще бъде от ключово значение. В заключение се посочва, че антиевропейските партии ще се представят силно на евроизборите. Има явна възможност те да могат да сформират втората по големина група в парламента. Центристката коалиция ще има ключова роля за постигането на сделки между групите. Не е задължително да настъпят големи промени в ЕС след евроизборите. Антиевропейските сили представляват разнообразна група от крайнолявото и крайнодясното политическо пространство, а приоритетите им най-често се основават на националните им политики. Способността им да работят заедно като група далеч не е доказана.", "date": "2019.04.24", "title": "Антиевропейските сили може да станат втора по големина коалиция в Европарламента"}
{"url": "https://www.dnevnik.bg/bulgaria/2019/04/24/3424652_cacarov_razporedi_proverka_na_vsichki_kushti_za_gosti/", "text": "Главният прокурор Сотир Цацаров е възложил на Главна дирекция \"Национална полиция\" да направи проверка на всички къщи за гости в страната, които са изградени със средства от Европейския съюз. Повод за това е вече разпоредената проверка по публикации, свързани със свекъра на Елена Йончева, водач на листата на БСП за евроизборите. Повече за това четете  тук . Прокуратурата съобщава, че след направената от Върховната касационна прокуратура проверка на изнесените в медиите твърдения за извършени от заместник-министъра на икономиката Александър Манолев злоупотреби със средства от ЕС е сезирана антикорупционната комисия, която да провери за наличието на конфликт на интереси. Окръжната прокуратура в Благоевград е образувала досъдебно производство за извършено престъпление по текст от Наказателния кодекс, който е за даване на неверни твърдения с цел получаване на кредит за проект, финансиран по мярка 311 \"Разнообразяване към неземеделски дейности\" по Програма за развитие на селските райони 2007 – 2013 г.\", финансирана от Европейския земеделски фонд за развитие на селските райони. Заради тези два случая, в които има съмнения за това, че са увредени финансовите интереси на Европейския съюз, Цацаров назначава проверка на всички обекти, които са за изграждане или модернизиране на къщи за гости в цялата страна. На място служители на полицията ще извършат и проверка дали къщите за гости се ползват по предназначение. За тази цел ще се изискат заверени копия от регистри за настанените туристи за български и чужди граждани, от документацията за регистриране и категоризиране на обекта, информация за платените туристически данъци за пренощували туристи. Ще се изискат от съответното Районно управление на МВР по местонахождение на къщата за гости справки за постъпилите регистрационни карти за нощували туристи. Ще се провери дали вписаните в регистрите гости действително са посетили проверяваната къща за гости. Главният прокурор е разпоредил на полицията и извършване на проверка и на всички проекти, по които са подпомагани разходи, свързани с купуване на пътни превозни средства за неземеделски дейности, пряко свързани с дейността на бенефициентите. Ръководството и подпомагането на проверките е възложено на екип от прокурори, а самите проверки трябва да приключат до два месеца.", "date": "2019.04.24", "title": "Цацаров разпореди проверка на всички къщи за гости, изградени по европейски проекти"}
{"url": "https://www.dnevnik.bg/sport/2019/04/24/3424661_ispaniia_se_podgotvia_da_prodade_skupo_superkupata_si/", "text": "Испанската футболна федерация е в напреднали преговори за това да сключи договор, с който мачовете за Суперкупата да се играят в Саудитска Арабия, съобщава \"Марка\". Посочва се, че се обсъжда дългосрочно споразумение. Идеята е в следващите шест години носителят на отличието да бъде определян в азиатската страна. Всяка година испанската федерация ще получава по 30 млн. евро. Според информацията има и други варианти, а решението трябва да бъде взето на заседание на 29 април. Информацията предизвика реакции в социалните мрежи, тъй като дойде в деня, в който Саудитска Арабия екзекутира 37 души. \"Амнести\" посочва, че тази година в страната са екзекутирани над сто души. Саудитска Арабия все повече опитва да привлича големи спортни събития. Специалисти отчитат, че така страната се старае да изчиства имиджа си пред света. Наскоро беше обявено, че след десет години в Южна Америка от 2020 г. рали \"Дакар\" ще се провежда в саудитската пустиня. Въпреки напрежението миналия декември  \"Ювентус\" и \"Милан\" играха в страната в спор за Суперкупата на Италия .", "date": "2019.04.24", "title": "Испания се подготвя да продаде скъпо Суперкупата си в Саудитска Арабия"}
{"url": "https://www.dnevnik.bg/kultura/2019/04/24/3424664_obiaven_e_ideen_konkurs_za_osnoven_remont_na_kino/", "text": "Община Пловдив е обявила обществена поръчка за изработка на идеен проект за основен ремонт на кино \"Космос\", известно от миналото като кино \"Комсомол\", което от години тъне в разруха. Крайният срок за изпращане на проекти е 14 юни 2019 г., а общият награден фонд е на стойност 20 хил. лв. Той ще бъде разпределен между първите три проекта в конкурса, които ще получат съответно по 10 000, 6000 и 4000 лв. Класиралият се на първо място ще получи правото да изготви и технически проект. Проектите трябва да са на български език, но в конкурса могат да участват архитекти и архитектурни студиа от цяла Европа. Документи за участие са публикувани на сайта на  община Пловдив . Сред условията за проектите е те да вземат предвид регулационния план на централната градска част, а съществуващата сграда да се запази. В това число влиза и прилежащото към нея площадно пространство. През март съдът отсъди общината да плати, за да  придобие собствеността върху парцела  на площадното пространство, след като преди това седемте собственици на терена поискаха отчуждаването да бъде отменено. В конкурса има пет балообразуващи критерия, като най-голям брой точки ще се дават за функционалност и ползваемост, след това за иновативност, креативност и устойчивост, отделно - за рационалност, за архитектурен образ, както и за прогнозна стойност на проекта. Сградата на киното е завършена през 1964 г. по проект на архитектите Любомир Шинков и Любомир Бонев. Дори за онези, които нямат скъпи спомени от филмите, \"Комсомол\" прави впечатление с модернистичния си дизайн и облицовки и окаченото вито стълбище. Сградата има капацитет за 800 - 900 души, на който и днешните салони могат да завидят. Последната прожекция в нея е през 1999 г., след което за кратко помещава дискотека и компютърен клуб и е изоставена. През 2011 г. без обществено обсъждане кметството го преобразува от общинска публична на общинска частна собственост и решава на нейно място частници да издигнат четириетажен паркинг, но след протест от страна на архитекти се принуждават да бъде гласувано връщането на обществения статут на сградата. През 2013 г.  доброволческият екип на \"Колектив Космос\"  организират акции по почистване и адаптиране на киното за ползване. ", "date": "2019.04.24", "title": "Обявен е идеен конкурс за основен ремонт на кино \"Космос\" в Пловдив"}
{"url": "https://www.dnevnik.bg/bulgaria/2019/04/24/3424665_grajdani_subraha_pari_za_advokatski_honorari_po_deloto/", "text": "Днес в 13 часа Гражданската инициатива \"За чиста София без изгаряне на отпадъци\" ще внесе в Столичната община отворено писмо в протест срещу изграждането на инсинератор за изгаряне на отпадъци в кв. \"ТЕЦ София\" зад Централна гара, съобщи пресцентърът на \"Демократична България\". С внасянето на писмото ще бъде приложено и платежното нареждане за внесената сума за разноските за адвокатски хонорари по делото. В началото на април започна дарителска кампания под надслов \"Да отстояваме заедно правото ни да сме активни граждани\" в подкрепа на Николай Петков, който трябва да плати 2100 лв. на адвокатите на Столичната община заради делото срещу проекта за инсинератора. \"Покрай домовете на хората около теца ще се добавят и 650 хиляди километра годишно допълнителен трафик на камиони с отпадъци. 180 000 тона годишно отпадък ще се транспортират от гара Яна до \"ТЕЦ София\", се казва в съобщението. В него се напомня, че в доклада по оценка на въздействието върху околната среда (ОВОС) на проекта липсва оценка на въздействието върху здравния статус на живеещите не само в най-близко разположените до инсталацията квартали, но и в целия град, а се оценява единствено рискът за работещите на площадката на теца. \"Столичната община и  \"Топлофикация София\" ще вземат 130 милиона евро  от европейските данъци за този скъп, мръсен и морално остарял проект. От тях 67 милиона евро ще дойдат от Европейската инвестиционна банка като кредит към \"Топлофикация София\", който ще изплащаме с такса смет или със сметките ни за парно\", пише в отвореното писмо. Общата стойност на проекта за инсталацията ще е 370 млн. лева, като общината ще изтегли кредит от Европейската инвестиционна банка, който \"Топлофикация София\" ще изплаща 19 години. Същевременно дружеството ще  спестява между 12 и 15 млн. лева  годишно от доставки на газ, защото ще използва отпадъка като гориво. Освен това ще доставя топлоенергия на 30 хил. домакинства и електроенергия на още толкова. Технологията  е избрана още преди 11 години  с откриването на инсталациите за третиране на отпадъци, но процесът беше завършен през последната година, когато общинският съвет избра мястото и даде разрешение на общината да вземе заем, за да финансира проекта. \"Упоритото намерение на Столичната община през последните 10 години да \"изгаря\" милиони левове от парите на гражданите в \"Топлофикация София\" е и в противоречие с повишаващите се законови изисквания в Европа за управление на отпадъците\", завършва отвореното писмо на \"Демократична България\".", "date": "2019.04.24", "title": "Граждани събраха пари за адвокатски хонорари по делото срещу инсталация в \"ТЕЦ София\""}
{"url": "https://www.dnevnik.bg/bulgaria/2019/04/24/3424667_kratki_novini_borisov_shte_se_sreshtne_s_rukovodstvoto/", "text": "Изписан пациент почина на излизане от болницата  Възрастен пациент, изписан от софийската Пета градски болница, почина на входа на лечебното заведение без да му бъде оказана помощ, съобщи Би Ти Ви. За инцидента съобщиха близки на починалия във \"Фейсбук\". Според тях 71-годишният мъж рухнал на земята на излизане от лечебното заведение (, но въпреки молбите на дошлите да го посрещнат близки, не му е оказана първа помощ. Извиканата впоследствие линейка дошла след 30 минути. Ръководството коментира пред телевизията, че помощ не е търсена, но ще направи проверка и ако твърденията на близките се потвърдят, ще последват санкции. . Девет души са задържани при акция срещу сексуална експлоатация  Те са привлечени към наказателна отговорност за участие в организирана престъпна група за сексуална експлоатация действала на територията на София, заедно с ръководителя й, съобщава пресцентърът на прокуратурата. Иззети са пари в различни валути за около 100 хил. лв., телефони, симкарти, флашпамети, компютри, тефтери. Доказателства сочат, че групата е действала от март 2018 г. Важна роля в престъпната структура имали двама от обвинените, които организирали цялата престъпна дейност. На четирима от групата са повдигнати обвинения и за държане на наркотици. На 20 април 2019 г. на осем от тях беше определена парични гаранции от 5 хил. лв до 15 хил. лв, а на един - подписка. Специализираната прокуратура протестира определението и настоява трима да бъдат задържани под стража. Правителството отпусна 1.3 млн. лв. за преброяването през 2021 г. Те са отпуснати по бюджета на Националния статистически институт за 2019 г. във връзка с преброяването през 20121, съобщава правителствената информационна служба. С предвидените средства ще бъде изградена информационна система \"Преброяване 2021\", разработени програма, методология и инструментариум за провеждане на преброяването и извадковите изследвания, преброителни и анкетни карти, инструкции, технически задания за информационно и комуникационното осигуряване на преброяването, както и комуникационен план. Това е най-мащабното статистическо изследване и се провежда на всеки десет години. Премиерът Бойко Борисов ще проведе среща с ръководството на УНСС в четвъртък в 11.00, съобщава \"Фокус\". Повод е информацията, разпространена от ръководството на учебното заведение, че то е  заплашено от фалит . \"Ще отидем там, за да разгледаме въпроса с регионалното министерство, Министерството на финансите и Министерството на образованието\", уточни премиерът преди днешното правителствено заседание.", "date": "2019.04.24", "title": "Кратки новини: Изписан пациент почина на излизане от болницата"}
{"url": "https://www.dnevnik.bg/bulgaria/2019/04/24/3424693_koshlukov_zamenia_vremenno_kamenarov_nachelo_na_bnt/", "text": "Генералният директор на БНТ Константин Каменаров е депозирал оставката си тази сутрин пред Съвета за електронни медии и тя е била приета единодушно с пет гласа \"за\". Медийният регулатор е избрал програмния директор Емил Кошлуков временно да заема поста, съобщи БНР. Все още не е известно дали Кошлуков, който преди година предизвика скандал като  показа среден пръст  в ефир, ще продължи да води предаването \"Още от деня\". До оставката на Каменаров се стигна, след като преди дни той получи условна присъда заради шофиране след употреба на алкохол. Повече по темата четете  тук . Кошлуков беше избран за временно изпълняващ длъжността генерален директор с три гласа \"за\", един \"против\" и един \"въздържал се\". По информация на  \"Капитал\"  решението е взето с гласовете на председателя на СЕМ София Владимирова (от квотата на ГЕРБ), Бетина Жотева (президентска квота - на Росен Плевнелиев) и Розита Еленова (парламентарна квота, предложена от Български демократичен център на Христо Ковачки). Според съобщението на медийния регулатор той е бил единственият кандидат, който отговарял на законовите изисквания за заемането на поста и който се е съгласил да го заеме. Против е гласувал Иво Атанасов (парламентарната квота - БСП), а \"въздържала се\" - Ивелина Димитрова (президентска квота - Румен Радев). Пред БНР София Владимирова коментира, че \"най-важното е спокойствието в БНТ в деликатния момент, в който за съжаление се наложи - при тези форсмажорни обстоятелства, да взимаме такива решения\". Посочва, че след разговори с представители на БНТ разбира, че телевизията е в тежък момент. \"Предстои само след два дни да започне предизборната кампания, предстои посещението на папата в България\". Пред медийния регулатор днес оставка е подал и членът на Управителния съвет на БНТ Валери Запрянов, се вижда от кратко съобщение на сайта на регулатора. Сега Кошлуков трябва да предложи човек на негово място. Изпълняващият длъжността може да я заема поста три месеца, след това трябва да бъде избран титуляр на поста.  Емил Кошлуков бе  сред кандидатите да заемат поста  генерален директор на БНТ. След като за него бе избран Каменаров, Кошлуков стана  програмен директор  на обществения канал БНТ 1. Той стана и водещ на обзорното предаване \"Още от деня\", а в едно от изданията му показа среден пръст, което доведе до протест пред сградата на телевизията и искане на оставката му. По-късно той се извини за поведението си, а СЕМ наложи глоба от 3 хил. лв. на БНТ. Като програмен директор Кошлуков се зае и с \"оптимизация\" на предаването \"Денят започна с култура\", като отстрани продуцента на предаването. Месеци преди това бе препоръчал да се засили \"лайфстайл тематиката\" в него. Временно предаването бе преместено в по-късен час. СЕМ да преразгледа решението си Асоциацията на европейските журналисти – България (АЕЖ) излезе с официална позиция след назначаването на Кошлуков, като призоваха СЕМ \"бързо да преразгледа решението си, което би довело до още по-голяма имиджова щета за телевизията след осъждането на досегашния генерален директор\". Според съсловната организация \"в цял свят се гледа с подозрение на прескачането от политиката в журналистиката и е абсолютно несъвместимо със статута на БНТ като обществена телевизия да бъде управлявана, макар и временно от човек с биографията на г-н Кошлуков\". \"Още по-притеснително е, че Кошлуков дойде в БНТ след деклариран стаж в телевизия \"Алфа\" на партия \"Атака\", чийто лидер (бел. ред. Волен Сидеров) има три присъди за хулигански прояви. Този избор оставя съмнение, че позицията на генералния директор на обществената медия е зависима от интересите на управляващата коалиция, от която тази партия е част. И това се случва в период преди избори, което е сериозна опасност за безпристрастността на медията\", пишат още от АЕЖ. Асоциацията също припомня случая, в който Кошлуков показа среден пръст в национален ефир, като според тях \"решение на СЕМ може да бъде сравнено с подобен неприличен жест към свободата на словото и към цялото българско общество\".", "date": "2019.04.24", "title": "Кошлуков заменя Каменаров начело на БНТ до избора на нов директор"}
{"url": "https://www.dnevnik.bg/razvlechenie/2019/04/24/3424717_djenifur_garnur_vodi_klasaciiata_za_krasavici_na_sp/", "text": "Актрисата и бизнесдама Дженифър Гарнър краси корицата на годишното издание на списание \"Пийпъл\", посветено на красотата. От списанието казват, че са избрали 47-годишната актриса заради способността й да балансира работата си в киното с отглеждането на трите си деца от бившия й съпруг Бен Афлек. Освен телевизионните и филмовите си роли Гарнър се занимава и със съоснованата от нея компания за органична бебешка храна и работи като посланик на организацията за закрила на деца \"Спасете децата\" (Save the Children). Пред списанието Гарднър споделя, че никога не се е възприемала като \"едно от красивите момичета\", докато израства в Западна Вирджиния. В последно време \"униформата\" й, както тя я нарича, все по-често е облекло за спорт, джинси, суичър и маратонки, освен когато не е облечена за поява на червен килим или фотосесия. Актрисата разказва още, че когато се гримира повече за такива събития, децата й обикновено я питат: \"Кога ще си измиеш лицето? Може ли да се вържеш на опашка и да си сложиш очилата и суичъра?\"", "date": "2019.04.24", "title": "Дженифър Гарнър води класацията за красавици на сп. \"Пийпъл\""}
{"url": "https://www.dnevnik.bg/sviat/2019/04/24/3424724_frenski_sud_othvurli_molba_da_budat_repatrirani/", "text": "Френският Държавен съвет, най-висшият административен съд в страната, отхвърли обжалване на френски съпруги и деца на джихадисти, които са държани в контролирани от кюрдите лагери в Сирия, да бъдат репатрирани във Франция, като прецени, че не е компетентен да се произнася по въпроси, които касаят френската дипломация, предадоха агенциите \"Франс прес\" и ДПА. Три от молбите за репатриране бяха внесени от свързани с групировката  \"Ислямска държава\"  французойки, които са държани в сирийски лагер с осемте си деца. Четвърта молба бе внесена от чичото на две деца, на 2 и 4 години, който иска те да бъдат репатрирани от друг лагер в Сирия. В решението си съдът обяви, че подобни репатрирания биха изисквали започването на преговори с чуждестранни власти или намеса на Франция на чуждестранна територия, а подобни мерки са подчинени на политиката на външни отношения на Франция и следователно никой съд не е компетентен да взема решение по въпроса. На първа инстанция Парижкият административен съд обяви, че няма компетенция по въпроса по същите причини. Франция е  репатрирала някои осиротели деца  от сирийски лагери, но отказва да направи същото за пълнолетните си граждани, като заявява, че те трябва да бъдат съдени от местните власти./ БТА", "date": "2019.04.24", "title": "Френски съд отхвърли молба да бъдат репатрирани съпруги и деца на джихадисти"}
{"url": "https://www.dnevnik.bg/sviat/2019/04/24/3424742_podrazdelenie_na_gugul_za_dronove_poluchi_pravo_da/", "text": "Федералното управление за авиация на САЩ (FAA) за пръв път издаде разрешително за авиокомпания на оператор на дронове Wing Aviation, подразделение на холдинга \"Алфабет\", чиято дъщерна компания е \"Гугъл\", съобщиха \"Франс прес\" и \"Блумбърг\". Wing Aviation има същите разрешителни като по-малките авиопревозвачи и това е важна стъпка в плановете на компанията да прави  доставки чрез дронове . Тя възнамерява до няколко месеца да започне рутинни доставки на малки потребителски стоки в две селски общини в американския щат Вирджиния. Главният изпълнителен директор на компанията  Джеймс Райън Бърджес  определи одобрението на ведомството като \"основополагащо\" както за неговата компания, така и за сектора на дроновете като цяло. Разпоредбите, регулиращи движението на дронове, все още не разрешават повечето полети над събирания на хора и градски зони, ограничавайки мястото на дейността на Wing Aviation. Разрешителните обаче й позволяват да таксува клиентите си за доставки на стоки във Вирджиния, както и да подава заявки за разширяване в други региони. За издаването им се изисква да бъдат разработени подробни наръчници за действие, тренировъчни програми и структура за безопасност, както трябва да прави всеки авиопревозвач. Тъй като идеята за дронове, летящи над домовете на хората, е толкова нова, компанията планира да проведе обширна информационна кампания, с която да достигне местните управници и общности, допълва Бърджес. Проблемите пред Wing Aviation, които изпитанията очертаха, включват опасения за шума и личната неприкосновеност. Дроновете използват видеоизображения, за да се ориентират по-лесно, но компанията уверява, че те не се архивират и могат да бъдат използвани само за технически анализи. /БТА", "date": "2019.04.24", "title": "Подразделение на \"Гугъл\" за дронове получи право да работи като авиокомпания"}
{"url": "https://www.dnevnik.bg/sviat/2019/04/24/3424750_afganistanskite_i_mejdunarodnite_sili_sa_ubili_poveche/", "text": "Афганистанските и международните сили са убили повече цивилни, отколкото талибаните и други бунтовнически групировки, през първите три месеца на годината, съобщи днес ООН, цитирана от агенциите \"Асошиейтед прес\" и \"Франс прес\". Съгласно тези данни жертвите сред  мирното население в Афганистан , причинени от правителството и неговите съюзници, за пръв път надвишават загубите, нанесени от враговете им. Бунтовниците въпреки всичко продължават да са отговорни за болшинството загинали и ранени цивилни, взети заедно, се казва в доклад на Мисията на ООН за съдействие на Афганистан (УНАМА), който беше огласен в Кабул. Според документа през първите три месеца на тази година 1773 цивилни са били убити или ранени, което е значително по-малко в сравнение със същия период на миналата година, когато броят им е бил 2305. Миналата година като причина за големия брой жертви бяха посочени многото  брутални самоубийствени атентати. Между 1 януари и 31 март тази година според доклада са загинали 581 цивилни, а 1192 са били ранени. Макар и в значителното мнозинство от случаите раняванията да са били причинени от бунтовниците, проправителствените сили, включително НАТО, са били онези, които са убили болшинството цивилни. Те са отговорни за гибелта на 305 цивилни, почти половината от които при въздушни удари. На второ място по брой причинени жертви от страна на афганистанските правителствени сили и техните съюзници според доклада на ООН са операциите по претърсване. Правителствените и международните сили са ранили 303 цивилни, а бунтовниците - значително повече, 736, сочат данните на световната организация. За пръв път от 2009 г., когато ООН започна да води статистика за цивилните жертви, смъртните случаи в резултат на действия на правителството и съюзниците му надвишават по брой тези при действия на враговете им. Макар и в доклада САЩ да не са упоменати изрично, те са тези, които нанасят въздушни удари, когато бъдат повикани да подпомагат афганистанските сили. Потвърждава се тенденцията от годишния доклад на ООН от 2018 г. за цивилните жертви, който показа драстично нарастване на техния брой в резултат на действия на проправителствените сили, включително над 1000 цивилни жертви вследствие на въздушни удари - най-високият брой, откакто ООН започна да води такава статистика преди десет години. Миналата година е била най-смъртоносната за цивилните в Афганистан от началото на конфликта според УНАМА с 3804 убити./ БТА", "date": "2019.04.24", "title": "Афганистанските и международните сили са убили повече цивилни от талибаните през 2019 г."}
{"url": "https://www.dnevnik.bg/evropa/2019/04/24/3424743_plan_za_ikonomicheski_rastej_izvadi_na_pokaz_vrajdi_v/", "text": "Италианското правителство одобри план за икономически растеж в ранните часове на днешния ден след разгорещено заседание на кабинета, което извади на показ разделенията в управляващата коалиция и подхрани предположенията за възможно разпадане на правителството, информира \"Ройтерс\". Противоречията засенчиха новините за плана за растеж, предвиждащ данъчни отстъпки и инвестиционни стимули, както и опростени процедури за обществени поръчки. Управляващите партии - крайнодясната \"Лига\" и антисистемното Движение \"Пет звезди\" - са във вражда на фона на приближаващите избори за Европейски парламент на 26 май. Това предизвиква опасения сред инвеститорите, че правителството може да се разпадне. Кабинетът представяше плана като основополагащ за усилията да съживи растежа на италианската икономика, която изостава от останалите в еврозоната от две десетилетия. Вместо това обаче новите разпоредби очертаха засилващата се вражда между лидерите на партиите в управляващата коалиция. Ръководителят на Движение \"Пет звезди\" Луиджи ди Майо пристигна на заседанието с повече от час закъснение, след като използва своя телевизионна изява да призове за оставката на политик от \"Лига\" заради корупционен скандал. Матео Салвини отказа да уволни държавния министър на транспорта Армандо Сири,  срещу когото се води разследване  за предполагаемо приемане на подкупи, за да подпомогне интересите на компании за възобновяема енергетика. \"Вече е официално - имаме две правителства\", гласи заглавието на първа страница на водещия всекидневник \"Република\". \"Декретът за растеж\", приет на заседанието, включва малко изненади, макар спорът между управляващите партии да е отразен в промяна на една от основните мерки - облекчаване на дълговото бреме на община Рим, която е управлявана от \"Пет звезди\". Декретът не е толкова щедър, колкото първоначалния план след критики, отправени от \"Лига\". След заседанието източници от \"Пет звезди\" посочиха, че мерките за облекчаване бремето на Рим са \"приети наполовина\" и се зарекоха да ги разширят при обсъжданията в парламента, уточнява ДПА. Салвини, който е вицепремиер и министър на вътрешните работи, твърди, че Рим не трябва да получава преференциално отношение спрямо другите обременени с дългове италиански общини. Правителството разширява обхвата на плана си да компенсира вложителите, засегнати от последната банкова криза. Обезщетения ще могат да получат гражданите с годишни доходи до 35 хил. евро или с активи до 200 хил. евро. Първоначалният праг за активите бе 100 хил. евро. Декретът също така дава зелена светлина на правителството да поеме дял в евентуално дружество, създадено за спасяване на финансово затруднения национален авиопревозвач \"Алиталия\" (Alitalia). Италия миналата година представи бюджет за 2019 година, включващ значителни разходи. Това разклати позициите на еврото и други финансови пазари, но засега оказва слабо влияние върху растежа. Италианската икономика изпадна в техническа рецесия в края на 2018 година, а в момента едва нараства. Страната е втората най-задлъжняла в еврозоната след Гърция с държавен дълг от 132.2 процента от брутния вътрешен продукт (БВП) миналата година спрямо 131.4 процента през 2017 година, припомня \"Ройтерс\". /БТА", "date": "2019.04.24", "title": "План за икономически растеж извади на показ вражди в коалицията в Италия"}
{"url": "https://www.dnevnik.bg/zdrave/2019/04/24/3424745_horata_koito_sami_jelaiat_da_se_vaksinirat_sreshtu/", "text": "В момента няма възможност възрастните, които сами по една или друга причина искат да си сложат ваксина срещу морбили, да си я купят сами и да се ваксинират. Това коментира днес в отговор на въпрос на \"Дневник\" главният здравен инспектор д-р Ангел Кунчев. Кунчев съобщи, че в момента се водят преговори с фирмата - доставчик на тези ваксини за България, да внесе допълнителни 200 - 300 броя, които да са достъпни за гражданите в аптечната мрежа. Кога ще приключат тези разговори и кога реално ще има такива ваксини в аптеките той не можа да прогнозира. Кунчев отбеляза, че например миналата година, когато нямаше почти никакви случаи на морбили, фирмата била внесла 200 допълнителни ваксини, които са били достъпни в аптеките, но е нямало почти никакво търсене и те са били унищожени. Сега се прогнозира, че ще има по-засилена нужда, но още не е ясно ще има ли достъпни ваксини и кога. По думите на Кунчев обаче това не би трябвало да е сериозен проблем, тъй като имало съвсем минимална възможност възрастен човек да се зарази с морбили. А основните рискове и проблеми, включително с ваксиналното покритие, са при децата. По думите на главния здравен инспектор в момента ваксините, с които България разполага, са предназначени именно за ваксинация на децата според имунизационния календар - след 1 месеца и след 12 години. А също и при нужда за имунизиране на здравни работници. Така хора, които например са си направили кръвен тест за антитела срещу морбили и са установили, че те са под долната граница или съвсем малко над нея, които имат основания да предполагат, че нямат нужния имунитет и биха искали да се ваксинират, в момента не могат да го направят. Между 3 и 5 на сто са хората, които не изграждат имунитет дори и след реваксинация, сочат световни изследвания и данни от самите ваксини. В тези случаи обаче няма и гаранция, че при нова имунизация това ще се случи. Здравните власти твърдят също, че имунитетът на хората, изградили го след две ваксини срещу морбили, е доживотен. Някои лекари обаче смятат, позовавайки се на кръвни тестове на свои пациенти, че има и случаи на хора с изграден имунитет, очевидно ваксинирани, който обаче през годините е спаднал. Д-р Ангел Кунчев съобщи още, че по национални данни за 2018 г. 92.2 на сто от децата над 13 месеца са били ваксинирани  срещу морбили , както изисква имунизационният календар, а при децата над 12 години, когато е реваксинацията, този процент е 87.4. На въпрос на \"Дневник\" той отговори, че здравните власти имат съмнения, че тези данни не са реалните, тъй като са установили и случаи на декларирани и вписани ваксинации, но след проверка за антитела е установено, че не е имало имунизация. Първоначално този проблем се откроил доста остро в Самоков, където се установило сериозно отклонение между декларираните и реалните ваксини. Здравните власти са възложили районните здравни инспекции да съберат по около 40 контролни серумни проби от всяка област, за да се направи по-ясна и вярна картина на имунизационното покритие. Вече някои от тях са били проверени и за София например не е констатирано такова голямо разминаване. Д-р Кунчев изрази надежда така в скоро време да има по-вярна и цялостна картина за това какъв процент от хората реално са ваксинирани и имат имунитет срещу морбили. В момента са установени 497 случая на заразени с морбили, огнището в Благоевград, където се появиха първите случаи, вече затихва. Може да се прогнозира разрастване на болните в София, каза д-р Кунчев.", "date": "2019.04.24", "title": "Доброволната ваксина срещу морбили е невъзможна в момента"}
{"url": "https://www.dnevnik.bg/kultura/2019/04/24/3424757_bashta_i_dushteria_koito_tancuvat_zashtoto_ne_viarvat/", "text": "Една от най-ключовите връзки в семейството - тази между бащата и дъщерята, ще бъде централен елемент в спектакъла \"Танцувам, защото не вярвам на думи\". В него публиката ще може да гледа съвместното изпълнение на сцената на една от водещите изпълнителки на японската танцова сцена Каори Ито и нейния баща, скулптора Хироши Ито. Емоционалната постановка на двамата, посветена на семейството, страховете, отдалечеността, неизказаните емоции, липси и авторитет, ще гостува на 28 септември в Драматичен театър - Пловдив, в рамките на предстоящия тази есен фестивал One Dance Week. Тя ще бъде представена със субтитри на български. За вдъхновението зад спектакъла, създаден през 2015 г., Ито разказва: \"През 2011, годината на цунамито, видях отново детската си стая в къщата на родителите ми. Всичко беше, както преди. Родителите ми я бяха оставили непокътната. Видях и свои стари снимки в хола, което ме накара да се почувствам като мъртъв човек от семейството. Сякаш, откакто ме няма, времето е спряло.\" За 60-те минути на сцената двамата пресъздават един личен разговор, но водени от универсалния език на движението. \"Може би целта на този спектакъл е именно съвместният ни танц. В Япония не вярваме на думи\", споделя още Каори Ито. Освен основен водач на дъщеря си в артистичния свят бащата Хитоши Ито е и сценичен дизайнер на представлението. Един от ценните уроци, които той дава на дъщеря си, гласи: \"Не трябва да се движиш в пространството, а да накараш пространството да затанцува заедно с теб.\" Каори Ито е родена в Токио, където навлиза и в света на танцово изкуство. Продължава професионалното си обучение в Лондон и Ню Йорк. Завръща се в Токио, за да завърши специалност \"Социология\", след което се установява за постоянно в Париж. През годините участва в редица представления, а през 2008 г. прави и първия си самостоятелен хореографски проект. През 2012 г. Каори Ито покорява световните танцови сцени със спектакъла си Plexus, създаден заедно с Орелиен Бори, която откри първото издание на One Dance Week през 2008 г. Наградена е с Ордена за изкуство и литература на Франция, носител е на Наградата за млади таланти в хореографията, а днес е един от видните представители на японските изпълнителски изкуства.", "date": "2019.04.24", "title": "Баща и дъщеря, които танцуват, защото не вярват на думи"}
{"url": "https://www.dnevnik.bg/politika/2019/04/24/3424774_chetirima_otkazaha_da_zamestiat_delian_dobrev_v/", "text": "Четирима кандидат-депутати от листата на ГЕРБ в Хасково отказаха да заемат място на Делян Добрев, който подаде оставка като народен представител на 9 април. Така депутат може да стане зам.-председателят на общинския съвет в града Митко Полихронов, който е 10-и в листата. Другият вариант е 11-ият в листата - Деян Иванов. ГЕРБ има три мандата от Хасково. Депутати от района са още Евгения Ангелова и Георги Станков. След тях в листата са Валентин Ангелов, Жечо Станков, Ангел Иванов Кунчев и Бони Петрунова. Всички те обаче са внесли заявление за отказа си да станат народни представители в Централната избирателна комисия на 23 април. Валентин Ангелов е бивш заместник областен управител на Хасково, Жечо Станков е заместник-министър на енергетиката, д-р Ангел Кунчев е държавен здравен инспектор, а доц. Бони Петрунова е директор на Националния исторически музей. От ГЕРБ обясниха, че те не искат да се откажат от постовете си, при положение че остават още две години от мандата на правителството. Очакванията в управляващата партията са Митко Полихронов да стане депутат. Според източници от ГЕРБ той има желание да стане народен представител, но също така се обмисля и участието му в местните избори през есента. Ако Полихронов се откаже, депутат ще стане Деян Иванов, който е на 31 години. Той е главен експертен сътрудник към парламентарната комисия по енергетика.  Добрев подаде оставка след публикация на \"Биволъ\" за имотни сделки на семейството му със заглавие \"Дриймтимът на Делян Добрев в апартаментгейт с рекордно евтини жилища\". В  материала са описани имотни сделки  на майката на депутата, братовчедка му Росица Гаргова и кумът му Евгени Консулов, които са пазарували ново строителство в София на цени от 270 евро на кв.м. Сделките са осъществени 2016 – 2018 г. Изброените в публикацията лица са част от т.нар. \"Дриймтийм\", назован така от самия Добрев, след медийни публикации за кадруване в община Хасково. Във фирми свързани с Гаргови и родителите на Добрев са отишли над 100 млн. лв. от обществени поръчки.", "date": "2019.04.24", "title": "Четирима отказаха да заместят Делян Добрев в парламента, пети мисли"}
{"url": "https://www.dnevnik.bg/sport/2019/04/24/3424779_torino_shte_prieme_finalite_na_atp_mejdu_2021_i_2025_g/", "text": "След повече от 10 години в Лондон финалите на Асоциацията на професионалните тенисисти (АТП) се местят. От 2021 г. градът домакин ще бъде  Торино , обявиха от организацията. Договорът на италианския град е за пет години и ще бъде домакин на надпреварата на най-добрите осем до 2025 г. Лондон беше домакин на финалите от 2009 г., като турнирът се провеждаше в зала \"О2 арена\". Договорът на Лондон изтича през 2020 г. и няма да бъде подновен. Английската столица все пак подаде заявка за продължаване на турнира. Освен  Лондон и Торино кандидати  бяха още Манчестър, Сингапур и Токио. \"Финалите на АТП имаха 12-годишен много успешен период в Лондон, за което благодарим на домакините. Сега се местим в Италия, която е страна, доказала се като добър организатор. Италианците имат опит с организирането на \"Мастърс\" турнира в Рим и NextGen финалите в Милано\", каза президентът на АТП  Крис Кърмоуд . Президентът на Съвета на играчите Новак Джокович също приветства новината. \"Исторически това е турнир, който се е провеждал в много градове, и аз съм развълнуван, че ще имаме шанс да посетим още една арена. Надявам се да съм част от това специално събитие\", каза Джокович. Домакин на събитието ще бъде \"Пала Алпитур\", която най-голямата закрита спортна арена в Италия. През 2021 г., когато турнирът за пръв път ще бъде в Торино, финалите на АТП ще имат рекорден награден фонд – 14.5 милиона долара. Торино е първата столица на Италия между 1861 и 1865 г. Градът е бил домакин на някои от най-големите спортни събития като зимните олимпийски игри през 2006 г., има и два футболните отбора в Серия А – шампионът \"Ювентус\" и \"Торино\". Финалите на АТП се провеждат за пръв път през 1970 г. в Токио, след което няколко сезона домакини бяха различни градове. Между 1977 и 1989 г. надпреварата беше организирана в \"Медисън скуеър гардън\" в Ню Йорк. Впоследствие домакини бяха Хановер, Лисабон и Шанхай. През 2018 г. турнирът беше спечелен от  германеца Александър Зверев . Надпреварата обаче не успя да подобри  рекордната посещаемост от 2017 г .", "date": "2019.04.24", "title": "Торино се пребори за финалния турнир в мъжкия тенис"}
{"url": "https://www.dnevnik.bg/biznes/2019/04/24/3424772_komisiiata_za_finansov_nadzor_zapochva_da_proveriava/", "text": "Предвид високия обществен интерес към сделката за придобиването на активите на ЧЕЗ Груп в България, Комисията за финансов надзор се самосезира и започва проверки в \"Еврохолд България\" АД и в основни дружества от финансовия холдинг. Това се съобщава на сайта на регулатора. В него се посочва, че основната цел на комисията е да провери финансовото състояние и капацитет на холдинга \"с оглед бъдещите придобивания, включително на \"ЧЕЗ Разпределение България\" АД и \"ЧЕЗ Електро България\" АД\". Тъкмо финансовият капацитет бе повод за критика към \"Инерком\" на Гинка Върбакова, тъй като компанията й - кандидат за българския бизнес на ЧЕЗ, имаше капитал от 50 хил. лв., а искаше да придобие бизнес за милиарди. КФН не е проверявала \"Инерком\", която не е и публична компания, тоест не попада в обхвата на този регулатор. По закон електроразпределителните дружества са част от националната европейска критична инфраструктура с пряко отношение към въпросите на националната сигурност. С предприетите от комисията действия по проверка на получилия ексклузивност за придобиването на активите на ЧЕЗ Груп в България – \"Еврохолд България\" АД, КФН спазва своето обещание за стриктен надзор по отношение на поднадзорните лица и публични дружества, както и прозрачна и навременна комуникация с обществеността, се посочва в съобщението на финансовия надзор.  За назначените проверки са информирани прокуратурата и ДАНС, като те ще бъдат уведомени, както за резултатите от проверките, така и своевременно, ако се констатират факти и обстоятелства, навеждащи на заключения за извършени нарушения, обявява комисията. Преди дни се разбра, че  ЧЕЗ е избрала за предпочитан купувач  на бизнеса си в България \"Еврохолд\" АД, а междувременно  прекрати  подписания преди повече от година предварителен договор за покупка с \"Инерком\". Междувременно сделката  започна да се употребява за предизборни цели . БСП отново призова държавата да изкупи обратно акциите на приватизираната преди години компания, а министърът на енергетиката напомни, че приватизацията е станала с одобрението на Народното събрание, а сега става дума за сделка на чешкото правителство. Новоназначеният председател на енергийната комисия Валентин Николов пък призова службите да са внимателни със сделката и обяви, че ще поиска проверка на \"Еврохолд\", каквато и започва сега от КФН. ", "date": "2019.04.24", "title": "Комисията за финансов надзор започва да проверява \"Еврохолд\""}
{"url": "https://www.dnevnik.bg/bulgaria/2019/04/24/3424784_pravitelstvoto_odobri_dopulnitelni_207_mln_lv_za/", "text": "Министерският съвет одобри допълнителни разходи по бюджета на Министерския съвет за 2019 г. в размер 20.7 млн. лв., предназначени за вероизповеданията, съобщава правителствената информационна служба.  От одобрените средства 15 млн. лв. са за източноправославното вероизповедание, което е остатък от държавната субсидия за 2019 г., а 5.77 млн. лв. са предназначени за мюсюлманското вероизповедание. Средствата по бюджета на Министерския съвет ще се осигурят за сметка на предвидените разходи по централния бюджет и чрез преструктуриране на разходите и/или трансферите по централния бюджет за 2019 г. В края на март ГЕРБ и ДПС  отсрочиха за 10 години дълговете на Главното мюфтийство , които са малко над 8 млн. лева. Тогава промените в Закона за вероизповеданията бяха окончателно одобрени въпреки съпротивата на голяма част от парламентарната група на \"Обединените патриоти\". На първо четене по предложение на Цветан Цветанов от ГЕРБ и Мустафа Карадайъ от ДПС дълговете бяха опростени, но заради остра обществена реакция управляващите се отказаха от това решение. Мотив за отсрочването на дългове е мюфтийството да започне да се ползва от възможността да получава държавно финансиране до 15 млн. лева на година. Парламентът прие, че през настоящата година бенефициент на субсидията, освен Българската православна църква, може да бъде единствено Главното мюфтийство от мюсюлманските вероизповедание. Целта е да се прекрати влиянието от турския Дианет. От мюфтийството признават, че получават по 2 млн. лв. на година. Мюсюлманското сунитско вероизповедание няма да бъде бенефициент. Дълговете на мюфтийството станаха причина за дипломатически скандал. Преди месец министърът на външните работи Екатерина Захариева  извика посланика на Турция у нас за разговор . Повод за реакцията са изявления на турския външен министър в родината му, че поправките в българския Закон за вероизповеданията са насочени срещу мюсюлманската общност. Преди изказването да бъде направено в Турция по време на предизборната кампания, през декември 2018 Мевлют Чавушоглу е имал телефонен разговор със Захариева, в който е изразил притесненията си по казуса. \"България не може да приеме намеса от чужда държава в законодателния си процес и такава не е била допускана\" беше позицията на българското Министерство на външните работи. Заради скандала дори се стигна до отлагане на планирано посещение на турския външен министър в България. \"Злонамерени кръгове изопачават думите на турския външен министър Мевлют Чавушоглу, за да увредят отношенията на Анкара и София\" се казваше  в изявление от турското министерство на външните работи , публикувано на сайта на институцията. По същото време  главното мюфтийство  съобщи, че е е разбрало от медиите за изказването на външния министър.", "date": "2019.04.24", "title": "Правителството одобри допълнителни 20.7 млн. лв. за вероизповеданията в страната"}
{"url": "https://www.dnevnik.bg/sport/2019/04/24/3424810_stanimir_stoilov_poema_kitaiski_otbor_sus_superdogovor/", "text": "Станимир Стоилов ще поеме отбора от китайската Суперлига \"Гуанджоу R&F\", съобщава БТА. Българският специалист води финални преговори с клуба, като в момента се намира в Хонконг. В момента \"Гуанджоу R&F\" се намира на 11-о място в класирането. След шест кръга от началото на сезона отборът има една победа, две равенства и три загуби. През миналия сезон тимът е завършил на 10-о място. На поста Стоилов ще замени сръбската легенда Драган Стойкович. \"Дневник\" се свърза с агента на Станимир Стоилов, който в момента е с него в чужбина. \"На този етап мога да кажа единствено, че сме много близо до намирането на нов клуб за господин Стоилов\", каза мениджърът Елиас Елиа в телефонен разговор. По информация на \"Дневник\" заплатата на Стоилов ще бъде най-голямата, която е взимал български треньор. Очаква се той да взима над 2 милиона евро годишна заплата. Около 1 милион ще бъде разделен между останалите членове в екипа му. Настоящият треньор на \"Арда\" Стамен Белчев, който наскоро пое тима, заменяйки Стойчо Стоев, ще бъде един от помощниците на Стоилов. Другите са Цанко Цветанов и Саид Ибраимови, които работят дълги години със специалиста. \"Гуанджоу R&F\" има четирима чуждестранни играчи, каквито са новите изисквания в китайското първенство. Това са двамата израелски национали Диа Саба и Еран Захави, сръбският защитник Душко Тошич, както и Муса Дембеле. Белгиецът беше купен през януари от \"Тотнъм\" срещу 11 милиона паунда. Китай ще бъде четвъртата страна, в която Стоилов работи. Той започна в България, където водеше \"Левски\", националния отбор, \"Литекс\" и \"Ботев\" (Пловдив). След това за кратко беше в кипърския \"Анортозис\", а между 2014 и 2018 г. водеше \"Астана\". С тима Стоилов спечели четири поредни титли, една купа и една суперкупа на Казахстан. Той вкара отбора в групите на Шампионската лига и Лига Европа. За последно българският треньор беше начело на  националния тим на Казахстан . Той записа девет мача в периода 3 март 2018 г. - 17 януари 2019 г., като постигна три победи, три равенства и три загуби с голова разлика 15:11. Под ръководството на Стоилов Казахстан завърши на първо място в групата си в Лигата на нациите и се изкачи в по-горна урна. След раздялата си с националния тим на Казахстан Стоилов обяви, че ще  търси ново предизвикателство в чужбина . \"Искам сериозен клуб, който да отговаря на моите желания и амбиции\".", "date": "2019.04.24", "title": "Станимир Стоилов поема китайски отбор със супердоговор"}
{"url": "https://www.dnevnik.bg/photos/2019/04/24/3424694_snimka_na_denia_hram_presveto_surce_isusovo_v_rakovski/", "text": "Храм \"Пресвето сърце Исусово\" в град Раковски е ремонтиран преди няколко години.", "date": "2019.04.24", "title": "Снимка на деня: Храм \"Пресвето сърце Исусово\" в Раковски в очакване на папата"}
{"url": "https://www.dnevnik.bg/sviat/2019/04/24/3424852_feisbuk_veche_dava_poveche_informaciia_za_politicheski/", "text": "Потребителите на \"Фейсбук\" вече могат да проверяват поне отчасти политическите реклами, които се разпространяват в социалната мрежа в България - това показва доклад на Европейската комисия за борбата с дезинформацията преди евроизборите. Основното постижение на \"Фейсбук\" за месец март е, че библиотеката за реклами с политическо съдържание във \"Фейсбук\" и в \"Инстаграм\" (Ad Library) е достъпна за потребителите. В нея могат да се търсят реклами по ключова дума и по страница и потребителите да видят кой и колко е платил за тях, до кои демографски групи и области в страната са изпратени и колко импресии имат. Миналата година \"Фейсбук\", \"Туитър\", \"Гугъл\" и няколко други компании подписаха доброволен Кодекс за поведение, чиято цел бе да предотврати масовото разпространение на дезинформация (какви са поетите ангажименти  четете тук ). От февруари насам  Брюксел разпространява месечни доклади з а това как те изпълняват обещаното. \"Фейсбук\" съобщи за редица фалшиви профили, премахнати на глобално равнище през първото тримесечие на 2019 г., и за спирането на осем мрежи за координирано неавтентично поведение, произхождащи от Северна Македония, Косово и Русия. В доклада не се посочва дали тези мрежи са оказали влияние и върху потребители в ЕС. \"Гугъл\" докладва разбивка по държави членки за премахнатите реклами с некоректна информация (за България за периода те са 277, като броят в ЕС варира от 30 за Люксембург до около 1700 за Великобритания). Библиотеката за реклами с политическо съдържание ще бъде достъпна за потребителите през април, обеща също така компанията. \"Туитър\" също е разширила Центъра за прозрачност за рекламите си, така че вече да обхваща и ЕС (в базата данни може да се прегледа какви промотирани туитове е пускал определен акаунт в последните седем дни). От ЕК обаче отбелязват, че липсва конкретна информация за новите мерки за борба със спама и фалшивите профили, няма и предприети действия за подобряване на контрола над рекламното позициониране. В съвместно изявление заместник-председателят на ЕК  Андрус Ансип,  отговарящ за цифровия единен пазар, комисарят по въпросите на правосъдието Вера Йоурова, комисарят, отговарящ за Съюза на сигурност, Джулиан Кинг и комисарят по въпросите на цифровата икономика Мария Габриел приветстваха постигнатия напредък. \"Необходими са обаче още технически подобрения, както и обмен на методологии и набори от данни за фалшивите профили, които да позволят независима оценка от външни експерти, проверители на факти и изследователи. Същевременно буди съжаление фактът, че \"Гугъл\" и \"Туитър\" все още не са докладвали допълнителен напредък по отношение на прозрачността при тематично ориентираната реклама, тоест рекламата по теми, които са обект на горещи разисквания по време на избори\", казаха те. До края на 2019 г. еврокомисията ще направи цялостна оценка на първите 12 месеца от влизането в сила на кодекса и ако резултатите са незадоволителни, тя може да предложи по-нататъшни действия, включително регулаторни.", "date": "2019.04.24", "title": "\"Фейсбук\" вече дава повече информация за политически реклами в целия ЕС"}
{"url": "https://www.dnevnik.bg/gradska_sreda/2019/04/24/3424714_remontut_na_zapadniia_park_se_zabavia_s_shest_meseca/", "text": "Според първоначалния план ремонтът на алеите, детските и спортните площадки в представителната част на Западния парк трябваше да приключи на 6 юни тази година, но състоянието и към момента не подсказва, че това ще се случи, показа проверка на \"Дневник\". Неотдавна информационната табела на обекта беше сменена с нова, на която крайният срок за приключване на обекта вече е 10 декември 2019 г., съобщиха активисти от сдружението \"Спаси София\". Към момента част от алеите са разкопани за полагане на подземните комуникации и кабелите за осветлението, а други просто са потънали в кал. Няма и следа от нови детски и спортни съоръжения. Ремонтът е финансиран с 11 милиона лева по оперативна програма \"Региони в растеж\", от които 2.38 милиона лева са национално съфинансиране. Гражданите от \"Спаси София\" предупреждават, че паркът в момента е непроходим и на много места има необезопасени изкопи. \"Нека не забравяме, че Западният парк е и важна пешеходна връзка на жителите на \"Люлин\" с останалите части на града, която вече почти година е блокирана\", обясни активистът Борис Бонев. Фирмата за строителен надзор на обекта - \"Софинвест\" ЕООД, не знаеше за удължения срок на ремонта и от какво се налага промяната на срока. От главния изпълнител на обекта - \"Галчев инженеринг\", също казаха, че не знаят за новия краен срок и поискаха писмено запитване, за да потърсят информация по въпроса. Надзорникът по безопасност на труда на обекта, Борислав Чамов, отказа коментар. От пресцентъра на възложителя на поръчката - Столичната община, първоначално предположиха, че удължаването на срока е заради дъждовни дни, през които не е можело да се работи в парка. По тази причина беше удължено изпълнението на ремонта на ул. \"Граф Игнатиев\" с 86 дни. Но в случая със Западния парк е странно при планирана продължителност на строителните дейности от 365 дни 180 дни да са били с обилни дъждове или снеговалежи. След проверка на сигнала от Столична община дадоха следното обяснение за забавянето: \"Ремонтът на Западен парк започна на 06.06.2018 г. Срокът на договора с изпълнителя \"Галчев инженеринг груп\" е 365 календарни дни. До момента надзорът на обекта е признал във връзка с неблагоприятни поради метеорологични условия 118 дни. Към момента на обекта почти е изпълнена инженерната инфраструктура. Изградена е канализация, водопровод и електро-преносна мрежа, като изпълнението на дейностите е съответно: канализация на 100%, водопровод на 95%, електро-преносна мрежа на 100%. С цел запазване на едроразмерна растителност в хода на изпълнението се наложи изместване на част от инженерните мрежи. По настояване на Възложителя за запазване на съществуваща дървесна растителност се изиска от проектанта промяна на трасетата на електрическите мрежи. В момента строителните работи продължават. Изпълнителят работи по изграждането на следните подобекти: алпинеум, езеро и зелено училище. Във връзка с предстоящото полагане на настилки на алеите в парка, надзорът на обекта е поискал от проектанта да представи проектни детайли по настилките.\"", "date": "2019.04.24", "title": "Столична община: Заради дъжда ремонтът на Западния парк се забавя с шест месеца"}
{"url": "https://www.dnevnik.bg/evropa/2019/04/24/3424862_rabotnici_uchastvali_v_renovaciiata_na_notr_dam_sa/", "text": "Компанията \"Льо Бра Фрер\", отговаряща за ремонта на парижката катедрала \"Нотр Дам\", призна, че някои от работниците й са нарушавали забраната да се пуши на скелето на църквата, предаде \"Франс прес\". От компанията обаче изключват възможността това да е предизвикало пожара в катедралата. \"Има служители на компанията, които наистина са нарушавали от време на време забраната за пушене, и ние изразяваме съжаление във връзка с това\", заяви говорителят на \"Льо Бра Фрер\" Марк Ешкенази. Той каза това, реагирайки на днешна публикация в сатиричния седмичник \"Канар аншене\", в която се казва, че разследващите са намерили седем фаса на мястото на пожара. \"Имаше забрана за пушене на скелето и тази забрана като цяло бе спазвана\", а нарушенията са били допускани поради това, че на работниците им е било сложно да слизат от скелето, понеже това отнема време, изтъкна Ешкенази. Говорителят подчерта, че въпреки това е изключено нарушаването на тази забрана да е довело до пожара в \"Нотр Дам\". \"Ако някой от вас се е опитвал да запали огън в камина, знае, че с фас трудно може да запали дървата\", каза той. Ешкенази отхвърли и версията, че пожарът е причинен от електрическите двигатели на асансьорите на скелето. \"Те се намират далеч от изгорялата островърха кула на \"Нотр Дам\", а е установено, че пожарът е започнал от вътрешността на сградата\", посочи още говорителят. /БТА", "date": "2019.04.24", "title": "Работници, участвали в реновацията на \"Нотр Дам\", са нарушавали забраната за пушене"}
{"url": "https://www.dnevnik.bg/razvlechenie/2019/04/24/3424811_netfliks_specheli_borbata_s_oskar-ite/", "text": "Американската филмова академия гласува да не променя правилата си за допускане до участие в надпреварата за най-голямото отличие в киното - награда \"Оскар\". Това се счита за победа за компаниите, които предлагат интернет стрийминг услуги, като \"Нетфликс\" и \"Амазон\", писа \"Ройтерс\".", "date": "2019.04.24", "title": "\"Нетфликс\" спечели битката за правилника на оскарите"}
{"url": "https://www.dnevnik.bg/zdrave/2019/04/24/3424877_nadzorut_na_kasata_reshava_na_8_mai_kak_da_promeni/", "text": "Надзорният съвет на Националната здравноосигурителна каса (НЗОК) ще се събере след празниците след Великден и Гергьовден, за да реши какво да предприеме с лимитите за ядрено-магнитен резонанс и ПЕТ скенери. Очаква се да се либерализира броят на тези изследвания, след като преди дни се разбра, че пациентите с онкологични заболявания ще трябва да минават през ядрено-магнитен резонанс и ПЕТ скенери, за да се види дали имат метастази и дали заболяването им прогресира. Вместо през досега масово практикувания метод за костна сцинтиграфия. В момента в България липсват нужните изотопи - технециеви генератори, които да дадат възможност болниците да правят костна сцинтиграфия (масов диагностичен метод за костни метастази, даващ информация за цялото тяло). Заради това здравните власти пренасочиха пациентите, които се нуждаят от проследяване на стадия на онкологичното си заболяване, към другите два метода. А зам.-министърът на здравеопазването Бойко Пенков каза, че ще предложи на надзорния съвет на касата да се либерализира по някакъв начин прилагането и заплащането на тези изследвания, които в момента са строго лимитирани. Какво ще е решението на надзора ще се разбере на 8 май, когато той се събира. Прогнозите на здравните институции са, че между 1200 и 2000 пациенти с онкологични заболявания трябва да се обърнат към лекуващите си лекари за насочване към алтернативен метод за стадиране на заболяването и предписване на подходяща терапия. Всеки лекар ще прецени кое е най-правилното изследване и кое ще бъде най-полезно за планиране на последващото лечение на пациента, коментира Бойко Пенков. От думите му се разбра, че проблемът с липсата на технециеви генератори няма да може да бъде решен поне в следващите три месеца. В края на миналата година здравното министерство обяви обществена поръчка за доставка на радиоактивни лекарствени продукти, радиофармацевтици и др., включваща 50 обособени позиции. За доставката на технециеви генератори обаче не е подадена нито една оферта. Здравното министерство има договор от май миналата година с фирмата \"Новимед фарма\" ЕООД за такива изотопи, като по договора е имало задължение фирмата да достави още 17 генератора и така да са подсигурени изследванията поне до края на май. Министерството обаче не е получило тази последна доставка. \"Още миналата седмица е проведена среща с членове на Експертния съвет по нуклеарна медицина и образна диагностика, за да бъдат обсъдени възможните алтернативи за пациентите и да се вземе такова решение, което в най-голяма степен да гарантира правилното стадиране на злокачествените заболявания и навременното назначаване на адекватно лечение\", коментира Бойко Пенков. \"Продължават преговорите с производителя и търговеца на изотопите, с които се установява дали има метастази при онкологичните заболявания, за да може да издължи необходимите количества, които има по стария договор, който изтече\", каза Пенков. Той коментира, че ще бъде подпомогнат всеки, който иска да регистрира подобно лекарство. Предстои обявяване в кратки срокове на нова обществена поръчка, като проучване на здравното министерство показвало, че предстои на пазара да се появят нови доставчици.", "date": "2019.04.24", "title": "Надзорът на касата решава на 8 май как да промени лимитите за ПЕТ-скенери и ядрено-магнитен резонанс"}
{"url": "https://www.dnevnik.bg/evropa/2019/04/24/3424914_evropeiskite_liberali_zapazvat_mulchanie_za/", "text": "Делян Пеевски, може би най-спорната фигура в българската политика, ще се яви на европейските избори като кандидат в листата на ДПС, която е член на групата на Алианса на либералите и демократите за Европа (АЛДЕ), пише EurActiv. Изданието е помолило за коментар за номинацията на Пеевски, който  ще е втори в листата  и има голяма вероятност да бъде избран, но от АЛДЕ са отказали такъв. Попитан дали ситуацията с Пеевски е сравнима с подхода на Европейската народна партия (ЕНП) към партията на унгарския премиер Виктор Орбан \"Фидес\", говорител на АЛДЕ каза, че случаят е различен, защото не става въпрос за свързана партия, а за един отделен кандидат от свързана партия. \"АЛДЕ никога не коментира състава на листите за изборите на нашите партии членки. В случай че господин Пеевски бъде избран и в случай че заеме мястото си в Европейския парламент, ще бъде работа на групата да гарантира, че членовете спазват нашите либерално-демократични ценности\", добави говорителят. Според EurActiv не е ясно дали АЛДЕ осъзнава колко взривоопасна може да бъде кандидатурата на Пеевски. Изданието припомня, че АЛДЕ иска да се обедини с партията на френския президент Еманюел Макрон, но това може да усложни плановете. Пеевски контролира значителен брой медии в България и притежава голяма част от разпространението на печатни медии. Преди няколко дена той бе посочен от \"Репортери без граници\" като една от основните причини за лошото състояние на медиите в България, припомня EurActiv, като отбелязва, че в момента медийният магнат е депутат на ДПС, но рядко се появява в Народното събрание. Преди пет години Пеевски бе избран за евродепутат, но изненадващо отстъпи мястото си на Искра Михайлова, като има твърдения, че го е направил по молба на лидера на АЛДЕ Ги Верхофстад. Миналия месец ЕНП  замрази безсрочно  членството на управляващата в Унгария \"Фидес\" заради реториката срещу Брюксел и опасенията за върховенството на закона в страната. Групата на социалистите и демократите също е в затруднено положение заради румънската партия членка. Миналия месец президентът на Партията на европейските социалисти Сергей Станишев обяви, че ПЕС смята отношенията с румънската си членка, управляващата Социалдемократическа партия,  за замразени , докато \"румънското правителство не изясни ангажимента си към върховенството на закона и не последва препоръките на Европейската комисия\". Официална дискусия за членството на партията ще се проведе през юни.", "date": "2019.04.24", "title": "Европейските либерали запазват мълчание за кандидатурата на Пеевски"}
{"url": "https://www.dnevnik.bg/bulgaria/2019/04/24/3424943_sudut_otmeni_i_zabranata_sreshtu_mestan_da_napuska/", "text": "След като  получи обратно шофьорската си книжка  по-рано през седмицата, днес отпадна още едно от ограниченията срещу лидера на ДОСТ Лютви Местан. Кърджалийският окръжен съд окончателно отмени мярката \"Забрана за напускане пределите на Република България\", предаде Би Ти Ви. Тя беше наложена, след като Лютви Местан беше привлечен като  обвиняем за причиняване на смъртта на дете при катастрофа на 14 април . Съдът приема, че забраната се явява прекомерно ограничение, надхвърлящо целите, заложени в същината на тази мярка за процесуална принуда. \"Данните, събрани по делото, и досегашното процесуално поведение на обвиняемия позволяват извода, че и без прилагането на мярката същият няма да осуети развитието на воденото срещу него наказателно производство, съответно няма да избегне наказателната репресия, тъй като няма реална опасност от укриването му в чужбина\", се посочва в официалното съобщение на съда. Междувременно днес говорителят на главния прокурор Румяна Арнаудова обяви днес пред журналисти, че е издадено ново постановление за отнемане на книжката на Лютви Местан. \"До настоящия момент той не е бил без свидетелство за управление. Надяваме се, че второто постановление, което е от днес да му го връчат и да му вземат свидетелството за управление на МПС\", посочи тя, цитирана от \"Фокус\". Тя допълни, че прокуратурата е поискала справка от СДВР за пътните нарушения на лидера на ДОСТ и е установено, че от 2013 г. до настоящия момент му е издадено едно наказателно постановление, един акт и 13 фиша, всички за превишена скорост. Всички те са били платени. Румяна Арнаудова припомни, че главният прокурор Сотир Цацаров  е взел на специален надзор  разследването срещу Лютви Местан и е възложил на прокурори от Върховна касационна прокуратура (ВКП) да оказват засилена методическа помощ на колегите си от окръжната прокуратура в Кърджали.", "date": "2019.04.24", "title": "Съдът отмени и забраната на Местан да напуска страната"}
{"url": "https://www.dnevnik.bg/bulgaria/2019/04/24/3424950_vupreki_protestite_suvetnicite_vuv_varna_odobriha/", "text": "Въпреки  протестите на гражданите  днес Общинският съвет във Варна прие окончателно Подробния устройствен план - План за регулация и застрояване на \"Аспарухов парк\". С това на практика ще бъде разрешено строителство върху плажа на градския кв. \"Аспарухово\". Планът беше приет с гласовете на 37 съветници. Един гласува \"против\", а петима се въздържаха. Според главния архитект на Варна Виктор Бузев допустимото застрояване в парка щяло да е 1% и да включва изграждането на тоалетни и помещения за разполагане на техника за поддръжка на зелените площи. Според Инициативен комитет \"Аспарухово\" обаче с приетия Подробен устройствен план паркът ще се превърне в \"Алея Втора\" ( по аналогия с т.нар. \"Алея Първа\" във Варна ) , заобиколена от заведения и затрудняваща придвижването на пешеходците\". , тъй като стойността, обявявана от местната администрация, е твърде неясна и объркваща величина. Днес главният архитект на Варна Виктор Бузев обяви, че допустимото застрояване в парка щяло да е 1%. По-рано пред членовете на общински комисии, през които мина за одобрение проектът за Подробен устройствен план, той обяви, че коефициентът на застрояване в парка предвижда на 1 дка от парковата площ да могат да се поставят само 6 кв.м застроена площ. Според протокола от едно от заседанията общинският съветник Мартин Байчев (ГЕРБ) пита: \"Тогава откъде идват притесненията на гражданите? Може ли да се промени ПУП-а във времето?\" \"  със санкция на органа, който отговаря\", отговаря Бузев. Справка с предвидения режим на застрояване според гласувания днес Подробен устройствен план показва, че в него са предвидени 225 кв.м разгъната застроена площ \"за обществено обслужване\", 313 кв.м \"за Детски свят\", 1648 кв.м \"за спорт\", общо 5623 кв.м за три \"атракционни обекта\" с допустима височина от 6 етажа, 468 кв.м \"за рибен ресторант\", 852 кв.м \"за рибарско пристанище\" и 1648 кв.м \"за спорт\". Всичко това прави обща разгъната застроена площ 9.6 хил. кв.м. В днешния дебат за бъдещето на \"Аспарухов парк\" се включи и кметът на Варна Иван Портних. Според него предвидените параметри на застрояване били минимални и  Със същата упоритост от кметската администрация продължават да отричат, че бъдещият парк ще бъде построен върху плаж.  Още през септември м.г. обаче \"Дневник\" публикува информация , че от проекта за Подробен устройствен план на \"Аспарухов парк\" е изчезнал морски плаж, което води до невярно определяне на местоположението на границата на Зона \"А\" от крайбрежието, която е защитена според Закона за устройство на черноморското крайбрежие.  Въпреки това месец по-рано проектът беше приет от Експертния съвет по устройство на територията в община Варна. Наличието на морски плаж, върху който общинската администрация има намерение да строи, беше илюстрирано с екранни снимки от сайта на информационната система на Агенцията по геодезия, картография и кадастър, както и с две снимки от платформите Google Earth и Google Street View.  Пред общинските съветници днес кметът на Варна съобщи също, че е получено писмо от Фонда на фондовете за започването на строителството и на рибарското пристанище. Парадоксът в случая е, че то ще бъде изградено с европейско финансиране, но пак върху част от плажа на Аспарухово. През август м.г.  \"Дневник\", публикува информация ,  в която бяха цитирани данни, предоставени от неправителствената организация \"Камара на геодезистите в България\". Според тях \"Морски плаж \"Аспарухово\" (с административното обозначение 10135-PL.46) внезапно е изчезнал от информационната система на Агенцията по геодезия, картография и кадастър в дните между 26 юли и 9 август т.г. Върху него сега местната администрация във Варна има намерение да реализира именно проекта си за строителство на рибарско пристанище. По-късно от Агенцията по геодезия, картография и кадастър изпратиха странно мнение по случая. В него се съобщаваше, че данните от кадастралната информационна система, която Министерството на регионалното развитие и благоустройството създаде с 500 хил. лв. по оперативна програма \"Административен капацитет\" през 2015 г. в съответствие със Закона за електронното управление,  нямат стойност на документ . Преведено от административния жаргон, това би трябвало да означава,   Или с други думи - всеки плаж, обозначен в нея, в действителност би могъл да се окаже нещо съвсем друго според \"удостоверителните документи\", издавани с подпис и печат. Освен това, ако в кадастралната карта даден имот е обозначен като \"морски плаж\", който според конституцията е изключителна държавна собственост, това не е никаква гаранция, че той все пак не е предвиден за застрояване според устройствените планове на близкото населено място.", "date": "2019.04.24", "title": "Въпреки протестите съветниците във Варна одобриха строителството на парк върху плаж"}
{"url": "https://www.dnevnik.bg/bulgaria/2019/04/24/3424952_obshtinata_razporedi_subariane_na_dva_navesa_ot/", "text": "Два навеса трябва да бъдат премахнати от терасата на председателя на антикорупционната комисия Пламен Георгиев. Това установи проверка на служители на районната администрация в столичния квартал \"Слатина\", съобщи БНР. \"При проверката на терасата служителите установиха, че има изградени два навеса, които са над разрешената кота \"било\" на самата сграда, и съответно тези навеси трябва да бъдат премахнати\", обясни кметът на района Наталия Стоянова. Навесите са с обща площ около 50 кв. м. Съставен е констативен акт и ще бъде издадена заповед за тяхното премахване, добави тя. По думите й навесите са правени далеч преди последният собственик на имота да го придобие. Терасата-покрив от 186 кв. метра към тризонета на председателя на антикорупционната комисия в кв. \"Гео Милев\" е негова собственост. Записана е в акт за собственост и до нея има само един излаз - през апартамента на Георгиев, съобщава \"Медиапул\". Кметът на район \"Слатина\" Наталия Стоянова каза, че терасата не би следвало да е обща част, а повод за думите ѝ стана проверката законни ли са изградените навеси на терасата-покрив на Георгиев. Преди да се издаде заповед за премахването им, констативният протокол трябва да бъде изпратен на дирекцията \"Общински строителен контрол\", която да го потвърди или отхвърли. След това се издава и заповед за премахване, която може да се обжалва. Тя се връчва на собственика на имота, обясни Стоянова. \"Терасата не би следвало да е обща част. Тя е включена в документ за собствености и към нея има излаз само от едно място\", добави кметът на района. На 17 април проверка на инспекторите установи, че  и сауната на терасата  на шефа на антикорупционната комисия Пламен Георгиев е без документи. В момента Георгиев е в отпуска по предложение на премиера Бойко Борисов, докато прокуратурата проверява законността на имотните му сделки. Пред журналисти  той отказа да отговори на многократно зададения му въпрос  колко души ползват терасата. В официална позиция Георгиев обясни, че  терасата е част от общите площи на кооперацията  и затова не я е декларирал като своя. Няколко дни по-късно обаче Би Ти Ви обяви, че тя фигурира в договора за ипотека на жилището. След разследване на антикорупционния фонд се разбра, че  Георгиев е пропуснал да декларира 186 кв.м тераса  от своя апартамент - тризонет, а сделките, които е сключил, са на цена, под данъчната оценка на имотите.", "date": "2019.04.24", "title": "След сауната Пламен Георгиев се оказа и с два незаконни навеса на терасата"}
{"url": "https://www.dnevnik.bg/evropa/2019/04/24/3424962_rumunskiiat_parlament_odobri_promeni_koito_moje_da/", "text": "Долната камара на румънския парламент одобри промени в наказателните кодекси на страната, които може да сложат край на няколко дела за корупция по високите етажи на властта. Политици от опозицията планират да оспорят законопроектите в Конституционния съд, предаде \"Ройтерс\". Това са поредните от серията промени, извършени от управляващата Социалдемократическа партия след идването й на власт през 2017 г., за които се смята, че застрашават независимостта на съдебната система. Една от одобрените днес промени намалява давността за някои престъпления, което автоматично може да доведе до прекратяването на редица дела. Други промени включват по-ниски присъди за някои престъпления и декриминализиране на небрежността на работното място. \"Румъния днес става държава, в която престъпниците са в правен рай, окуражени от промени, които като цяло разхлабват и опростяват въздействието на закона върху престъпниците\", заяви лидерът на опозиционния Съюз \"Спасете Румъния\" Дан Барна. Неговата партия и опозиционните либерали заявиха, че ще оспорят промените в Конституционния съд. Депутатите социалдемократи първоначално реформираха наказателните кодекси миналата година. Европейската комисия заяви, че предложените промени представляват отстъпление от продължилите 10 години демократични и пазарни реформи в страната. Конституционният съд отхвърли много от промените, оспорени от опозиционни депутати. В сряда управляващата коалиция одобри кодексите, след като премахна отхврълените вече от съда членове. Сред тези, за които се смята, че ще се облагодетелстват от решението, е лидерът на социалдемократите Ливиу Драгня. Той  бе осъден миналата година  на три години и половина затвор за подстрекаване към злоупотреба с власт. В началото на април САЩ, Германия, Франция и девет други държави  предупредиха Румъния  да не приема законодателство, което може да доведе до отслабване на правосъдната й система и на възможностите за борба с корупцията. През 2016 г. той получи две години условна присъда за изборни измами.", "date": "2019.04.24", "title": "Румънският парламент одобри промени, които може да прекратят дела за корупция във властта"}
{"url": "https://www.dnevnik.bg/detski_dnevnik/2019/04/24/3424168_na_nad_400_hil_uchenici_do_7_klas_shte_budat_osigureni/", "text": "На над 400 хил. ученици от 1 до 7 клас ще бъдат осигурени безплатни учебници. Това е една от мерките, заложени в плана за действие за 2019 г. в изпълнение на Националната стратегия за учене през целия живот за периода 2014 - 2020 г., съобщава, съобщава \"Нова телевизия\". Министърът на образованието и науката Красимир Вълчев е внесъл за разглеждане в Министерския съвет проект на решение на МС за приемане на плана. Проектът на Плана за действие за 2019 г. е публикуван за обществено обсъждане и в него са включени дейности и задачи, насочени към всички области на образованието, обучението и ученето, и обхващат различни етапи от развитието на личността: предучилищното образование, общото училищно образование, професионалното образование и обучението, висшето образование и ученето на възрастни. Модернизиране и изграждане на нови детски градини В областта на предучилищното образование действията ще бъдат насочени към модернизиране и изграждане на материалната база на съществуващи детски градини или нови такива, както и към подобряване на достъпа до качествени предучилищни образователни дейности за децата в неравностойно положение. За целта са осигурени 11. 7 млн. лв. от Финансовия механизъм на Европейското икономическо пространство и още 1.7 млн. лв. по националното съфинансиране. Подпомагане на ученици в риск от отпадане В училищното образование ще продължава да се прилага комплексен подход за повишаване на образователните постижения и за намаляване дела на преждевременно напусналите училище. Над 120 хил. ученици, които са в риск от отпадане от образователната система, ще бъдат включени в редица дейности, насочени към преодоляване на затрудненията в обучението и с пропуски при усвояването на учебното съдържание. За целта ще бъдат обучени 5 хил. педагогически специалисти. Документът предвижда за 7 хил. ученици от началния и прогимназиалния етап на основното образование ще бъдат осигурени възможности за използване на музеите като образователна среда. На 445 502 ученици от първи до седми клас ще бъдат предоставени учебници/учебни комплекти за безвъзмездно ползване, за което държавата е осигурила средства в размер на 20.1 млн. лв. През 2019 г. ще бъде оказана пълна подкрепа за участие на учениците в национални и международни конкурси и изяви. Продължава професионалното обучение в работна среда Основният фокус през 2019 г. в областта на професионалното образование и обучение ще продължава да бъде професионалното обучение в работна среда, включително чрез организирането на стажове в предприятия по време и след завършване на обучението. Предвижда се 890 безработни лица, предимно младежи, да бъдат включени в стажуване или чиракуване. Очаква се до края на 2020 г. 18 655 безработни младежи до 29-годишна възраст със завършено средно или висше образование да преминат през стажове за 6 месеца. В обучение за придобиване на ключови компетентности ще бъдат включени над 7.9 хил. безработни, а в различни обучения, включително за придобиване професионална квалификация до 2020 г., ще бъдат включени 39.5 хил. икономически неактивни и безработни младежи. Стимули във висшето образование През 2019 г. финансирането на достъпа до висше образование ще бъде гарантирано с осигуряването на 2000 нови кредита по Закона за кредитиране на студентите и докторантите в общ размер до 135 млн. лв. Стимулирането на обучението във висшето образование чрез предоставяне на допълнителни стипендии се очаква да обхване 1. 5 хил. студенти, докторанти и специализанти от държавните висши училища и научните организации. Развитието на възможностите за неформално и самостоятелно учене ще бъде насърчавано чрез участие на повече от 200 младежи в дейности за развитие на доброволчеството.", "date": "2019.04.24", "title": "На над 400 хил. ученици до 7 клас ще бъдат осигурени безплатни учебници"}
{"url": "https://www.dnevnik.bg/razvlechenie/2019/04/24/3424995_keit_bekinseil_shte_snima_film_v_sofiia_prez_juli/", "text": "Британската актриса Кейт Бекинсейл ще участва в екшън комедия на име Jolt, чиито снимки ще се проведат през юли във Великобритания и София, съобщи сайтът \"Дедлайн\". Режисираният от Таня Уекслър проект на \"Милениум медия\", продуцирала поредицата от екшън филми \"Непобедимите\", ще разказва историята на Линди - побойничка с проблеми с овладяването на гнева, който успява да контролира с помощта на предпазна жилетка с вградени електроди, които й пускат леки количества ток, за да я балансират, в случай че стане твърде агресивна. В описанието на филма се казва още, че когато първият мъж, по когото някога си е падала, е убит, тя се заема да отмъсти на убиеца, докато полицията я преследва като основен техен заподозрян. 45-годишната Бекинсейл е известна с ролите си във филми като \"Пърл Харбър\" с Бен Афлек, \"Авиаторът\" с Леонардо ди Каприо, \"Ван Хелсинг\" с Хю Джакман и филмите от поредицата \"Подземен свят\". Едно от актуалните й телевизионни участия е и в сериала \"Вдовица\" на Amazon.", "date": "2019.04.24", "title": "Кейт Бекинсейл ще снима филм в София през юли"}
{"url": "https://www.dnevnik.bg/sport/2019/04/24/3424763_ima_li_izhod_za_bulgarskiia_avtomobilen_sport_ot/", "text": "Намеса на държавата, отнемане на лиценз на федерацията и конфликт кой да управлява... Картината звучи много познато за няколко спорта в България, като към тях вече се причисли и автомобилният спорт. Преди дни министерството на спорта (ММС) обяви, че е издало лиценз на нова федерация - сдружение \"Автомобилна федерация на България\" (АФБ), само ден след като е бил отнет лицензът на Българската федерация по автомобилен спорт (БФАС). Последваха остри реакции и разделение в общността, свързана с автомобилния спорт. Десетки подкрепящи БФАС организираха днес мирен протест заради \"безцеремонното отнемане на спортната лицензия на нашата федерация БФАС от страна на Министерството на младежта и спорта и незабавното издаване на спортна лицензия на подготвено за целта и никому непознато дружество\". Сътресенията идват дни преди юбилейното 50-о рали \"България\". И поставят въпроса за бъдещето на автомобилния спорт в страната. Задънената улица В годините след продължителното управление на Георги Янакиев БФАС често беше поле на борби и напрежение. Това се отрази както на състезанията, така и на спорта и интереса към него. Ключът към последния скандал се оказа ходът на Съюза на българските автомобилисти (СБА), който като единствен български член на международната федерация (FIA) оттегли предоставените права на БФАС за организиране и провеждане на национални и международни първенства. Министерството използва това, за да направи промените. Николай Златков, който е в управителния съвет на БФАС, заяви пред \"Дневник\", че без успех е потърсен разговор с министъра на спорта Красен Кралев. С колегите му от досегашната федерация поставят въпроса защо е даден лиценз на организация, която няма спортисти, структура, комисии и история. \"Разбира се, че те приемат изготвения вече календар за 2019 г., защото те нямат такъв\", заяви той. Председателят на новата федерация Камен Михайлов каза пред \"Дневник\", че от БФАС опитват \"да заблуждават хората с полуистини\", и определи поведението им за \"некоректно и неморално\". \"Готвят протести, но срещу какво? АФБ ще припознае всички клубни и лични лицензи, издадени до 19 април, без да им се иска повторна такса. Не искаме да пречим, а напротив - знаем, че състезателите са провели подготовка и затова спортният календар за 2019 г. ще бъде изпълнен\", посочи Михайлов. По думите му целта на новата федерация е автомобилният спорт \"да заеме мястото, което му принадлежи, да се справи с шуробаджанащината и с междуличностните борби\". Краткосрочните задачи са свързани с добра организация на рали \"България\" и след това със структуриране на комисиите в новата федерация, обясни Михайлов. \"Искам да се изчисти образът на автомобилния спорт. Сега за автомобилен спорт се пише само при скандали или при смъртен случай. Това трябва да се промени\", заяви той и призова поддръжниците на БФАС \"да проявят морал и съвест\", за да се решат проблемите по най-бързия начин. Според Златков сътресенията ще доведат до разцепление и хаос. \"За себе си знам, че няма да стана член на новото дружество при никакви условия, нито ще участвам в техни прояви. Ако трябва ще взема чуждо гражданство, за да мога да се състезавам. Ако тези промени не бъдат спрени от съда, ще има хаос.\" Държавна намеса Погледите вече са насочени към рали \"България\". Преди девет години състезанието беше част от Световния рали шампионат (WRC), а скоро след това трусовете в автомобилния спорт оказаха отрицателно влияние ( през 2015 г. например само 23 екипажа бяха заявили участие ). В края на януари Кралев заяви във Варна, че целта е рали \"България\" да се завърне в европейския шампионат (ERC). \"Амбицията ни, освен че тази година ще се проведе юбилейното рали \"България\", е в следващите години това да се превърне в кръг от европейския шампионат, който се предава директно по \"Евроспорт\". Водим преговори, но просто трябва самата федерация да организира провеждането на това рали. Натам стъпките са лесни. Но това е за следващите години\", каза министърът. Михайлов потвърди пред \"Дневник\", че се гледа в тази посока, но уточни, че това ще означава подкрепа от държавата. По думите му таксата за участие в ERC е около 300 хил. евро и няма как да се осигури от спонсори. Златков посочи, че от три години досегашната федерация не е получавала държавно финансиране, а бюджетът за 2018 г. е бил около 300 хил. лева. \"Миналата година имахме три варианта за организация на рали \"България\" спрямо средствата, с които бихме могли да разполагаме. Не получихме подкрепа от държавата и се справихме сами с бюджет от малко над 100 хил. лева.\" Сега Михайлов, цитиран от \"Труд\", каза, че държавата ще отпусне средства за организацията. Факт, които провокира БФАС да постави въпроса защо в последните години държавата не е помагала, а сега подава ръка на новата федерация. \"Вече имаме заявки от български и чуждестранни отбори, като сме ограничили до 50 броя на екипажите, които могат да се запишат\", уточни Михайлов пред \"Дневник\". Според Златков рали \"България\" няма да е препъникамък. Той добави, че никога не би саботирал автомобилно състезание. \"Нямам сърце да го направя. Да, може да има ефект, но ще е удар по автомобилния спорт.\" Рали \"България\" ще се проведе от 10 до 12 май, а в края на юни предстои рали \"Сливен\".", "date": "2019.04.24", "title": "Има ли изход за българския автомобилен спорт от задънената улица"}
{"url": "https://www.dnevnik.bg/sviat/2019/04/24/3424961_putin_ulesni_davaneto_na_ruski_pasporti_za_milioni/", "text": "Президентът на Русия подписа днес  указ , с който улеснява предоставянето на руско гражданство за жителите на непризнатите от никого Донецка и Луганска републики в Източна Украйна. Това ще става по \"опростен режим\" и в рамките на не повече от 3 месеца от подаването на нужните документи. Указът влиза в сила веднага след публикуването му, т.е., докато в Украйна е в ход смяната на президентската администрация след неделните избори. На практика това означава, че Владимир Путин започва подмяна на гражданството на близо 4 млн. украински жители, използвайки за основание документи, издавани от администрации, определени в Киев като терористични организации. Украинците от Донбас, които поискат да станат руски граждани, фактически ще трябва изрично да се откажат от украинското си поданство (с изключение на децата до 18 години и получилите гражданство по рождение). Руската федерация признава двойно гражданство, но само ако има съответен договор с другата страна. В момента такива споразумения има единствено с Туркменистан и Таджикистан. За останалите юристите говорят за \"второ гражданство\", но такъв израз няма в руското законодателство, поради което се създава правов вакуум. Може да се избира къде да се плащат данъци (ако има споразумение за двойното данъчно облагане), но ако човек получи призовка да служи в руската армия, не може да се освободи с представянето на чужд паспорт. Русия не признава и отбиването на военна повинност в друга държава. След 2014 г. е забранено двойно гражданство да имат висшите държавните служители, депутатите, работещите в правосъдната система, контраразузнаването и някои специални ведомства. Ако до 2 месеца не се попълни (или е попълнено с пропуски) официално уведомление за наличие на второ гражданство, това се смята не за административно, а за наказателно престъпление. Глобата е до 200 000 рубли или до 400 часа обществено полезен труд. В Гражданския кодекс на Руската федерация е предвидено още едно наказание - ненавременно или непълно подаване на информация води до глоба от 500 до 1000 рубли. В указа на Путин се казва, че с него се преследват \"хуманитарни цели за защита правата и свободите на човека и гражданина. За руски паспорт могат да кандидатстват онези, които живеят постоянно \"в отделни райони на Донецка и Луганска области на Украйна\", но като предоставят документ за самоличност, издаден от властите в ДНР и ЛНР (Русия ги признава от февруари 2017 г.). Президентът веднага се възползва от предоставените му в края на март 2019 г. специални правомощия да въвежда облекчен режим за даване на руско гражданство на определени категории хора. Това са жители на страни със сложна обществено-политическа и икономическа ситуация, такива от държави с въоръжени конфликти и смяна на режима, както и на \"съотечественици, живеещи зад граница\". Руски медии съобщиха за подготвяния днешен указ в средата на април. \"Нямаме никакво желание да създаваме проблеми на украинските власти, но да търпим ситуация, в която хората от териториите на тези Донецка и Луганска републики изобщо са лишени от каквито и да е граждански права, вече прекрачва границите от гледна точка на човешките права\", обясни по-късно президентът Путин. Решението да им се дават паспорти има \"чисто хуманитарен характер\", тъй като те не могат нормално да пътуват, да реализират потребностите и елементарните си права, допълни той в изказване в Санкт Петербург.", "date": "2019.04.24", "title": "Путин улесни даването на руски паспорти за милиони жители на Донбас в Украйна"}
{"url": "https://www.dnevnik.bg/bulgaria/2019/04/24/3424979_uvelichavat_se_taksite_za_studenti_i_doktoranti_v_13/", "text": "В 13 държавни висши училища размерът на таксите за обучение на студенти се увеличава с от 5% до 63%, или от 30 до 270 лева спрямо размера на таксите за миналата учебна година. Това става известно, след като правителството утвърди таксите за кандидатстване и обучение на студенти и докторанти за 2019/2020 година на заседанието си днес. Увеличени са таксите в Техническия университет - Габрово, Техническия университет - Варна, Националната художествена академия, Икономическия университет - Варна, АМТИИ \"Проф. Асен Диамандиев\", УНИБИТ, НАТФИЗ и др. Най-голямото увеличение от 63% е на ТУ - Габрово, и се отнася за студентите задочна форма на обучение в техническите науки. Намаление на таксите за студенти има само при Висшето строително училище \"Л. Каравелов\" - София, със 17%. То е при професионално направление \"Архитектура, строителство и геодезия\", отнася се за задочна форма на обучение и е 450 лева (при 540 лева за настоящата учебна година). В 19 държавни висши училища няма промяна в размера на таксите за обучение на студенти. При таксите за обучение на докторанти в 5 държавни висши училища увеличението е средно с 20% (от 50 до 150 лева). Това са ХТМУ, МУ - Варна, НАТФИЗ, ВТУ \"Тодор Каблешков\" - София, и УНИБИТ. При 28 висши училища и Българската академия на науките няма промяна в размера на таксите за обучение спрямо тези от учебната 2018/2019 г. Индикативният размер на таксата за кандидатстване е 50 лева при средна такса за обучение в държавните висши училища от 800 лева за учебната 2019/2020 година. В държавните висши военни училища съответно таксата за кандидатстване е в размер на 30 лева при средна такса за обучение от 750 лева. Размерът на таксата за кандидатстване в БАН и научните организации е в 30 лева при средна такса за обучение на докторанти от 460 лева за учебната 2019/2020 година. Предложените такси за учебната 2019/2020 година ще обхванат над 160 хиляди учащи, в това число 155 хиляди студенти и 5 хиляди докторанти в редовна и задочна форма на обучение в държавните висши училища.", "date": "2019.04.24", "title": "Увеличават се таксите за студенти и докторанти в 13 университета"}
{"url": "https://www.dnevnik.bg/bulgaria/2019/04/24/3425208_spisuk_s_klienti_na_arteks_popadnal_v_mediite_vkara/", "text": "Прокуратурата не е искала списъци с клиентите на \"Артекс\", които са купували недвижими имоти от компанията. Това съобщиха от пресцентъра на държавното обвинение няколко часа след публикация в сайта на \"24 часа\" със заглавие \"Някой много иска да освети 413 клиенти на \"Артекс\". От \"24 часа\" съобщиха и че в редакцията е получен анонимен мейл с имена, които били всички клиенти, купили жилища от \"Артекс\" през последните три години. В публикация се цитира представител на строителната компания, който е потвърдил автентичността на файла и е изразил учудване от неговата поява, тъй като буквално преди няколко дни този документ е бил предоставен на разследващите. В публикацията има изявления на строителната компания \"Артекс\", че списъци на техни клиенти са били предоставени на разследващи органи. От държавното обвинение опровергаха тази информация и посочиха, че прокурори нито са изисквали, нито са възлагали на други органи изискването на каквито и да е данни за всички клиенти, купили обекти от \"Артекс\". Източник на \"Капитал\"  от прокуратурата заяви, че по казуса вървят паралелно три проверки. Едната е в Комисията за противодействие на корупцията и отнемане на незаконно придобито имущество (КПКОНПИ), втората е в сектор \"Икономическа полиция\" към Столичната дирекция на вътрешните работи, а третата в Инспектората към ВСС (тя засяга сделката на фирмата на съпругата на председателя на ВКС Лозан Панов). Проверката на строителната и търговската дейност на \"Артекс\" беше възложена от главния прокурор на 22 март след като публикации в медиите уличиха политици и хора на високи държавни позиции, че са купували от дружеството имоти на цени под пазарните. Последва вълна от оставки. След скандала започнаха проверки на фирмата, а експерти от ДНСК установиха отклонения от одобрения инвестиционен проект и изпълнението на един от най-големите й проекти - сградата \"Златен век\". На 6 април от \"Артекс\" съобщиха, че  спират строителството  на сградата \"Златен век\", но заявиха, че  ще обжалват решението  на Дирекцията за национален строителен контрол (ДНСК) в административния съд.", "date": "2019.04.24", "title": "Списък с клиенти на \"Артекс\", попаднал в медиите, вкара прокуратурата в обяснителен режим"}
{"url": "https://www.dnevnik.bg/sport/2019/04/24/3425224_policiiata_v_belgiia_razsledva_futbolniia_klub/", "text": "Рекордьорът по титли във футболното първенство на Белгия \"Андерлехт\" е разследван от полицията в страната. Органите на реда са обискирали офисите на 34-кратните шампиони, както и на Националната футболна асоциация във връзка с разследване на пране на пари. Замесени са агенти и футболисти, като се разследват някои трансфери.", "date": "2019.04.24", "title": "Полицията в Белгия разследва футболния клуб \"Андерлехт\" за пране на пари"}
{"url": "https://www.dnevnik.bg/evropa/2019/04/24/3424924_evropeiskite_izbori_zemetresenie_ili_zapazvane_na/", "text": "От управляващата в Италия партия \"Лига\" до Националния сбор на Марин  Льо Пен  във Франция и партия \"Фидес\" на унгарския премиер Виктор Орбан  популистките партии създават проблеми  за Брюксел, като обещават да трансформират Европейския съюз съгласно своите виждания. Стив Банън, бившият стратег на американския президент Доналд Тръмп предрече, че евроизборите в края на май ще се превърнат в \"земетресение\", след което евроскептичните партии ще поемат контрола. Мнозина се страхуват, че Европейският парламент, който през по-голяма част от 40-годишната си история е бил доминиран от голяма коалиция между левоцентристи и десноцентристи, може да бъде парализиран от възхода на партии от политическата периферия. Европарламентът ще има решаваща роля за назначаването на следващите членове на Европейската комисия преди да поеме  ежедневната си работа  по разглеждане на нови инициативи и гласуване по ключови въпроси като бъдещия бюджет на блока. \"За много хора Европа е кошмар, а не мечта\", заяви италианският вицепремиер Салвини на неотдавнашно събитие, на което покани други популистки партии да обединят силите си с неговата крайнодясна \"Лига\". \"Работим за новата европейска мечта\", каза Салвини, и добави: \"Целта е да станем първа, най-важна и най-многобройна група (в парламента)\". Управляващата Австрийска партия на свободата, френският Национален сбор, \"Алтернатива за Германия\" (АзГ), Датската народна партия и партия \"Финландците\"  са сред тези , които се присъединиха към платформата на \"Лига\". Лидерът на Националния сбор Льо Пен предрече през февруари, че Европарламентът ще бъде \"изцяло променен\" с възхода на партиите, защитаващи суверенитета, които настояват отделните европейски страни да имат повече власт, а Брюксел - по-малко. Проучване, проведено на 18 април, показва, че трите основни крайнодесни групи - Европейските консерватори и реформисти, Европа на нациите и свободите и Европа на свободата и пряката демокрация, биха събрали 23 процента от гласовете, не много повече от сегашните им 20 процента. Това все пак значи, че те ще имат само 7 места по-малко от прогнозираните 180 за водещата дясноцентристка Европейска народна партия (от общо 751 места) и значително повече от лявоцентристите от Прогресивния алианс на социалистите и демократите в ЕП. Донякъде тези по-добри резултати може да се обяснят с очаквания краткотраен възход на британските евроскептични партии, след като  Лондон получи отлагане  на Брекзит до края на октомври. Ако се прибави и прогнозираният възход на крайнолеви групи като движението \"Непокорна Франция\" на френския радикален лидер Жан-Люк Меланшон, евроскептичните партии могат съвсем спокойно да спечелят около една трета от всички места в ЕП, смята Европейският съвет за външна политика (ЕСВП). Това е реален риск, ако левицата и десницата съумеят да постигнат сътрудничество, казва Сузи Денисън, представител на EСВП. \"Важно е да осъзнаем, че каза Денисън пред ДПА. Дори по темата за имиграцията италианската \"Лига\", която иска ЕС да приеме повече мигранти, намиращи се в Италия, е в спор с унгарската антиимигрантска партия \"Фидес\", отбелязва тя. Възходът на популизма е до голяма степен свързан с рекордния бежански и мигрантски поток към Европа през 2015-2016 г. Евроизборите през май ще \"определят бъдещето на европейската цивилизация\", каза този месец унгарският премиер Орбан, твърд защитник на антиимигрантската политика. Той предрича, че традиционното политическо разделение между левица и десница ще бъде сменено от разделение между онези, които насърчават имиграцията, и онези, които я отхвърлят. Противно на водещите заглавия обаче евроизборите през 2019 г. според ECВП. Имиграцията не е определящ въпрос за тези гласоподаватели, твърди мозъчният тръст, като цитира данни, събрани от социологическа агенция \"ЮГав\" в 14 от 28-те страни от ЕС. Според проучването най-голямата заплаха за повечето европейци е ислямският екстремизъм, който не трябва да бъде бъркан с темата за имиграцията, тъй като е по-вероятно да мобилизира десноцентристки гласоподаватели, отколкото онези от политическата периферия, твърди ECВП. Противно на гледната точка на популистите, мнозина всъщност се опасяват, че \"национализмът ще разруши ЕС\", смята мозъчният тръст, а икономиката, климатът и заплахата от Русия също засенчват имиграцията като теми в някои страни. Междувременно други данни ще бъдат внимателно следени от Брюксел - за избирателната активност. Активността на евроизборите традиционно е ниска, според проучването на ECВП и \"ЮГав\", едва 43 процента от запитаните твърдо казват, че ще участват в изборите през май. \"Това е важен въпрос, защото е свързан с легитимността на ЕП\", казва Натали Брак, хоноруван професор в Колежа на Европа. Избирателна активност под 40 процента би изпратила \"силен сигнал\", че усилията да се повиши интересът към евроизборите се е провалил, казва тя. Изненадващо евроскептичните партии могат да изиграят важна роля в тази насока. \"Мисля, че без евроскептиците активността ще е значително по-ниска в някои държави\", казва Брак, и добавя: \"Те мобилизират хората и принуждават останалите партии също да говорят за Европа на евроизборите вместо за национални въпроси\". \"Това е една от заслугите на евроскептиците и популистите, която трябва да им признаем\", отбелязва Брак. /БТА", "date": "2019.04.24", "title": "Европейските избори: \"Земетресение\" или запазване на статуквото"}
{"url": "https://www.dnevnik.bg/bulgaria/2019/04/24/3425233_miliana_veleva_stava_shef_na_novinite_v_nova_televiziia/", "text": "Популярната сред телевизионните зрители в качеството си на спортен журналист Миляна Велева от 2 май ще бъде директор \"Новини и актуални предавания\" на Нова телевизия, се казва в съобщение на медията. Това е първото назначение на такъв отговорен пост след смяната на собственика на телевизията, купена от \"Адванс медиа груп\" ЕАД на братята Кирил и Георги Домусчиеви. Двамата са  едновременно собственици  на футболен клуб и на телевизията, която до 2021 г. държи правата за излъчване на българското футболно първенство. Велева заема мястото на  Вяра Анкова , която при новото ръководство е издигната до изпълнителен директор. Велева ще отговаря за развитието на новините и на информационните програми. В биографичната справка за Миляна Велева се отбелязва, че телевизионната ѝ кариера започва в БНТ, където последователно е работила като репортер, редактор и водещ. Била е шеф на новините и във финансираната от фалиралата КТБ телевизия ТВ7 след като Николай Бареков напусна, а също и в Канал 3, свързван със собственика на медии и депута от ДПС Делян Пеевски. Работила е и като изпълнителен продуцент на спортната Ринг ТВ (част от Би Ти Ви Медия груп).", "date": "2019.04.24", "title": "Миляна Велева става шеф на новините в Нова телевизия"}
{"url": "https://www.dnevnik.bg/politika/2019/04/24/3425234_radan_kunev_bulgariia_e_malka_kolkoto_politicheskiia/", "text": "България е малка в ЕС, защото е голяма точно толкова, колкото политическия капацитет на Бойко Борисов. Това каза водачът на листата на \"Демократична България\" Радан Кънев при откриването на кампанията за изборите за Европейски парламент. Кънев разказа, че при срещите си с избиратели е получил два въпроса, които са го впечатлили. Единият е, какво може да направи малка България в ЕС. \"Малка е икономически, защото го няма откраднатото\", е обяснението на Кънев. Той добави, че България е средна държава за ЕС и даде примери със свършеното от Португалия и Полша, когато са били страни председатели на Съвета на ЕС. Другият въпрос е бил \"Защо трябва да сме в ЕС\"\". \"Защото Европа е мир. Има благо, което е преди всички. Има някой, който е по-голям от хляба и това е мира\", каза Кънев. Той добави, че повече от половината европейски държави нямаше да са мирни, ако не бяха в ЕС- Испания, Ирландия. \"Всички държави, които не са в ЕС са със спящи конфликти. Те няма как да процъфтяват икономически в такъв момент. Всеки, който се бори за отслабване на ЕС или против ЕС е против мира\", каза още Кънев. Според него общата политика за европейско правосъдие може да даде на българите усещане за правосъдие, усещане, че има кой да накаже \"цветановците\". \"Разказаха ми, че 13 било любимото число на Бойко Борисов, значи съдбата обича нас, а не него. Време е да си отива\", каза на шега съпредседателят на \"Демократична България\" и председател на ДСБ Атанас Атанасов. Той заяви, че година след създаването си \"Демократична България\" е четвърта политическа сила и е изправена пред първото си сериозно изпитание. \"Трябва да изметем тези от властта\", призова той. Владислав Панев, който е съпредседател на \"Зелено Движение\" изрази убеденост, че \"ще успеем да излъчим евродепутати, защото \"Демократична България\" е единствената партия, която може да предложи реформи, не само в България, но и в Европа. Христо Иванов призова тези, които се чудят да гласуват Христо Иванов, който е съпредседател на \"Демократична България\" и лидер на \"Да, България\" се обърна към тези, които се чудят дали има смисъл да излязат да гласуват. \"Нашата България, нашата свобода и начин на живот са заложници, нашата страна е отвлечена, тя е пленена. Свободата е това, което трябва да си върнем\", заяви Иванов. Той добави, че България е заложник на двете БКП–та и Държавна сигурност- на Корнелия Нинова и на Бойко Борисов. Както на управленията на Държавна сигурност, едното което се кичи с \"патриоти\" – ВМРО и другото, което е в \"Сараите \"и се кичи като \"либерали\". \"За да има на близките парламентарни избори за кого да гласувате ви трябва алтернатива. Ние сме едни от вас\", каза Иванов. Тази вечер съм щастлив човек, защото сме заедно човешки и политически, каза Стефан Тафров, който е втори в листата. \"Винаги съм милеел истинските демократи, европейци, да сме заедно. Не можех да преодолея междуличностните конфликти\", добави той. Без Европа няма свободна България, без Европа няма демократична България, заяви Тафров. Той разказа, че от обиколките му през през последните месеци на България е забелязал, че хората започват да се пробуждат. \"Писнало им е от апартаментите на властта, от корупцията. Хората се радват да видят нормален човек, който да им сподели възгледите си за ЕС. Учудени са. Мислят си, че политиците живеят в телевизора\", разказа още Тафров.  Кандидатите на \"Демократична България\" са: 1. Радан Кънев - ДСБ 2. Стефан Тафров – \"Да, България!\" 3. Албена Върбанова - \"Зелено движение\" 4. Мария Спирова – \"Да, България!\" 5. Цецка Бачкова - ДСБ 6. Росен Богомилов - \"Зелено движение\" 7. Алина Добрева – \"Да, България!\" 8. Димитър Филипов - ДСБ 9. Тома Белев - \"Зелено движение\" 10. Емил Георгиев - \"Да, България!\" 11. Владимир Славенски - ДСБ 12. Васил Гюров - \"Зелено движение\" 13. Сева Памукчиева – \"Да, България!\" 14. Павел Попов - ДСБ 15. Даниела Божинова - \"Зелено движение\" 16. Михаил Панайотов - \"Да, България!\" 17. Стоян Михалев – ДСБ", "date": "2019.04.24", "title": "Радан Кънев: България е малка, колкото политическият капацитет на Бойко Борисов (допълнена)"}
{"url": "https://www.dnevnik.bg/sport/2019/04/24/3425239_botev_stigna_final_za_kupata_sled_nov_trilur_s_shest/", "text": "Ботев\" (Пловдив) се класира за финала в турнира за Купата на България след истински трилър във втори полуфинал с ЦСКА. Пловдивчани оцеляха на \"Българска армия\" в среща с шест гола и два червени картона. Хората на Николай Киров показаха характер и макар че бяха с девет човека, направиха равенство 3:3. Гостите от Пловдив поведоха с 2:0 още до 27-ата минута. В началото на втората част обаче останаха с човек по-малко, а ЦСКА успя да обърне до 3:2, като вече беше с двама души повече. В последната минута на редовното време \"Ботев\" изравни и стигна до финала. Мачът беше белязан от спорното съдийство на Петър Костадинов. Той изгони пресилено Филип Филипов и даде много спорна дузпа за червените. Победителят си осигури среща на финала срещу \"Локомотив\" (Пловдив). Преди ден другият пловдивски отбор завърши 0:0 със \"Септември\", но след успеха с 4:0 в първия мач, си гарантира първи финал от 2012 г. Двубоят за трофея е насрочен на 15 май, като трябва да се играе на Националния стадион \"Васил Левски\". Пловдивчани мечтаят за трофея, който спечелиха за последно през 2017 г. Тогава тимът, отново воден от Николай Киров надви шампиона \"Лудогорец\". В последните 10 години това ще бъде трети финал за \"Ботев\", който през 2014 г. загуби от \"Лудогорец\". Жълто-черните имат три отличия от турнира (1962, 1981 и 2017 г.). Съставът ще играе за 10-и път във финален мач, като дотук има шест поражения. \"Локомотив\" има пет финала дотук. Първият добър шанс за чевените беше в 12-ата минута, когато Жоржиньо отклони с глава едно центриране от пряк свободен удар, но топката мина встрани от целта. Въпреки активното начало червените нямаха чисти положения за гол. Футболистите на Любослав Пенев изпитваха затруднения в последната третина на терена, където не намираха решение срещу организираната защита на \"Ботев\". В 22-ата минута пловдивчани стигнаха до много ценен гол, благодарение на лоша игра на вратаря на домакините Витаутас Черниаускас. Литовецът не успя да изчисти топката и тя падна на около 20 метра от вратата му. Там Тодор Неделев я посрещна от воле, пращайки я неспасяемо в мрежата на ЦСКА – 0:1. Това беше първи гол, който червените допускат на \"Българска армия\" от 2 март насам. Тимът беше в серия от 382 минути без попадение в мрежата си в домакински мач. Само пет минути след попадението на Неделев \"Ботев\" стигна и до втори гол, с който увеличи шансовете си за финал. Неделев и Васил Шопов разиграха по десния фланг, последният веднага намери връхлитащия в наказателното поле Балтанов и капитанът на гостите вкара без проблем. Червените не бяха допускали два гола в мрежата си в домакински мач от началото на сезона, когато бяха победени от \"Копенхаген\" в квалификациите на Лига Европа. Чак в 30-ата минута ЦСКА успя да създаде първото си положение за гол, като то се откри пред централния защитник Валентин Антов. Младият футболист шутира с левия крак след центриране от корнер, но вратарят на \"Ботев\" Даниел Кайзер се справи. Малко по-късно домакините имаха претенции и за дузпа след удар на Рубен Пинто. Повторенията обаче показаха, че те са безпочвени, след като топката не удря ръката на играч на гостите. Втората част започна много емоционално и само четири минути след подновяването на играта ЦСКА стигна до гол, с който намали резултата. Тиаго Родригес стреля от около 22 метра, а Кайзер изби топката на няколко метра пред себе си. Там Али Соу дотича и вкара под плонжа на поляка – 1:2. Ранното попадение вкара напрежение в редиците на \"Ботев\" и гостите вече не действаха с такова спокойствие. Само четири минути, след като резултатът беше изравнен ЦСКА получи ново предимство. Съдията Петър Костадинов изгони пресилено Филип Филипов от гостите, който фаулира Рафаел Енрике. Бранителят имаше жълт картон и изблъска в гръб бразилския си съперник, за което получи второ предупреждение. Въпреки бурните протести на \"Ботев\", гостите трябваше да останат с 10 души далеч преди края на редовното време. Останали с човек повече за червените не беше никакъв проблем да контролират срещата и да задават по-високо темпо. Няколко пъти \"Ботев\" удържаше и Кайзер се справяше с удари към вратата му. Гостите не успяваха да задържат топката, а в по-голяма част от времето тичаха след топката. Четвърт час преди края ЦСКА успя да изравни и се върна в срещата. Рубен Пинто намери технично резервата Евандро, който се измъкна от засадата и с мощен шут по диагонала не остави шансове на Кайзер – 2:2. ЦСКА натисна още по-яростно гостите, усещайки че съставът на Николай Киров вече допуска големи колебания. В два случая обаче Кайзер се оказа последна преграда пред нов гол за червените. Полякът спаси удар на Али Соу с глава, който влизаше точно под гредата. Малко по-късно той отрази и ефектна задна ножица на Евандро. Опълчението на гостите не издържа и само пет минути преди края на мача ЦСКА излезе напред, изравнявайки общия резултат – 5:5. Али Соу беше точен от дузпа, отсъдена от Костадинов при спорни обстоятелства. Енрике падна в наказателното след контакт с Костадин Ничев, който опитваше да гардира топката. Повторенията показаха, че бразилецът търси контакт с бранителя на \"Ботев\". При споровете \"Ботев\" остана и с девет човек, заради директен червен картон на Антонио Вутов. Пловдивчани обаче не бяха казали последната си дума и в 88-ата минута успяха да изравнят. Тодор Неделев центрира от корнер, а Кристиян Димитров се извиси и вкара с глава – 3:3. До края на мача имаше интересни моменти, но \"Ботев\" издържа и успя да се класира за финала.", "date": "2019.04.24", "title": "\"Ботев\" стигна финала за купата след нов трилър с шест гола срещу ЦСКА"}
{"url": "https://www.dnevnik.bg/biznes/2019/04/24/3425256_durjavata_shte_oprosti_tol_taksata_za_putishta_v_losho/", "text": "Министерството на регионалното развитие и благоустройството ще провери дали пътищата, на които предстои да бъде въведена тол такса, отговарят на условията за това. Това съобщи в парламентарната комисия по регионална политика министърът на регионалното развитие Петя Аврамова. Министърът каза, че е от 20 000 километра републиканска пътна мрежа, 10 800 километра попадат в обхвата на тол системата. Тъй като част от тях са в лошо състояние, те ще бъдат с нулева ставка. Цитирана от БТА, министърът каза, че е наредила проверка на тези 10 800 км пътища и най-вече на тези от втори и трети клас, за да се знае къде именно таксата ще е нулева. Едва след това на среща с превозвачите ще бъде коментиран и размерът й, поясни Аврамова. В първоначалния вариант, предложен на обществено обсъждане, таксата варираше между 10 и 76 ст./км , според обясненията на бранша, който нарече ставките  безумни.  По график тол таксите влизат в сила на 16 август и ще важат само за камионите над 3.5 тона. Леките коли ще продължават да се движат с електронни винетки. Тестовете на системата започват на 15 май, съобщиха пред депутатите експерти във ведомството. Те увериха, че приоритетен ще е елементът в системата, свързан с обслужването на клиентите. Държавата очаква да събира от тол такси около 1.16 млрд. лв. на година и с тях да осигури ремонта и поддръжката на пътищата. Картата с пътищата, които попадат в обхвата на тол системата, е готова и ще бъде в различни цветове, за да се вижда за кои пътища ще се плаща тази такса и за кои не, съобщи БТА.", "date": "2019.04.24", "title": "Държавата ще опрости тол таксата за пътища в лошо състояние"}
{"url": "https://www.dnevnik.bg/sport/2019/04/24/3425242_grigor_dimitrov_zapochna_s_trudna_pobeda_na_turnira_v/", "text": "Григор Димитров постигна победа в първия си мач на тенис турнира в Барселона, след като надви ветерана Фернандо Вердаско с 6:2, 6:7 (4), 6:3. Двубоят беше изпълнен с множество обрати и много битка, като завърши след 2.22 часа. Димитров затвърди тенденцията да не отпада в първия си мач през 2019 г. Той започна директно от втори кръг в надпреварата в Барселона. Срещата се игра при трудни условия, непрестанен вятър и нетипично хладно време в Каталуня. В третия кръг Димитров ще се изправи срещу Николас Хари, който елиминира втория поставен Александър Зверев. Двубоят ще бъде в четвъртък след 14 часа българско време. Застрашеният от изпадане от топ 50 при загуба Димитров, успя да се пребори със самия себе си и грешките, които допускаше. Той постигна четвърта победа над Вердаско, който също направи много грешки. Позитивното за Димитров беше стабилното му представяне на сервис. В няколко ключови момента бившият №3 допусна колебания. Той можеше да приключи мача и в два сета, но не се възползва от 3:2 в своя полза и три точки за пробив, което върна в мача Вердаско. Това беше седми двубой между Димитров и испанския ветеран. Преди срещата в Барселона балансът беше три на три победи. Последният им двубой беше през август във втория кръг на мастърса в Торонто, когато Димитров спечели  драматична победа след обрат - 4:6, 6:2, 7:6 (5) . Те се срещнаха още два пъти през 2018 г., като Вердаско излезе победител и в двата случая - 7:6, (4), 6:2, 6:4 в третия кръг на \"Ролан Гарос\" и 7:6 (4), 4:6, 6:3 във втория кръг на мастърса в Индиан Уелс. Димитров започна много уверено двубоя и не загуби точка в първите си два сервис гейма. Той дори реализира пробив в четвъртия гейм, за да поведе с 3:1 и след това го затвърди макар да имаше леки колебания. Вердаско можеше веднага да върне пробива, като имаше четири възможности, но Димитров издържа и увеличи аванс си – 4:1. До края на сета бившият №3 направи още един пробив, за да затвори частта с 6:2 след само 37 минути игра. Вторият сет беше изключително интересен, като Димитров нямаше никакви проблеми в началото му. Той поведе с 3:2 и имаше три точки, за да запише ключов пробив. Българинът обаче не се възползва от това, че водеше 40:0 и позволи на Вердаско да вземе подаването си. На свой ред испанецът проби Димитров и поведе. Още в следващия гейм обаче бившият №3 върна пробива, с което изравни резултата в геймовете – 4:4. Последваха нова размяна на сервис геймове, за да се стигне и до тайбрек, който да реши сета. В него Вердаско взе ранно предимство и поведе с 3:0, след кеото даде само точка на Димитров и стигна до 6:1. Късният щурм на българина му стигна само до завързване на интригата при 4:6, но накрая Вердаско имаше сервис и не сгреши, за да вземе втория сет. Разликата между първата и втората част не беше в играта на Димитров, а в повишените проценти на испанеца, който започна да вкарва повече от своя сервис. Българинът допусна повече двойни грешки - три срещу само една в първия сет и това се оказа решаващо. Решителният трети сет започна перфектно за Димитров, който два пъти проби Вердаско и поведе с 4:0. Тогава обаче се получи нов срив в играта му и испанският ветеран се върна, стигайки до 4:3, като направи един пробив. В крайна сметка Димитров не позволи да се стигне до сензационен обрат, сервира за 5:3, а след това действаше солидно и при подаването на испанеца, стигайки до две точки за мача. При втората Вердаско прати топката в мрежата и така Димитров стигна до третия кръг. В следващият кръг той ще се изправи срещу чилиецът Николас Хари, който поднесе голямата изненада в турнира и отстрани Александър Зверев. Напред продължи и 11-кратният шампион Рафаел Надал. Испанецът, който триумфира с титлата в последните три сезона, се справи трудно с Леонардо Майер от Аржентина. Надал трябваше да обръща резултата, след като загуби първия сет. Срещата завърши 6:7 (7), 6:4, 6:2 за 2.52 часа. В следващия кръг Надал ще срещне сънародника си Давид Ферер.", "date": "2019.04.24", "title": "Григор Димитров започна с трудна победа на турнира в Барселона"}
{"url": "https://www.dnevnik.bg/zelen/2019/04/24/3425073_griinpiis_iskat_da_se_spre_razreshitelnoto_za/", "text": "ТЕЦ \"Бобов дол\" ще може да гори отпадъци безсрочно, срокът за обжалване на разрешението за това е скъсен, а изпълнението е предварително. За това алармира \"Грийнпийс България\". Изпълнителната агенция по околна среда (ИАОС)  обяви на 12 април , че е взела решение да позволи безсрочно горене на отпадъци, се казва в съобщението на природозащитната организация. Срокът за обжалване е до 30 април, но реално той е по-кратък, защото достъп до  пълния документ  е имало едва шест дни по-късно - на 18 април, поради техническа неизправност на сайта на агенцията, уточняват природозащитниците. Отделно срокът се скъсява и с двата допълнителни почивни дни преди и след Великден. Организацията разяснява, че всеки гражданин би могъл да оспори това решение и призовава желаещите да се включат в обжалването да се свържат с тях (ino.bulgaria @ greenpeace.org). ", "date": "2019.04.24", "title": "\"Грийнпийс\" иска да се спре разрешителното за изгаряне на боклук на ТЕЦ \"Бобов дол\""}
{"url": "https://www.dnevnik.bg/evropa/2019/04/24/3425109_antimigrantskite_nastroeniia_sa_se_zadulbochili_samo_v/", "text": "В повечето държави в Евросъюза антимигрантските нагласи не са се задълбочили в годините след пика на кризата. Това показва  доклад  на \"Фридрих Еберт\", озаглавен \"Все още разделени, но по-отворени - карта на европейските нагласи към миграцията преди и след кризата\", представен този месец. Авторите твърдят, че нагласите за отхвърляне на мигранти от по-бедни, неевропейски \"трети страни\" дори са отбелязали спад в месеците след пика на мигрантската криза. Делът на безусловно отхвърлящите миграцията към ЕС от \"по-бедни държави\" извън континента пък е спаднал с пет пункта, от 15 на 10% от респондентите за период от 15 години. България, Румъния и Гърция не са обхванати от изследването, нито пък островни държави като Кипър и Малта или малки страни като Люксембург, но има две държави извън ЕС - Норвегия и Швейцария. \"Начинът, по който се възприема миграцията в европейските страни, остава неутрален и стабилен - респондентите виждат много предимства и недостатъци на мобилността по света... едва една десета от европейците в проучването биха отхвърлили безусловно пристигането на мигранти от по-бедни страни извън Европа и установяването им в техните страни.\" FES твърди в доклада, че чрез т. нар. Индекс на отхвърлянето (Rejection Index -RI) анализаторите ѝ са в състояние, измервайки дори само най-крайния отговор на миграцията (тотално отхвърляне) като индикатор, да разберат дали и до каква степен нагласите стават по-радикални. Според данните от индекса промяната в изследването за 2016-2017 г., в сравнение с 2014-2015-а, е категоричен слаб спад на негативните нагласи и на пълното отхвърляне на мигранти. Унгария (14 точки), Чехия (3 точки), Австрия (2 точки) и Полша (1 точка) са единствените държави, където повече хора са отхвърляли категорично допускането на мигранти при второто проучване, отколкото при първото. Там, където отхвърлянето не е спаднало, няма промяна (случаят на Швейцария и Швеция). Общо девет са държавите, в които значително е намалял делът на безусловно отхвърлящите мигранти от \"по-бедни страни извън Европа\" - Испания, Португалия, Белгия, Холандия и Франция. \"Забележително, но най-големият спад в отхвърлянето е отбелязан във Великобритания и Ирландия (13% и 10%), страни, в които имиграцията, особено от страните от Източна Европа, бе значима от 2004 г. насам, а по-късно стана ключов въпрос във вътрешната политика. Отрицателните нагласи са се задълбочили само в няколко държави. В един от случаите промяната е сериозна и това е Унгария. В страната 62% от населението заявяват, че дори един мигрант от по-бедни неевропейски страни не бива да бъзе приеман в ЕС. \"Добре или зле е да живеят тук\" Другият индекс - \"Индекс на възприятията\" - е за начина, по който хората оценяват влиянието на миграцията върху материалния живот. Съставен е основно на базата на въпросите \"Бихте ли казали, че е по принцип добре или по принцип зле за икономиката (на дадена страна), че хората идват да живеят тук от друг държави?\" и \"Бихте ли казали, че културният живот (на дадена страна) е в общи линии засегнат или обогатен от хора, които идват тук от други страни?\" Този индекс показва по-голямо разделение в Европа, отколкото предишният. От 19 страни 9 са отбелязали отрицателна промяна при него (повече хора са отговорили с \"не\" на горните два въпроса\") през 2016-2017 г., отколкото през 2014-2015 г. Негативната промяна обаче варира от 1 до 3 пункта при всички тях с две изключения - Естония (5 пункта надолу) и Унгария (7 пункта надолу). \"Страхът се увеличил значимо\" само в тези две от разгледаните държави, отбелязват авторите. Обратно, във Великобритания, Ирландия, Испания и Белгия положителното възприятие се е увеличило - в Обединеното кралство например расте с 8 пункта за разглеждания период, с по 7 в Португалия и Ирландия. Изтъкнати са примерите на Португалия и Испания - там, \"макар всички демографски групи да са станали (по-положително настроени към приемането) на мигранти, промяната е по-голяма сред по-старите, по-слабо образованите хора в провинцията, които са на най-долните стъпала на скалата на доходите.\" Увеличението в най-голямата си част се държи на начина, по който тези страни оценяват правителствата си, икономиките и демокрацията. Например в Испания с 25 пункта се увеличило одобрението за начина, по който работят икономиките, 21 пункта - за правителствата, в Португалия стойностите са още по-високи за разглеждания период. \"На базата на теорията на контрола хората в тези страни имат чувствто, че до известна степен са си върнали котрола върху начина, по който действа страната им в политиката и икономиката.\" И в Ирландия, макар промяната да е във всички демографски групи, \"най-уязвимите в обществото\" показват най-голямо положително увеличение: \"пенсионирани, възрастни хора, които казват, че всеки ден (имат) финансови трудности.\" Във Великобритания промяната обаче се свързва с \"отрезвяването след вота за Брекзит\" и хората, които са осъзнали в хода на болезнените преговори, че \"не може само миграцията да се обвинява за проблемите на Великобритания.\" Естония, Чехия и Литва са изключения \"в контраст с дългогодишните демокрации\". В тях \"е по-вероятно негативните нагласи да се превърнат в негативни поведенчески очаквания\". Уточнява се, че \"поведенчески очаквания\" са желанията за реакция при миграционен натиск - дали да им бъде даден достъп, дали да им се забрани да се установят в страната и т.н. И това изследване потвърждава, подобно на предишни на тази и други фондации, че \"широко разпространените и хомогенизиращи антимигрантски нагласи в някои страни имат малко общо с мигрантите\". Антимигрантските настроения са най-силни и е най-вероятно да продължават да се засилват в държави, където почти няма мигранти и хората нямат личен опит с тях, но \"където на (гражданите) им липсва усещане за безопасност и контрол,\" отбелязват авторите. Разделенията се забелязват по политически признак - леви избиратели обикновено са по-положително настроени към миграцията, центристите са неутрални, а десните обикновено имат отрицателна нагласа. Същевременно, докато самоопределящите се като леви респонсенти са \"еднакво положително настроени към миграцията, независимо колко леви се чувстват, политическият десен екстремизъм и крайните антимигрантски нагласи са свързани\". Частта от гражданите, която изразява \"хомогенно отрицателни\" нагласи към мигрантите, обаче не може да се определи като отделна демографска група, се посочва в доклада. Резултатите по-скоро сочат, че \"онези, които се чувстват политически обезсилени, финансово несигурни и без социална подкрепа, е по-вероятно да имат хомогенни антимигрантски нагласи в сравнение с останалата част от населението.\" Анализът използва данни от Европейското социално изследване - трансгранично изследване, което се осъществява в Европа веднъж на 2 години от 2001 г. насам и проучва нагласи в над 30 държави. Така е възможно да се направи сравнение между 2002 г. и периода 2016-2017-а. \"Странният\" случай на Унгария  В Унгария \"вече силно отрицателните нагласи към мигрантите са станали още по-враждебни\" и там\" всички групи \"се характеризират с хомогенно високи и увеличаващи се нива на страх и отхвърляне.\" Ръстът в тези негативни нагласи се свързва в доклада с промяна при \"групи, които преди са приемали по-добре мирантите и които формират най-способната част от обществото и бъдещето му: младите (20-29 г.), горната средна класа, градските жители\". Тук проблемът се обяснява малкия брой мигранти и липсата на контакт и личен опит с тях заедно с \"ниските нива на доверие и социална спойка в унгарското общество... изключително плодородна почва за манипулативната, антимигрантска пропаанда, която унгарското правителство задейства в началото на 2015 г.\" Унгария обаче е сериозно изключение. Погледнати на карта, държавите с положителна или отрицателна промяна в двата индекса показват, че степента на отхвърляне или приемане на мигрантите не зависи от това в кой регион е съответната държава, е свързана само с конкретните национални граници.", "date": "2019.04.24", "title": "Антимигрантските настроения са се задълбочили само в някои страни в ЕС за две години"}
{"url": "https://www.dnevnik.bg/sport/2019/04/24/3425269_fotogaleriia_emociite_v_zrelishtniia_polufinal_mejdu/", "text": "Ботев\" (Пловдив) се   след истински трилър във втори полуфинал с ЦСКА. Пловдивчани оцеляха на \"Българска армия\" в среща с шест гола и два червени картона. Хората на Николай Киров показаха характер и макар че бяха с девет човека, направиха равенство 3:3.", "date": "2019.04.24", "title": "Фотогалерия: Емоциите в зрелищния полуфинал между ЦСКА и \"Ботев\""}
{"url": "https://www.dnevnik.bg/photos/2019/04/24/3424582_fotogaleriia_svetovnite_snimki_na_denia_-_24_april/", "text": "Работник суши платове в Сукохарйо, провинция Централна Ява, Индонезия.", "date": "2019.04.24", "title": "Фотогалерия: Световните снимки на деня - 24 април 2019 г."}
{"url": "https://www.dnevnik.bg/sport/2019/04/24/3425324_grisha_ganchev_vsichko_e_cvetia_i_rozi/", "text": "За мен българският футбол функционира. Всичко е цветя и рози\". Това заяви след отпадането на ЦСКА от Купата на България собственикът на клуба Гриша Ганчев. Червените понесоха тежък удар, след като  завършиха 3:3 с \"Ботев\" (Пловдив) в зрелищен мач на \"Българска армия\" . С двама души по-малко \"канарчетата\" изравниха две минути преди края и стигнаха финала, където ще играят с градския си съперник \"Локомотив\". Ганчев изгледа двубоя на стадиона, след което отиде в съблекалнята на отбора. По думите му мачът е бил \"уникален\". \"Това е спорт - можем и да паднем, и да бием\", заяви собственикът на клуба.", "date": "2019.04.24", "title": "Гриша Ганчев: Всичко е цветя и рози"}
