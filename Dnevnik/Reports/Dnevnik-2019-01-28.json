{"url": "https://www.dnevnik.bg/sviat/2019/01/28/3381848_sasht_sankcioniraha_petrolnata_kompaniia_na_venecuela/", "text": "САЩ въведоха санкции срещу венецуелската държавна петролна компания PDVSA, която е де факто монополист в тази дейност в страната с най-големите доказани петролни запаси в света. Почти едновременно със съобщението на министерството на финансите във Вашингтон самообявилият се за временен президент Хуан Гуайдо обяви в Каракас, че сменя ръководството на компанията, както и на американското ѝ подразделение Citgo. \"Продължаваме да разкриваме корупцията на Николас Мадуро и неговите приближени и нашите действия означават, че те повече няма да могат да си присвояват активи на венецуелския народ\", заяви на брифинига в Белия дом Джон Болтън, съветник по въпросите на националната сигурност на президента Доналд Тръмп. Според него с днешното решение се блокират активи на PDVSA за 7 млрд. долара \"плюс над 11 млрд. долара от износ на петрол в течение на следващата една година\". PDVSA е на практика единственият източник на приходи за бюджета на Венецуела и осигурява 95% от валтните приходи в страната. Министърът на финансите Стивън Мнучин поясни пред журналистите, че все пак администрацията в САЩ ще издава временни лицензи, позволяващи \"някои транзакции\" на PDVSA. Освен това преработващата петрол Citgo Petroleum ще продължи да работи, но при условие спечелените средства да не бъдат изпращани на Мадуро и обкръжението му, а отиват в блокирана банкова сметка. Citgo е собственост на Венецуела и истинските лидери на страната, добави Мнучин. Запасите ни са достатъчни, за да се гарантиря, че в близко бъдеще санкциите няма да се отразят на цените на торивата в САЩ, каза още министърът. Всеки ден около 500 000 барела венецуелски петрол се преработва в американски рафинери по брега на Мексиканския залив. Делът на Венецуела сред петролните вносители е около 7%. Гуайдо, който е председател на парламента, получи подкрепа от САЩ, Канада, Австралия и редица латиноамерикански държави като легитимен според конституцията на Венецуела лидера на страната. Днес той заяви, че смяната на ръководството на държавния монополист била необходима, за да съхрани активите като венецуелска собственост. \"Започна процес по назначаване на съвет на директорите на PDVSA и Citgo, който да позволи да започне възстановяването на нашата промишленост\", написа Гуаидо. \"Ройтерс\" припомня, че той е изправен пред сложен правен казус - назначава нови хора начело на петролната компания, докато реалният контрол в PDVSA и армията все още е на хора на Николас Мадуро. Венецуела няма и много време за маневриране - в края на април има частично плащане по облигации на PDVSA с падеж през 2020 г. и ако притежателите им не си получат парите, обезпечението е пакет акции от Citgo Holdings, равняващи се на 50.1% от собствеността. Ако платежът бъде пропуснат, кредиторите може да поискат да установят контрол над компанията. Досега Тръмп се опитваше да избягва санкциониране на венецуелския петролен сектор, за да не ощети американските компании и потребители, както и да спести на венецуелците още страдания. Макар висшите военни да потвърдиха лоялността си към Мадуро, според Болтън \"оценките ни, основаващи се на многобройни контакти на място с венецуелски военни показват, че те напълно осъзнават отчаяното икономическо положение и смятаме, че търсят начини да подкрепят правителство, излъчено от парламента\".", "date": "2019.01.28", "title": "САЩ санкционираха петролната компания на Венецуела, за да оставят Мадуро без пари"}
{"url": "https://www.dnevnik.bg/video/novinite_na_bnt/2019/01/28/3381702_video_drugite_novini/", "text": "Детски грипен кабинет отварят в \"Пирогов\" Всички нови линейки ще имат паникбутон Поп музиката става все по-тъжна и гневна Търг, или разказ за екрана и звездния живот Актьорската гилдия избра \"Черната пантера\" Рами Малек и Глен Клоуз с нови \"Оскар\" позиции", "date": "2019.01.28", "title": "Видео: Другите новини"}
{"url": "https://www.dnevnik.bg/kultura/2019/01/28/3381689_noviiat_film_na_drago_sholev_praseto_razkazva_za/", "text": "Новият независим проект \"Прасе\" на българския режисьор Драго Шолев ще бъде част от основната конкурсна програма на предстоящия \"София филм фест\", обявиха организаторите. В него Шолев, познат с филмите си \"Подслон\", документалния \"Сега и завинаги\" и късометражните \"Преди живота, след смъртта\" и \"Посредникът\", разказва историята на тринайсетгодишeн младеж на име Стоян, когото обаче всички наричат с прякора Прасето (в ролята Румен Кочев). Подложен на всекидневен тормоз от съучениците си, самотен и затворен в себе си, той е свикнал и не им отвръща, докато един ден инстинктивно нанася един единстрен, може би фатален удар. Шолев споделя, че за него е важно да разкаже историята на Прасето и лошите деца. \"Знам, че във всеки клас има по едно такова момче. Знам, че често допускаме грешки спрямо другите деца и че може да сме много лоши и жестоки спрямо тях. Също така знам, че в определен момент всеки един от нас може да се окаже Прасето\", допълва той. По думите му историята, която превръщат в сценарий заедно с Мартин Илиев, няма връзка със специфичен обществен строй, модел или манталитет, а е общовалидна и обобщаваща определени социални и обществени нагласи и за това как агресията създава аутсайдери. \"\"Прасето\" е показателен и уличаващ прякор, изразяващ по един безпрекословен начин отношение. Налице е един типичен конфликт - човекът срещу обществото. Самотникът срещу групичките. Жертвата срещу глутниците. Героят ни е сам срещу всички\", разкрива още малко от филма Шолев. Макар да намира историята за универсална, режисьорът се надява тя да предизвика дебат за агресията в българските училища. Шолев и Илиев споделят пред Cineuropa, че и двамата са били обект на подигравки като ученици. Филмът, чийто трейлър се завъртя онлайн за първи път в средата на януари, привлича вниманието на продуцентите още на ниво проект, когато през 2015 г. е представен на събитието \"София Мийтингс\" и печели наградата за млад продуцент. След това участва и в престижната програма за развитие на сценарии \"Торино Филм Лаб\", а развитието му продължава с подкрепата на SEE Cinema Network и ИА \"Национален филмов център\". През есента на 2016 година участва и във форума за представяне на проекти на фестивала \"Со Индипендънт\" и печели наградата \"Дани Лернер\" на Nu Boyana Film Studios за най-добър проект. Филмът \"Прасето\", чийто снимки се осъществяват в България в рамките на три седмици през месец юни 2017 г., няма държавна финансова подкрепа за производство. Продуциран е изцяло с частни средства от страна на продуцентите - българските компании \"Горила филм\", \"Ню Бояна Филм Студиос\", B2Y, \"Скрийнинг имоушънс\" и румънската \"Папийон филм\". Реализиран е и с подкрепата на УНИЦЕФ.", "date": "2019.01.28", "title": "Новият филм на Драго Шолев \"Прасето\" разказва за агресията в училище"}
{"url": "https://www.dnevnik.bg/gradska_sreda/2019/01/28/3381729_policiiata_shte_poluchi_ukazaniia_kak_da_prilaga/", "text": "Служителите на Столичната дирекция на вътрешните работи (СДВР) ще получат указания как да следят за спазването на Наредбата за обществения ред в София. Това са уверили директорът и зам.-директорът на столичната полиция Георги Хаджиев и Антон Златанов по време на среща с председателя на общинската комисия по самоуправление Иван Илиев. Срещата е била по повод актовете, които  напоследък полицаите налагат  на каращите скейтборд в района на Националния дворец на културата. За това на срещата е присъствал и представителят на скейт организацията \"София Скейт сити\" Делян Стефанов. Съветникът Иван Илиев е посочил, че наредбата не забранява карането на скейтборд по принцип, а единствено \"каскадите върху определени елементи от инфраструктурата: парапети, огради, пейки, бордове на фонтани, парковата мебел, оборудване и съоръжения на детски площадки. Илиев е казал и че през пролетта ще организира нова среща, на която да се анализира как след направените указания наредбата се прилага от служителите на СДВР, за да могат скейтърите да карат през най-активния си сезон, без да бъдат притеснявани. По време на срещата главният архитект на София е съобщил, че със скейтборд организациите обсъждат три места в София, на които да бъде изграден скейтпарк -  Княжеската градина , Северния парк и в Южния парк зад музея \"Земята и хората\".", "date": "2019.01.28", "title": "Полицията ще получи указания как да прилага наредбата за обществения ред в София"}
{"url": "https://www.dnevnik.bg/evropa/2019/01/28/3381773_blizo_100_proekta_kandidatstvat_za_finansirane_po/", "text": "                        79 институции кандидатстваха по проект \"Красива България\" за финансиране и реализация на 98 предложения за подобряване на обществената среда, социалната инфраструктура и социалните услуги от резидентен тип. Кампанията се проведе в периода 23.10.2018 – 18.01.2019 г, съобщиха от Министерството на труда и социалната политика. По трите мерки документи са дали 73 общини, 2 областни администрации и 4 други държавни институции. Проектните предложения за подобряване на обществената среда са 41, за социална инфраструктура – 51, а за социални услуги от резидентен тип - 6. За 2019 година финансирането е за 3.3 млн. лв. Проектите предвиждат изграждането или ремонта на обекти на територията на 26 области и 77 общини. През 2019 г. средствата за финансиране на проектите по \"Красива България\" са 3.3 млн. лв., които са осигурени от бюджета на Националния план за действие по заетостта на Министерството на труда и социалната политика. По трите мерки ще се финансират проекти с бюджет между 60 000 и 400 000 лв. с ДДС, като се изисква съфинансиране от кандидатите. Всички предложения ще бъдат разгледани дали отговарят на условията за допустимост, след което ще бъдат оценени и класирани. Проектите, получили най-високи оценки, ще бъдат предложени за одобряване от Управителния съвет на проект \"Красива България\" до края на февруари. Непосредствено след одобряването ще бъдат подписани споразумения за финансиране на обектите. След това ще се проведат процедури за избор на изпълнител и ще се пристъпи към изпълнение на проектите, което трябва да приключи до края на ноември. През 2018 г. са обновени 61 сгради През 2018 г. по проект \"Красива България\" се финансира обновяването и ремонтът на 61 общински сгради с общ бюджет 10.6 млн. лв. От тях 5 млн. лв. бяха осигурени по \"Красива България\", а останалите 5,6 млн. лв. – от бенефициентите. При изпълнението на обектите беше осигурена заетост на 840 души.", "date": "2019.01.28", "title": "Близо 100 проекта кандидатстват за финансиране по \"Красива България\""}
{"url": "https://www.dnevnik.bg/sviat/2019/01/28/3381755_evreiskata_obshtnost_v_budapeshta_e_razdelena_zaradi/", "text": "Нов мемориал на Холокоста разделя еврейската общност в Будапеща заради подозрения, че чрез него премиерът Виктор Орбан се опитва да омаловажи ролята на унгарците в Шоа. \"Къщата на съдбите\", помещаваща се в бивша жп гара, където струпани \"конски\" вагони напомнят за депортирането на стотици хиляди унгарски евреи през 1944 г., е завършена през 2015 г. Държавата е инвестирала в него 24 милиона евро. Но той така и не отвори врати, тъй като главната унгарска еврейска организация Мажихиш - Федерация на унгарските евреи, и международни експерти изразиха недоверие към нейния научен съвет, който включваше и представител на мемориала Яд Вашем. Поводът - \"сериозни съмнения какво ще е историческото послание, което институцията носи\", обясни пред АФП председателят на Мажихиш\" Андраш Хейслер преди Международния ден на ООН в памет на жертвите на Холокоста. Около 600 хил. унгарски евреи са загинали в нацистките лагери, депортирани за няколко месеца, благодарение и на усърдието на унгарската администрация и полиция. Още през 1920 г. страната приема първия антисемитски закон в Европа между двете войни - по инициатива на адмирал Хорти, който става съюзник на Хитлер и остава на власт до 1944 г. Обаче почестите, които Орбан отдава на Хорти, и откриването през 2014 г. на паметник, който представя Унгария като невинна жертва на нацизма, са породили страхове. Дали музеят няма да представи мъгляв исторически разказ или да омаловажи участието на страната в Холокоста? \"Двойна игра\" Орбан, който се представя като първия бастион в Европа срещу \"мюсюлманското нашествие\", през последните години порави многобройни жестове за сближаване с израелския министър-председател Бенямин Нетаняху, когото посрещна през 2017 г. в Будапеща, а после посети Ерусалим миналото лято. В същото време обаче той организира широка кампания срещу американския финансист от унгарски произход Джордж Сорос, осъдена от Световния еврейски конгрес заради антисемитски акценти. \"Орбан играе двойна игра с еврейската общност, като същевременно угажда на националистическите чувства\" на своя електорат. Той е популист, който се стреми да събере максимален брой гласове, като изпраща сигнали към крайнодесните\", смята историкът Кристиан Унгвар. Изборът на една приближена на Орбан - Мария Шмид, за да проектира и управлява музея, потвърди страховете. Тази историчка на практика вече ръководи \"Дома на терора\" - спорен будапещенски музей, който според критиците приравнява комунистическите престъпления с тези на нацизма. \"Всички са съгласни, че тя не е авторитетен учен и се страхуват от нейните идеи и странните ѝ исторически ракурси\", смята Хейслер. В публикация през ноември, редактирана от Шмид, председателят на Мажихиш беше изобразен заобиколен от облак банкови книжа - изображения с антисемитски конотации. Образователна роля  Въпреки всичко това Будапеща, която официално е обявила политика на \"нулева толeрантност\" срещу антисемитизма, се защитава, че проявява добра воля по отношение на еврейската общност в Унгария, най-голямата в Централна Европа със 100 хил. членове. Правителството отбелязва по-специално поставеното ударение върху Холокоста в учебните програми. Както и инвестициите за ремонт и поддръжка на многобройните синагоги и еврейски гробища. В опит да намери изход от задънената улица с музея, през септември то обяви, че прехвърля собствеността му на миноритарна еврейска организация - Обединена унгарска еврейска конгрегация (EMIH), свързана с ортодоксалното движение Хабад. Нейният ръководител равин Шломо Кьовеш подчертава образователната роля, която трябва да играе музеят, който той се надява да привлича \"над 100 хил. ученици годишно\". \"Днешните деца не знаят за Холокоста, включително еврейските деца. Те трябва да бъдат разтърсени и извадени от апатията\", каза той за АФП. Новата концепция на музея \"ще отразява вярно историята\" и институцията ще бъде управлявана по независим от правителството начин\", уверява той. Макар че правителството иска музеят да отвори врати от тази пролет, това едва ли ще се случи преди 2020 г., признава Кьовеш. Според Кристиан Унгвар би било по-добре Будапеща да инвестира в съществуващия еврейски музей, вместо да упорства в създаването на една спорна структура. \"Няма нужда от два музея на Холокоста в един град\", смята той. /БТА", "date": "2019.01.28", "title": "Еврейската общност в Будапеща е разделена заради музей на Холокоста"}
{"url": "https://www.dnevnik.bg/sport/2019/01/28/3381776_chelsi_preotstupi_morata_v_atletiko_madrid_za_godina_i/", "text": "Алваро Мората премина под наем в \"Атлетико\" (Мадрид), обяви досегашният му клуб \"Челси\". Испанският нападател ще играе при \"дюшекчиите\" за срок от 18 месеца до края на сезон 2019-2020. Мората е преминал медицински прегледи в Мадрид в неделя и е подписал с \"Атлетико\". \"Много съм щастлив, че се присъединявам към отбора, и нямам търпение да играя с екипа на \"Атлетико\". Ще дам всичко от себе си във всяка тренировка и всеки мач\", каза Мората пред сайта на клуба. Нападателят, който е на 26 години, е бил част от юношеската школа на \"дюшекчиите\". В младежките си години Мората премина и през \"Реал\" (Мадрид), където през 2010 г. дебютира в мъжкия футбол. На \"Сантяго Бернабеу\" нападателят изигра 95 мача и отбеляза 31 гола. В кариерата си Мората игра още за \"Ювентус\", а през 2017 г. \"Челси\" го купи за 66 милиона евро. При бившия мениджър Антонио Конте испанецът беше основна фигура, но постепенно изгуби титулярното си място. От началото на настоящия сезон Мората има 16 мача и пет гола във Висшата лига. След привличането на Гонсало Игуаин на \"Стамфорд бридж\" под наем от \"Ювентус\" се оказа, че испанецът не попада в плановете на мениджъра Маурицио Сари.", "date": "2019.01.28", "title": "\"Челси\" преотстъпи Мората в \"Атлетико\" (Мадрид) за година и половина"}
{"url": "https://www.dnevnik.bg/sviat/2019/01/28/3381563_brjuksel_se_strahuva_ot_nas_smiatat_privurjenici_na/", "text": "Докато Великобритания се измъчва с въпроса дали да напусне ЕС, някои избиратели в един древен английски град имат послание към политиците в Лондон: \"Не предавайте Брекзит\". Лабиринтът на кризата с европейското членство, в който попадна Обединеното кралство, приближава към своя край с изключително разнообразен избор от варианти, в това число  Брекзит без сделка , сделка в последната минута,  предсрочни избори  или отлагане и нов референдум. В Честърфилд, северен английски град, привърженик на Брекзит, който може да понесе икономически удар, ако Великобритания изпадне от ЕС, някои избиратели са категорични, че биха предпочели излизане без сделка и че ще обърнат гръб на политиката, ако Брекзит бъде осуетен. \"Трябва да е  Брекзит без сделка  - нито ще умрем от това, нито ще рухнем. Ние сме Велика Британия, спомнете си!\", каза 70-годишната Валъри Куигли, привърженик на Брекзит, която по традиция гласува за Консервативната партия на премиера Тереза Мей. Куигли, която от 26 години държи магазин за дамско облекло, твърди, че Мей се справя добре при тежки обстоятелства. \"Ако някой друг смята, че може да се справи по-добре от Тереза Мей, нека да се пробва. Според мен Брюксел и ЕС са уплашени до смърт, че си тръгваме\", добави тя. Макар и недостатъчно представителна извадка, отговорите на хората от Честърфилд показват разлома между 17.4-те милиона избиратели, подкрепящи Брекзит, и елита в Лондон, който като цяло смята Брекзит за нещо вредно. Мей, някога неохотна привърженичка на членството в ЕС, която спечели премиерския пост в смута след референдума за Брекзит през 2016 г., е предупредила, че неизпълнението на народния вот ще застраши социалната кохезия, като подкопае доверието в британската демокрация. Разделена нация В стъпка, която може да наруши вековна конституционна договореност, някои депутати искат да отнемат от правителството контрола върху Брекзит, за да не допуснат икономически катастрофалното според тях напусакане без споразумение. През 2016 г. 51.9 процента от избирателите подкрепиха излизането от ЕС, докато 48.1 процента гласуваха за оставане. Социологическите проучвания показват, че Обединеното кралство остава дълбоко разделено, макар че сега незначително мнозинство подкрепя оставането. Изследванията сочат, че много малко избиратели, подкрепящи Брекзит, са променили мнението си и че макар според някои анкети да има признаци за нарастваща подкрепа за нов референдум, резултатите варират в зависимост формулировката на въпроса. В Честърфилд, пазарен град на 240 км северно от Лондон, чиято история датира още от римско време и е прочут с църквата си, подкрепящите напускането избиратели са категорични, че искат ясно скъсване с клуба, в който Обединеното кралство влезе през 1973 г. \"Гласувахме или да останем в ЕС, или да напуснем ЕС. Нямаше вариант \"сделка\". Аз гласувах да напуснем\", каза 51-годишният предприемач Дейвид Мосън, собственик на изнесен бизнес. Брекзит без сделка означава, че няма да има преходен период и излизането ще стане изведнъж - кошмарен сценарий за международния бизнес и мечта на \"твърдите\" \"брекзитъри\", които искат решително скъсване. Управителят на Банк ъв Ингланд Марк Карни заяви, че излизането без преход може да се окаже подобно на петролния шок от 70-те, макар че според някои привърженици на Брекзит подобни прогнози са тактика за сплашване. Депутатът на Честърфилд от опозиционната Лейбъристка партия Тоби Пъркинс миналата година предупреди в близкия завод на \"Тойота\", че Брекзит без споразумение би имал опустошителен ефект върху автомобилната индустрия. Близо 80 процента от местните жители работят в завода, каза Пъркинс. \"Тойота\" вече заяви, че Брекзит без сделка може временно да спре производството в завода. На карта е заложена демокрацията Пъркинс, чийто избирателен район е контролиран от лейбъристите през по-голямата част от ХХ век, е гласувал за оставане на референдума през 2016 г., но на 15 януари е гласувал против сделката на Мей. Дебора Чатауей, 52-годишна шивачка, е гласувала за лейбъристите на изборите през 2017 г., но заяви, че вече няма да гласува за тях. Тя е гласувала за оставането в ЕС, но се страхува от Брекзит без сделка и затова смята, че лейбъристите и другите партии трябва да се сплотят около Мей. \"Смятам, че всички партии, лейбъристите и останалите, трябва да застанат зад Тереза Мей и да ни осигурят добро споразумение за страната, и нека да го приемем, така е най-добре за всички\", каза тя. Но страховете от \"предателство\" се усещат остро. \"Ако те се отметнат от народния вот, как бихме могли после да гласуваме за каквото и да било друго?\", каза Мосън, който на последните избори е гласувал за консерваторите. Джеси Лили, на 66 години, бивш работник в завод, по-рано е гласувал за лейбъристите, но смята, че те вече не представляват работническата класа. Той иска напускане без споразумение и се тревожи, че политиците ще спрат Брекзит. \"Те ще отворят кутията на Пандора, без да си дават сметка какво ще излезе оттам. Първо ще ни предадат, а после ще ни кажат, че трябва да има нови избори или нов референдум? Хората просто вече пръста си няма да помръднат. Това ще създаде проблеми за следващите 20 години\", обясни той. /БТА", "date": "2019.01.28", "title": "Брюксел се страхува от нас, смятат привърженици на Брекзит без сделка"}
{"url": "https://www.dnevnik.bg/sviat/2019/01/28/3381682_nie_sme_maduro_ili_zashto_turciia_podkrepia_venecuela/", "text": "Турският президент Реджеп Тайип Ердоган бе сред недвусмислено подкрепилите Николас Мадуро като държавен глава на Венецуела, след като председателят на парламента Хуан Гуайдо се обяви за временен ръководител на страната и го обяви за нелегитимен. Ердоган тогава каза, че Турция е противник \"на всеки опит за преврат където и да било по света\" (самата тя премина през сходно сътресение през юли 2016 г., когато военни опитаха да завземат властта). Миналия месец, преди последните събития, турският лидер се застъпи за Венецуела, като критикува и американските санкции срещу страната. Той обеща да инвестира в закъсалата ѝ икономика и обеща, че турският бизнес ще налее близо 4.5 млрд. долара в страната. Докато повечето западни авиопревозвачи спряха полетите до Венецуела, \"Търкиш еърлайнс\" все още има няколко седмично до столицата Каракас, пише \"Политико\". Израелският \"Аарец\" пък съобщи, че веднага след съобщението на Гуайдо самолет на турския милиардер Тургай Джинер е бил забелязан по пътя от Турция към Москва, а оттам - и към Венецуела. Тонове венецуелско злато, добивани в тежки работни условия под надзора на армията, биват доставяни в Турция за преработка в последните месеци - над 23 тона за година (при нула през 2017-а). Според \"Блумбърг\" някои американски представители твърдят, че част от него \"може да се насочва към Иран в нарушение на санкциите срещу ислямската република\". Турските власти (и дори името на Ердоган) досега са били замествани в схема за заобикаляне на ограниченията от свидетели в делото  срещу бившия генерален директор на Халкбанк . \"Мой братко Мадуро! Дръж се, ние сме до теб,\" е казал Ердоган на Мадуро според съветника му Ибрахим Калън. В \"Туитър\" Калън използва и хаштага #WeAreMaduro (\"Ние сме Мадуро\"), за да покаже подкрепата си. Това бе приветствано от множество потребители на социалните мрежи, използвали същия хаштаг - на снимка, разпространена от един от тях, можеше д се види и как Мадуро вдига от земята малко турско знаме. Във Венецуела не всички споделят това въодушевление. През септември 2018 г. жители реагираха гневно на видеоклип, на който можеше да се видят Мадуро и съпругата му в ресторант в Турция, докато ядат пържола, сготвена от известен с подкрепата си за Ердоган готвач, въпреки че недохранването е често срещан проблем в страната им. Критици на Ердоган смятат, че той просто се възползва от рухването на венецуелската икономика, за да сключва изгодни сделки. Близките връзки с Мадуро вече са осигурили възможност за договори за инвестиции и търговия. Турският статистически институт \"Тюркстат\" съобщава, че търговията между двете страни е била едва 803.6 млн. долара между 2013 и 2017 г. Само за първите пет месеца на миналата година тя се е увеличила до 892.4 млн. долара. През последните две години Турция се сближи с редица автократични режими, за да устои на натиска от Запада, и Мадуро е удобен в тези опити, пише сайтът \"Ахвал\". Според него Ердоган гледа на Турция и на Венецуела като страни, изправени пред общи предизвикателства и врагове. И Анкара, и Каракас използват дискурс, който представя страните като жертви на чужди саботьори и въображаеми врагове, продължава критичното към Ердоган издание. Сближаването освен това съвпада със затоплянето между Анкара и Москва, но, от друга страна, може да се използва като разменна монета в отношенията с Вашингтон.", "date": "2019.01.28", "title": "\"Ние сме Мадуро\", или защо Турция подкрепя Венецуела"}
{"url": "https://www.dnevnik.bg/sport/2019/01/28/3381796_cska_oburna_cheshkiia_shampion_za_vtora_pobeda_v/", "text": "ЦСКА записа втора победа по време на зимната си подготовка, след като надви с 2:1 с първенеца на Чехия \"Виктория\" (Пилзен). Срещата се проведе в Марбея, където червените се готвят за пролетния полусезон в Първа лига. През първите 45 минути инициативата беше за участника в групите на Шампионската лига, но през втората част футболистите на Нестор ел Маестро действаха по-агресивно, обръщайки резултата. Преди почивката паднаха два гола, като и двата бяха от дузпи. Чехите откриха с точно изпълнение на Жан-Давид Богел, а за ЦСКА изравни Едвин Джеси. През втората част Рафаел Енрике донесе успеха на ЦСКА с хубаво изпълнение. Треньорът Нестор ел Маестро даде шанс на много играчи да вземат участие в срещата. На терена обаче не се появи  Кирил Десподов , за когото се говори, че ще бъде продаден в най-скоро време. Контузия в мача пък получи левият бек Жеферсон, който беше заменен принудително още преди почивката. През първото полувреме \"Виктория\" игра по-добре от червените, като с лекота пробиваше в полето на българския тим и създаваше положения. За чешкия тим игра бившият футболист на \"Левски\" Роман Прохазка. В 36-ата минута след хубава атака на \"Виктория\" отляво Богел получи топката около границата на вратарското поле, но беше с гръб към вратата. Божидар Чорбаджийски го повали в опит да му отнеме топката и съдията прецени, че защитникът на ЦСКА е извършил нарушение. Потърпевшият Богел застана зад топката и с плътен удар в долния ляв ъгъл не остави шансове на Данте Стипица. След попадението ЦСКА заигра малко по-активно и пренесе играта в предни позиции. В 40-ата минута за пръв път червените застрашиха чешката врата, но няколко нападатели на българския тим се разминаха с хубаво центриране на Станислав Манолев. Три минути по-късно ЦСКА все пак стигна до гол. Евандро беше задържан в наказателното поле и реферът отсъди втора дузпа. Едвин Джеси се нагърби с нейното изпълнение и хладнокръвно реализира. След почивката Ел Маестро направи няколко промени, като пусна на терена Мауридес, Тиаго Родригес и Жанио Бикел. Постепенно червените овладяха средата на терена и започнаха да играят с по-голямо самочувствие. Футболистите на \"Виктория\" се измориха и в заключителните 20 минути инициативата беше на страната на ЦСКА. В 79-ата минута червените се възползваха и стигнаха до втори гол чрез Рафаел Енрике. Бразилецът беше оставен свободен отляво и напредна, след което с хубав изстрел преодоля вратаря на \"Виктория\". Пет минути преди края на редовното време \"Виктория\" имаше претенции за дузпа, след като чехите искаха игра с ръка на футболист в червено. Съдията обаче не отсъди трети 11-метров удар. Победата е втора за ЦСКА в контролите след тази  с 1:0 над \"Шанхай Шенхуа\" . Преди това червените  загубиха от \"Академия Пушкаш\" с 1:3  и  завършиха 1:1 с \"Бохум\" . ЦСКА удължи лагера си в Марбея, като  ще изиграе още две контроли  в испанския курорт. На 31 януари червените срещат друг чешки тим - \"Спарта\" (Прага). За 2 февруари е планирана проверката срещу \"Динамо\" (Киев).", "date": "2019.01.28", "title": "ЦСКА обърна чешкия шампион за втора победа в контролите"}
{"url": "https://www.dnevnik.bg/evropa/2019/01/28/3381458_kolko_pari_imat_germancite/", "text": "Както съобщава германската Бундесбанк, само за последните три месеца спестяванията на германските граждани са нараснали с 76 милиарда евро. Днес те са в размер на над 6 трилиона евро. Една шестица с дванайсет нули!!! В тази сума не се отчитат 12.5-те милиарда германски марки, останали по чекмеджетата след въвеждането на еврото. Впрочем, тези милиарди в банкноти и монети и до днес могат да бъдат обменени в евро. В споменатите 6 трилиона не са включени и парите, вложени в недвижими имоти, които  междувременно непрекъснато поскъпват . Германската Федерална банка информира, че най-голямата част от спестяванията съставляват парите в брой и натрупванията по банковите сметки - става дума за 2.5 трилиона евро. Малко по-малко от тази сума са вложените пари в надеждните застраховки \"Живот\". Що се отнася до акциите, тук германците са малко по-внимателни - 643 милиарда евро. А други 595 милирада евро са вложени в инвестиционни фондове. Федералната банка включва в положителното салдо и кредитите, които в последно време германците вземат с голямо удоволствие, тъй като лихвите по заемите понастоящем са рекордно ниски - между 1% до 2.5% за потребителските кредити и под 2% за ипотечните кредити. Бундесбанк съвестно сумира всички дългове на германските граждани и всичките им парични задължения. Банката стига до извода, че германските граждани разполагат с 4277 милиарда евро \"чиста пара\" (4.27 трилиона евро). Данни за разпределението на тези парични средства сред германското население обаче няма.", "date": "2019.01.28", "title": "Колко пари имат германците"}
{"url": "https://www.dnevnik.bg/sport/2019/01/28/3381790_bulgariia_surbiia_i_gurciia_planirat_balkansko_tenis/", "text": "Турнирният директор на \"София оупън\" Горан Джокович заяви, че една от целите му е да изгради силна тенис връзка между България, Сърбия и Гърция. По думите му идеята е по този начин са се създаде платформа за развитие на младите тенисисти на Балканите. Джокович заяви още, че турнирът в София е ключова част от тези планове. Сърбинът, който е чичо на световния номер 1 Новак Джокович, вижда дългосрочен потенциал в състезанието, чието четвърто издание ще се проведе от 3 до 10 февруари в зала \"Арена Армеец\". \"Тук съм, за да създадем дългосрочна връзка между българската, сръбската и гръцката федерация. Нещо като балканска федерация по тенис. Искам този турнир да остане задълго в календара. С помощта на някои близки приятели и вас (бел. ред. - хората в България) се надявам този турнир да го има дълго време. Поне още 15 години\", заяви Джокович пред медиите на летище \"София\". Горан Джокович заема поста вицепрезидент на сръбската федерация по тенис от 2015 г. От 2009 до 2012 г. той беше директор на друг турнир от категория \"АТП 250\" - Откритото първенство на Сърбия, което вече не съществува. \"Преди няколко дни си говорихме с президента на Сърбия Александър Вучич и той също изрази съжаление, че не успяхме да запазим турнира в Сърбия. Той знае отлично, че в момента съм турнирен директор на \"София оупън\" и стана въпрос, че това в момента е турнирът на Балканите\", продължи той. \"Трябва да направим всичко възможно не просто да го запазим, а да се разрасне и да го превърнем в много повече от тенис събитие. Целта е турнирът да бъде притегателна сила не само за феновете, но и за бизнеса. Поканил съм бизнес партньори и приятели от Сърбия и целия свят. Вярвам, че от 3 до 10 февруари София ще бъде центърът на Европа. Този турнир е събитие, което обединява много аспекти - тенис, бизнес, забавление\", каза още турнирният директор. Той заговори и за български филиал на академията на своя племенник. \"Новак има някои чудесни планове с Българската федерация по тенис в тази насока\", каза Джокович. И добави, че иска да използва част от най-добрите български практики в тениса за академията в Сърбия. \"Планираме да създадем и фонд за млади таланти. Да привлечем бизнеса в помощ на бъдещите шампиони от региона. Третата насока от нашите планове е да организираме демонстративни мачове с благотворителна кауза. Целта е да доведем големи имена в тениса. Парите от тези двубои също ще се използват за развитието на млади таланти\", каза още Горан Джокович.", "date": "2019.01.28", "title": "България, Сърбия и Гърция планират балканско тенис обединение"}
{"url": "https://www.dnevnik.bg/sport/2019/01/28/3381716_fotogaleriia_iziashtniiat_zavurshek_na_evropeiskoto_po/", "text": "Европейското първенство по фигурно пързаляне завърши с вълнуващ гала концерт в \"Минск арена\". На снимката: Испанската двойка Сара Уртадо и Кирил Халявин изпълняват танца си.", "date": "2019.01.28", "title": "Фотогалерия: Изящният завършек на европейското по фигурно пързаляне"}
{"url": "https://www.dnevnik.bg/sviat/2019/01/28/3381778_demonstraciiata_deripaska_-_sasht_mu_otneha_osnovniia/", "text": "Сибирските американски щати\" - под това драматично  заглавие  московският в.\"Новая газета\" коментира преди две седмици настъпилата днес промяна в структурата на собствеността на основния бизнес на олигарха Олег Дерипаска. \"Отнемат от Русия контрола над стратегически отрасъл, а който владее \"Русал\", той управлява и регионите в азиатската част на страната\", посочва още изданието. Групата En+ на Олег Дерипаска, един от руските олигарси, смятани за особено близки до президента Владимир Путин, от понеделник не е обект на санкции от САЩ, въведени през април 2018 г. Но цената за това е споразумение с Вашингтон, съгласно което той губи контрол над нея и над Rusal - вторият (след китайската Hongqiao) по големина в света производител на алуминий, който, от своя страна, притежава 27% от \"Норникел\". Дерипаска остава в списъка на санкционираните физически лица. Той поддържаше връзки с Пол Манафорт, бившият ръководител на предизборната кампания на президента Доналд Тръмп, който бе арестуван за финансови измами в размер на десетки милиони долари и през септември 2018 г. се призна за виновен за заплашване на свидетел и заговор за престъпна дейност срещу САЩ. Казусът е уникален, тъй като никога досега физическо или юридическо лице не са били изключвани от американски санкционен списък благодарение на споразумение. Формално, активите остават в Русия - КрАЗ (Красноярският алуминиев завод\" и БрАЗ (Братският алуминиев завод), които са най-големите в света, както и съпътстващите ги по-малки фирми и екологични проблеми. Същото важи и за енергийната част от En+ - компанията Евросибенерго с язовирните стени и ВЕЦ на сибирските реки и Байкал. Също така формално En+ не е руска компания и Дерипаска ще продължи да управлява дела си от дружество, регистрирано на британския остров Гърнси. Оперативното управление на бизнеса му ще водят други, одобрявани от финансовото министерство на САЩ, хора с влияние по този начин върху световната отбранителна промишленост, самолето- и корабостроенето, както и още индустрии, зависими от 13-я елемент в Менделевата таблица. Търговията с акциите Rusal бе подновена в Азия и Европа с положителна реакция на инвеститорите. Поскъпването в Хонконг бе с 9 процентни пункта, а цените на алуминия на Лондонската борса за метали (LME) се понижиха с 1.4% с отпадане на опасенията за дефицит по света от този метал. По данни от първото полугодие на миналата година Европа е основният пазар (43% от приходите) за Rusal, следвана от бившите съветски републики (без балтийските) с 29% и американския и азиатския пазари (общо 13%). Енергийно-металургичната група обяви нов състав на 12-членния Съвет на директорите, в който броят на независимите (лично и делово) от Дерипаска лица се увеличи от 3 на 8. Всички те са съгласувани с прилагащото санкциите управление на финансовото министерство на САЩ за контрол над чуждестранните активи (OFAC). Шестима са американски и британски граждани, работили за различни части от правителствените администрации на Вашингтон и Лондон, както и бивш зам.-министър на икономиката на Русия и представител на колежа за управление към парка за авангардни разработки \"Сколково\" край Москва. Съгласно споразумението Дерпаска дела си от 70% на 44.95%, но може да гласува с не повече от 35% от акциите на En+ с право на глас и да предлага само четирима от директорите. Почти две трети от акциите са в ръцете на миноритарни акционери и независими американски попечители, което е фундаментална промяна в управлението. Дерипаска Държавната банка ВТБ потвърди, че при преструктурирането на собствеността е почулила акции на En+, с което делът ѝ нараства от 7.65% до 22.27%. В действителност, през май 2018 г. първият зам.-председател на Управителния съвет Юрий Соловьов каза, че има още 2% акции в дъщерни на банката компании. Така ВТБ би трябвало да е станала днес вторият по големина акционер с почти 24%, но има важна особеност в правата на тези акции. Банката запазва 6.25%, а останалото веднага прехвърли 16.02% на други лица. В понеделник както ВТБ, така и En+ уточниха, че пакетът отива в ръцете на независими фондове, а банката получава само залог по вече отпуснати кредити за бизнеса на Дерипаска, който не ѝ дава право да гласува управленски решения. Финансовият министър на САЩ не само контролира състава на Съвета на директорите. Сделката принуди да подадат оставки президентът на Rusal Жан-Пиер Тома, както и няколко души от борда на En+. Групата обяви още, че швейцарската компания Glencore ще размени акциите си (8.75%) в Rusal срещу такива (10.55%) с директно влияние при гласуване в En+. Компаниите се съгласиха и да осигурят \"безпрецедентна прозрачност\" за финансовото министерство на САЩ, като приеха съответните изисквания към одит, сертифициране и отчетност. Една от новите стъпки е предстоящото създаване на отделна комисия за регулиране и надзор, която да следи изпълнението на изискванията на американските власти. Новият съвет ще започне и активно привличане на независими експерти. Кои са новите лица в борда Независим председател на Съвета на директорите на En+ остава лорд Грегъри Баркър. Новите независими директори са Кристъфър Банкрофт Бернъм, Карл Хюз, Джоан Макнафтън, Николас Йордан, Игор Ложевский, Александър Чмел и Андрей Шаронов.  е председател и генерален директор на Cambridge Global Capital LLC, а преди това е бил зам.-генерален секретар на ООН по въпросите на управлението и заместник на държавния секретар на САЩ по същата тема. Той е бил и помощник държавен секретар на САЩ за управляването на ресурси и главен финансов директор на американското външно министерство. Бернъм има опит и в ръководството на Deutsche Bank.  над 30 години работи в петролно-газовия сектор, добивната индустрия и жилищното строителство. Той е директор и председател на комисията по одит на компанията EnQuest PLC. Преди това е бил зам.-председател, старши партньор по одита и ръководител на енергийния и суровинен бизнес на Deloitte.  е работила в британското правителство до 2007 г., включително в ръководството на политиката в енергетиката и промишлеността. В момента е председател на група експерти за промените в климата и на Консултативния съвет на новата енергийна коалиция на Европа.  ръководеше поделението на UBS в Русия и беше един от ръководителите на представителството в страната на Goldman Sachs.  е бил зам.-председател на Съвета на директорите на Deutsche Bank за управление на активи. Той е и бивш ръководител на поделението за корпоративно банкиране и ценни книжа в инвестиционната банка. През 90-те години е бил финансов директор на ЮКОС-Америка в Хюстън и съветник по финансовите въпроси на президента на компанията.  е старши съветник за Русия и ОНД на американската консултантска компания Spencer Stuart. , бивш зам.министър на икономиката, е президент от 2016 г. на бизнес колежа \"Сколково\", председател е на съвета на директорите на жп оператора Нефтетранссервис, член е на съвета на директорите на Совкомфлот, Фосагро, Медицина и Бизнес нюз медиа (собственикът на деловия всекидневник \"Ведомости\". Братя Чорни и как бе източен КрАЗ В зората на приватизирането срещу жълти стотинки на доскорошната съветска индустрия, предприятието в Красноярск има около 13 000 служители. Тогава им се обяснява, че контролират 88% от акциите на дружеството, а московското \"Руский капитал\" - 12%. В действителност, от август 1992 г. тук започва епохата на братята Лев и Михаил Чьорни, фактически първите мултимилиардери и олигарси на Русия. Заводът започва да работи с тяхната регистрирана в Монако фирма Trans-CIS Commodities (ТСС), но тя плаща само за преработката, което е малка част от спечеленото от продажбата на самия метал. Добивът и транспортът на суровината и продукцията, както и оборотните средства са отговорност на държавата. Как точно става износът, колко е изнесено, платени ли са данъци - всичко това е недостъпно за красноярското управление за борба с организираната престъпност, тъй като всички документи са в... Монако. Скоро схемата достига до фаза, в която не просто алуминиевият завод не получава почти нищо, но и през него започват да се перат мръсни пари, разказва \"Новая газета\". Следва продължителен период на борба за контрол над бизнеса, включително с множество улични разстрели и побои на директори и разследващи журналисти. На 1 април 2000 г. - броени дни след избирането на Владимир Путин за президент на Русия, идва Олег Дерипаска.", "date": "2019.01.28", "title": "Демонстрацията \"Дерипаска\" - САЩ му отнеха основния бизнес и го оставиха под санкции"}
{"url": "https://www.dnevnik.bg/sport/2019/01/28/3381668_hamiltun_ostava_nai-skupoplateniiat_pilot_vuv_formula_1/", "text": "Световният шампион във Формула 1 Люис Хамилтън оглавява списъка с най-високоплатени пилоти в спорта и през 2019 г. Лидерът на \"Мерцедес\" ще получи 50 милиона евро през сезона. Хамилтън, който подписа нов договор със \"Сребърните стрели\", ще бъде част от отбора поне до края на сезон 2020. Британецът е петкратен световен шампион и през 2018 г. триумфира с огромна преднина пред съперника си Себастиан Фетел – 88 точки. Хамилтън е №1 по приходи във Формула 1 през последните три сезона. Преди това британският пилот се конкурираше с Фернандо Алонсо, който при завръщането си в \"Макларън\" получаваше най-високата заплата от пилотите. Подгласникът на Хамилтън Себастиан Фетел е със заплата 40 милиона евро. Възнаграждението на германеца остава непроменено, след като през август 2017 г. Фетел подписа за три години с \"Ферари\". Общата стойност на контракта на Фетел със Скудерията тогава беше 120 милиона евро. Бъдещето на четирикратния световен шампион в спорта е гарантирано до 2020 г. Преминаването на Даниел Рикардо от \"Ред бул\" в \"Рено\" му носи не само лидерска роля в тима, но и много по-висока заплата. Австралиецът получаваше около 5.7 милиона при \"биковете\", а в \"Рено\" заплатата му е близо три пъти висока. Рикардо ще получи 15 милиона евро през 2019 г. През миналата година Рикардо беше едва шести по заплата зад Хамилтън, Фетел, Алонсо, Кими Райконен и Макс Верстапен. Младият холандец също ще получи по-голяма заплата през новия сезон – близо 12 милиона евро, срещу 8, които взимаше до този момент. Едва зад него е Валтери Ботас със 7.5 милиона евро. Вторият пилот на \"Мерцедес\" има договор до края на 2019 г. Кими Райконен намали наполовина възнаграждението си от \"Ферари\" и ще получава по 4 милиона евро в новия си отбор \"Заубер\". Финландецът ще бъде най-възрастният пилот на стартовата решетка през 2019 г. Около 3 милиона евро е заплата на заместника на Райконен в Скудерията Шарл Леклер. По толкова ще получават Карлос Сайнц (\"Макларън\") и Серхио Перес (\"Рейсинг пойнт\"). Нико Хюлкенберг в \"Рено\" е със заплата 4 милиона евро. Шестима пилоти пък ще вземат по-малко от един милион годишна заплата от тимовете си. Това са Алесандър Албън (\"Торо росо\", 150 хиляди евро), Джордж Ръсел (\"Уилямс\", 160 хиляди евро), Антонио Джовинаци (\"Заубер\", 200 хиляди евро), Ландо Норис (\"Макларън\", 250 хиляди евро), Данийл Квят (\"Торо росо\", 250 хиляди евро) и Роберт Кубица (\"Уилямс\", 500 хиляди евро).", "date": "2019.01.28", "title": "Хамилтън остава най-скъпоплатеният пилот във Формула 1"}
{"url": "https://www.dnevnik.bg/evropa/2019/01/28/3381323_srajavaite_se_za_evropa_ili_razrushitelite_shte_ia/", "text": "Негови инициатори са философът Бернар-Анри Леви и писателите Милан Кундера, Салман Рушди, Елфриде Йелинек и Орхан Памук. Към тях са се присъединили още десетки също толкова известни творци, вабелови лауреати за литература и мислители (имената им са в края на текста).  . Идеята за Европа е в опасност. От всички страни се сипят критики, нападки и дезертьорство от каузата. Бойният зов е \"Стига с това \"изграждане на Европа\"! Нека отново се свържем с нашата \"национална душа\"! Нека преоткрием \"изгубената си идентичност\"! Това е целта, споделяна от популистките сили, заливащи континента. Няма значение, че абстракции като \"душа\" и \"идентичност\" съществуват единствено във въображението на демогазите. Европа е атакувата от фалшиви пророци, опиянени от ширещото се възмущение и изпаднали в делириум от възможността да привлекат светлината на прожекторите. Европа бе изоставена от двама от големите ѝ съюзници, които в ХХ век два пъти я спасяваха от самоубийство - единият отвъд Ламанша, а другият отвъд Атлантика. Континентът е застрашен от все по-дръзкия окупатор от Кремъл. Европа като идея се разпада пред очите ни. Това е пагубната атмосфера, в която ще се проведат изборите за Европейски парламент през май. Ако нещо не се промени, ако нещо не обърне надигащата се, разпространяваща се и помитаща всичко вълна, ако не се оформи нов дух на съпротива, тези избори обещават да бъдат най-голямото бедствие, което познаваме. Те ще донесат победа на разрушителите. Тези, които все още вярват в завета на Еразъм, Данте, Гьоте и Коменски, ги очаква единствено позорно поражение. Ще триумфира политиката на презрение към интелигентността и културата. Ще последват експлозии от ксенофобия и антисемитизъм. Ще ни сполети катастрофа. Подписалите това писмо сме сред тези, които отказват да се обезсърчат пред тази задаваща се катастрофа. Смятаме се за европейски патриоти (група, далеч по-многобройна, отколкото се смята, но която е твърде мълчалива и пасивна), осъзнаващи какъв е залогът. Три четвърти век след разгрома на фашизма и 30 години след падането на Берлинската стена се води нова битка за цивилизацията. Вярваме във великата идея, на която сме наследници и която смятаме, че е единствената сила, достаточно мощна, за да издигне хората в Европа над егоизма и отминалите им войни. Убедени сме, че днес тя остава единствената сила, достатъчно добродетелна, за да отблъсне новите признаци на тоталитаризъм, носещи старите страдания на една мрачна епоха. Залогът е толкова голям, че ни е забранено да се отказваме. Това е призив да се присъедините към нова приливна вълна. Това е призив за действие в навечерието на избори, които отказваме да оставим в ръцете на гробокопачите на европейската идея. Това е зов още веднъж да понесем факела на Европа, който въпреки нейните грешки, пропуски и моменти на малодушие, остава пътеводна светлина за всеки свободен мъж и жена на тази планета. Поколението ни сгреши. Подобно на гарибалдийците от XIX век, които повтаряли Italia se farà da sè (Италия сама ще се създаде), ние вярвахме, че континентът ще се осъзнае без да се налага да се сражаваме или работим за него. Казвахме си, че \"това е посоката, в която се поела историята\". Очевидно трябва да скъсаме с това старо убеждение. Нямаме избор. Сега трябва да се борим за европейската идея или ще я видим удавена под вълните от популизъм. В отговор на националистическите нападки, трябва да преоткрием духа на активизма или да приемем, че вълните от омраза, разочарование, гняв и страх ще ни залеят. Спешно трябва да бием тревога срещу тези подпалвачи на душите и духа, които от Париж до Рим със \"спирки\" по пътя в Барселона, Будапеща, Дрезден, Виена и Варшава, искат да си устроят клада с нашите свободи. Задаващото се на хоризонта странно поражение на \"Европа\"; тази нова криза на европейското съзнание, обещаваща да разруши всичко, което направи нашите общества велики, достойни и проспериращи е най-голямото предизвикателство от 30-те години на ХХ век насам - предизвикателснво към либералната демокрация и нейните ценности. Преводът е на \"Дневник\".", "date": "2019.01.28", "title": "Сражавайте се за Европа или разрушителите ще я унищожат"}
{"url": "https://www.dnevnik.bg/sport/2019/01/28/3381369_grigor_dimitrov_padna_do_24-oto_miasto_v_svetovnata/", "text": "Григор Димитров загуби три позиции в световната ранглиста след първия за годината турнир от Големия шлем - Australian Open. Българският тенисист, който  отпадна в осминафиналите в Мелбърн , заема 24-ото място в класацията на АТП с 1610 точки. Това е най-ниското класиране на Димитров от август 2016 г., когато отново беше под №24. Преди година той заемаше четвъртата позиция, след като стигна до четвъртфиналите в Австралия, а два месеца по-рано спечели финалите на АТП в Лондон. Новак Джокович, който  вдигна рекордна седма титла в Мелбърн , увеличи преднината си на върха в световната ранглиста. След 15-ия си трофей от Големия шлем сръбският тенисист събра 10 955 точки. Световният №1, за когото това беше трета поредна титла от Шлема, има солиден аванс от 2635 точки пред втория Рафаел Надал. Въпреки че отново не успя да направи пробив в турнирите от голямата четворка, шампионът от финалите на АТП Александър Зверев излезе трети с 6475 точки. Финалистът от US Open Хуан Мартин дел Потро, който  не е играл от октомври заради фрактура в капачката на дясното к оляно, се изкачи на четвърто място с 5060 точки. Финалистът от \"Уимбълдън\" Кевин Андерсън събра 4845 точки и въпреки че отпадна още във втория кръг в Мелбърн, също напредна с една позиция до №5, изравнявайки личния си рекорд. Зверев, Дел Потро и Андерсън се придвижиха напред заради спада на Роджър Федерер. Рекордьорът по титли от Големия шлем загуби три места, след като  не успя да защити трофея в Мелбърн , и заема шестата позиция с 4600 точки. Кей Нишикори с 4110 точки, Доминик Тийм с 3960, Джон Иснър с 3155 и Марин Чилич с 3140 допълват челната десетка. Най-голям скок в челото направи французинът Лука Пуи, който за пръв път в кариерата си игра полуфинал в Големия шлем. Той скочи с 14 места до №17. Другият полуфиналист в Мелбърн - шампионът от младежките финали на АТП  Стефанос Циципас , напредна с три позиции до №12. Най-големият срив е за полуфиналистите от 2018 г. Кайл Едмънд и Хьон Чун, които бяха отстранени съответно в първия и втория кръг. Британецът падна от 14-о на 29-о място, а кореецът загуби 25 позиции и вече е под №50. При жените шампионката Наоми Осака за пръв път в кариерата си оглави световната ранглиста, след като спечели втори пореден турнир от Големия шлем. Съперничката й в зрелищния финал в Мелбърн Петра Квитова напредна до №2 и изравни личния си рекорд. Досегашната №1 Симона Халеп заема третата позиция, следвана от Слоун Стивънс, Каролина Плишкова, Анжелик Кербер, Елина Свитолина, Кики Бертенс, Каролин Вознячки и Арина Сабаленка. Носителката на 23 индивидуални титли от Големия шлем Серена Уилямс е 11-а.", "date": "2019.01.28", "title": "Григор Димитров падна до 24-ото място в световната ранглиста"}
{"url": "https://www.dnevnik.bg/evropa/2019/01/28/3378696_moje_li_brekzit_da_sploti_stranite_izvun_evrozonata/", "text": "Въпреки че Великобритания не е част от еврозоната, Брекзит ще има последици за валутната интеграция на ЕС, пишат в свой анализ Павел Токарски и Серафина Функ, цитирани от EUоbserver. Излизането на Великобритания от съюза ще засили страховете от маргинализиране сред осемте държави членки, които не са приели еврото, и може да ги принуди да преосмислят връзките си с еврозоната, отбелязва изданието. България, Дания, Хърватия, Полша, Румъния, Швеция, Чехия и Унгария са разнородна група държави с различни приоритети за ЕС и различно отношение към еврото и еврозоната. Това прави трудно политическото сътрудничество между тях в рамките на ЕС. Излизането на Великобритания от ЕС представлява изместване на политическата сила в ЕС, защото една голяма страна извън еврозоната ще напусне процеса на взимане на решения в Европа и това може да увеличи силата на останалите 19 страни при гласуване. Ефектът от по-голямата тежест на държавите от еврозоната в процедурите по гласуване в съвета все пак ще бъде ограничен, ако се запази тенденцията за взимане на решения с консенсус или с единодушие, където е необходимо (например за многогодишната финансова рамка или по социални въпроси). И все пак силата на Великобритания в ЕС досега се усещаше не само формално в законодателния процес заради тежестта й и големината на нейното население, но и на неформално ниво. Лондон силно подкрепяше задълбочаването на единния пазар в областта на услугите, дигитализацията и енергетиката - позиция, която съответстваше на тази на всички държави членки извън еврозоната и особено на тези в Централна и Източна Европа. ЕС-19 срещу ЕС-8? Макар за момента да няма особен потенциал за конфликт на интереси между ЕС-19 и ЕС-8, задълбочаването на интеграцията, особено в областта на финансовите пазари, може да доведе до растящо несъгласие. Конфликти между държавите във и извън еврозоната се случват, както стана ясно по време на дискусиите за банковия съюз през 2012 г. Тогава Великобритания се опасяваше, че интересите на еврозоната ще надделеят в Европейския банков орган, който е отговорен за установяването на общи надзорни стандарти в банковия сектор на единния пазар. Под натиск от Лондон бе договорена специална система за гласуване в Европейския банков орган – двойно просто мнозинство на страните във и извън еврозоната. Страхувайки се от маргинализиране в ЕС след Брекзит, няколко държави наскоро се срещнаха в нов формат. Т.нар. Ханзейска лига първоначално включваше Естония, Финландия, Ирландия, Латвия, Литва и Холандия, които са членки на еврозоната, и двете страни извън валутния - съюз Дания и Швеция. Групата защитава спазването на правилата, икономическата лична отговорност и прилагането на реформите на валутния съюз и за страните извън еврото. През юни 2018 г. Холандия, която е неин неформален говорител, се обяви против френско-германското предложение за отделен бюджет за еврозоната. След присъединяването на Чехия и Словакия групата сега включва 10 държави. Кой е следващият? Макар всички страни в ЕС с изключение на Дания и Великобритания да са задължени да участват във валутния съюз, няма определен срок кога да се случи това. Най-вероятните кандидати за приемане на еврото са трите най-бедни страни членки - България, Румъния и Хърватия, но техните структурни проблеми, институционална слабост и икономически условия трябва да бъдат значително подобрени преди влизането в еврозоната, отбелязва EUоbserver. Друг важен аспект за приемането на еврото е обществената подкрепа за единната валута. Според проучване на \"Евробарометър\" от май 2018 г. изглежда, че румънците, унгарците и българите одобряват еврото. Новата реалност в ЕС след Брекзит вероятно ще убеди страните извън еврозоната да преразгледат връзките си с останалите. Първият тест за политическата тежест на държавите извън валутния съюз ще бъде разпределението на ключови позиции в ЕС след изборите за Европейски парламент през май. Назначаването на някои кандидати от еврозоната, като Словакия, Словения или балтийските страни на ключови постове в ЕС може да е знак, че политическият и финансовият риск от приемането на еврото си заслужава.", "date": "2019.01.28", "title": "Може ли Брекзит да сплоти страните извън еврозоната"}
{"url": "https://www.dnevnik.bg/tehnologii/2019/01/28/3381329_snimka_na_denia_nai-noviiat_i_nai-dobur_potret_ultima/", "text": "Най-новият и най-добър досега потрет Ултима Туле бе  разпространен  от американската аерокосмическа агенция НАСА три седмици, след като космическото тяло бе заснето от сондата \"Ню хърайзънс\" (New Horizons). Тя е направена на 1 януари от около 6700 км разстояние 7 минути преди момента на най-голямо сближаване на апарата с най-отдалечения космически обект, изследван непосредствено от човечеството. Резолюцията е 135 метра на пиксел и разкрива места с различен цвят, както и вдлъбнатини, някои от които са с диаметър около 700 метра, както и кратер с диаметър 7 км. Учените се надяват да разберат дали това са кратери от удари с други тела или пропадане заради изригване на газове, както и дали петната съдържат информация за това как се е оформил Ултима Туле. Снимката е изпратена на 18-19 януари, а в следващите месеци сондата трябва да изпрати още кадри. Апаратът е на над 6.64 милиона километра от Земята и се отдалечава със скорост от 50 700 км/ч, поради което сигналът до и от него пътува 6 часа и 9 минути. Предполага се, че цялата събрана от прелитането покрай Ултима Туле информация, ще бъде изпращана в следващите месеци до края на 2020 г.", "date": "2019.01.28", "title": "Снимка на деня: Най-новият и най-добър портрет на Ултима Туле"}
{"url": "https://www.dnevnik.bg/sviat/2019/01/28/3381081_kak_gdpr_nadmina_bionse_v_gugul_i_ot_kakvo_se_oplakvat/", "text": "Жалбите по новия Регламент за защита на личните данни (GDPR) са вече над 95 хил. на европейско ниво. (В България за цялата 2018 г. те са били около 690.) Най-често гражданите се оплакват от телемаркетинг, реклами, имейли и видеонаблюдение. Това показват данните на Европейския надзорен орган по защита на данните, които обединява 28-те национални институции. Те бяха разпространени по повод Световния ден за защита на личните данни – 28 януари. От него става ясно, че в деня, в който е влязъл в сила – 25 май, регламентът е бил по-търсен в \"Гугъл\" от световните звезди  Бионсе  и Ким Кардашиян. България също е спомената в документа – като една от петте европейски държави, които закъсняха да осъвременят законодателството си, въпреки че имаха две години за това. Спорният  закон за защита на личните данни  в крайна сметка бе приет миналата седмица от парламента. (Повече за него  четете тук .) Останалите държави са Гърция, Словения, Португалия и Чехия. От май до януари властите са получили над 40 хил. известия за пробиви в системите на администраторите, които биха могли да доведат до разкриване на лични данни на потребители. Отговорните органи са започнали 255 разследвания, като досега три особено тежки глоби са били наложени – 20 хил. евро за социална мрежа в Германия, която не е защитила потребителите; 5280 eвро в Австрия на букмейкърски пункт, извършвал незаконно видеонаблюдение, и 50 млн. евро на \"Гугъл\" във Франция. Рекордната глоба на \"Гугъл\" Според отговорния орган компанията обработва неправомерно данните на потребителите – тя не им дава достатъчна информация за целите си; когато има информация, тя е трудно достъпна и неразбираема; и полученото по този начин съгласие от потребителите е невалидно. Жалбите срещу компанията са подадени веднага след влизането в сила на регламента от две неправителствени организации – френската La Quadrature du Net (LQDN) и австрийската NOYB, създадена от активиста  Максимилиан Шремс. Проверката на френската комисия за защита на личните данни (CNIL) е установила, че важна за потребителите информация е разпръсната на различни места и са необходими понякога 5 или 6 действия, за да могат те да стигнат до нея. Дори когато стигнат до нея, тя невинаги е ясна и разбираема, а в същото време \"Гугъл\" събира сериозно количество данни от различните си услуги. Нещо повече – съгласието, получено от потребителите, е невалидно по множество критерии, сред които фактът, че те са длъжни да се съгласят с всички дейности на \"Гугъл\" наведнъж и нямат право да откажат някоя от тях. Комисията обяснява голямата сума и публичното изнасяне на детайли от решението си с това, че \"Гугъл\" нарушава сериозно основни принципи на регламента. Случаят Facebook/Cambridge Analytica, както и неотдавнашните пробиви в сигурността на личните данни, показаха, че сме на прав път. На риск е изложена не само защитата на неприкосновеността на личния ни живот, но и защитата на нашите демокрации и гарантирането на устойчивостта на нашите основани на данни икономики, заявиха по повод Деня за защита на личните данни еврокомисарите Франс Тимерманс, Андрус Ансип, Вера Йоурова и Мария Габриел в съвместно изявление.", "date": "2019.01.28", "title": "Как GDPR надмина Бионсе в \"Гугъл\" и от какво се оплакват гражданите"}
{"url": "https://www.dnevnik.bg/video/s_dve_dumi/2019/01/28/3381333_koi_sa_novite_sportove_za_igrite_v_tokio_2020_video/", "text": "Международният олимпийски комитет  разшири програмата със спортовете за летните олимпийски игри в Токио 2020 с пет спорта . Кои са те и защо бяха избрани? В основата е стремежът на МОК и на домакините да привлекат повече хора, а така да достигнат и до нови пазари.", "date": "2019.01.28", "title": "Кои са новите спортове за игрите в Токио 2020 (видео)"}
{"url": "https://www.dnevnik.bg/sport/2019/01/28/3381383_kak_otborut_na_erdogan_razmestva_plastovete_v_turskiia/", "text": "Знаете ли кой е единственият отбор, в който можете да видите бивши футболисти на \"Реал\" (Мадрид), \"Барселона\", \"Милан\", \"Манчестър сити\", \"Ювентус\" и \"Арсенал\", и който не е част от големите пет първенства в Европа? Това е \"Истанбул Башакшехир\" – тимът, който се е устремил към разместване на пластовете в турския футбол. По-известният в Турция като отборът на Реджеп Ердоган или отборът на държавата, е на път да стане шампион. \"Истанбул Башакшехир\" променя ситуацията в местния шампионат, където от десетилетия властват трите големи тима от Истанбул – \"Галатасарай\", \"Фенербахче\" и \"Бешикшташ\". Един от трите тима печели неизменно в 36 от последните 39 сезона. Откакто беше обособена Суперлигата (през 1959 г.) пък общо пет отбора са триумфирали с титлата, \"Истанбул Башакшехир\" може да бъде шестият. След преполовяването на сезона тимът е начело в шампионата с три точки повече и мач по-малко от \"Галатасарай\". След като отпадна за Купата на Турция и не се класира в Лига Европа \"Истанбул Башакшехир\" е сочен от специалистите като твърд фаворит за спечелване на титлата в края на сезона, заради пълния си със звезди състав. Какво обаче прави отбора на Ердоган толкова специален. Бурно развитие и звездни попълнения Настоящият \"Истанбул Башакшехир\" е основан още през 1990 г. като \"Истанбул Буюкшехир Беледиеспор\", но същинската история на клуба датира от 2014 г. Преди това \"Истанбул Башакшехир\" има кратък престой в Суперлигата без особени успехи и без да направи нищо запомнящо се. На 5 юни 2014 г. без дори да свиква пресконференция \"Истанбул Башакшехир\" обявява своето създаване. Отборът, който дотогава е издържан от местната община, става собственост на мощната компания \"Медипол\" и се мести на чисто нов стадион \"Фатих Терим арена\" с капацитет 15 хиляди места, построен за малко над 33 милиона долара. Голяма част от хората научават за този нов клуб месец по-късно, по време на кандидат-президентската кампания на Реджеп Ердоган. Дългогодишният министър председател и бъдещ президент се появява на терена на \"Фатих Терим арена\" в благотворителен мач, организиран за откриването на стадиона и вкарва хеттрик за победа с 4:3. По-късно \"Истанбул Башакшехир\" вади от употреба №12, с който Ердоган играе във въпросната среща. Развитието на клуба в следващите сезони е стремглаво. Още няколко месеца след влизането си в елита \"Истанбул Башакшехир\" побеждава \"Галатасарай\" с 4:0, а в края на сезона спира и \"Фенербахче\". Постепенно в тима започват да идват големи звезди от Западна Европа, за да може в последните два сезона съставът да завърши на второ и трето място в крайното класиране и да играе в Лига Европа. Понастоящем в \"Истанбул Башакшехир\" играят имена от ранга на Емануел Адебайор, Гаел Клиши, Арда Туран (привлечен под наем от \"Барселона\"), бившият капитан на националния тим Емре Бельозоглу и Елджеро Елия (бивш играч на \"Ювентус\"). През зимната пауза \"Истанбул Башакшехир\" показа още по-големи амбиции, взимайки Робиньо. Освен бившата звезда на \"Реал\" (Мадрид), \"Сити\" и \"Милан\", в тима пристигна и екснападателят на \"Челси\" Демба Ба. В \"Истанбул Башакшехир\" вече трети сезон играе и бившият футболист на \"Лудогорец\" Жуниор Кайсара, считан от местните специалисти за един от най-постоянните в състава. Медиите в Турция съобщават, че няма футболист в тима, който да взима заплата по-ниска от 1.2 милиона евро. Възнаграждението на Арда Туран е над 5 милиона евро, докато тези на Гаел Клиши и Адебайор между 3.5 и 4 милиона – суми, които в края на своите кариери, играчите не биха могли да взимат на друго място в Европа. Тесни връзки с Партията на справедливостта \"Този отбор успява заради връзките си с ръководството на държавата\", обичат да казват феновете на трите големи тима \"Галатасарай\", \"Фенербахче\" и \"Бешикшташ\" по адрес на \"Истанбул Башакшехир\". Твърденията се подкрепят от това, че президент на клуба е Гьоксел Гюмюшдаг – богат бизнесмен, известен с връзките си на най-високо ниво в държавата. Той е не само в ръководството на компанията \"Медипол\" и президент на Сдружението на общините в Истанбул, но има пряка връзка с Партията на справедливостта и развитието на Ердоган. Гюмюшдаг е женен за Мюге Гюлбаран – племенница на съпругата на турския президент Емине Ердоган. На сватбата присъства лично Ердоган, по това време министър председател. Освен това Мюге Гюлбаран е и негова асистентка до 2014 г., когато става президент. Част от футболния фолклор в Турция гласи, че Ердоган закриля \"Истанбул Башакшехир\" в битката му с големите три тима от Истанбул заради проблеми в миналото с \"Галатасарай\", \"Фенербахче\" и \"Бешикшташ\". През 2013 г. именно ултрасите на трите големи отбора в града бяха в основата на антиправителствените протести. Преди близо две години повече от година след референдума за увеличаване на властта на президента, отново футболните агитки бяха тези, които се възпротивиха. Именно запалянковците на \"Галатасарай\", \"Фенербахче\" и \"Бешикшташ\" протестираха, пеейки Измирски марш, песента сочена за химн на модерната опозиция в Турция срещу Ердоган. Успехи, но без публика \"Истанбул Башакшехир\" има всичко – модерен стадион, силен отбор с потенциал, но няма публика\", това пише колумнистът Багъш Ертен. И това е факт, макар че води в Суперлигата, тимът има средна посещаемост от 5500 души на мач, което е много под средното за цялото турско първенство. При това в град с население над 15 милиона души, в страна където футболът заема много високо място в социалния живот на хората. \"Посещаваме мачове като неутрални фенове, защото стадионът е хубав, транспортът дотук е отличен и билетите за мачовете са евтини. Иначе сме фенове на \"Галатасарай\", но не успяваме винаги да си намерим билети за нашите мачове\", разказва Мурат Сентюрк. Според медиите в Турция \"Истанбул Башакшехир\" има план за десетилетие напред, който включва не само развитието на тима, но и постепенното създаване на фенска маса. Всичко обаче минава през спечелването на титлата, при това неведнъж, и редовно участие в европейските клубни турнири. Дотук въпреки силното си представяне в местното първенство \"Истанбул Башакшехир\" не успя да направи нищо запомнящо се в Лига Европа. Голямата цел за този сезон е спечелването на титлата, което автоматично праща отбора в Шампионската лига, а от там е открит пътят да може тимът с 5-годишна история да се докосне до големите.", "date": "2019.01.28", "title": "Как отборът на Ердоган размества пластовете в турския футбол"}
{"url": "https://www.dnevnik.bg/detski_dnevnik/2019/01/28/3378650_vuzmojno_li_e_decata_da_ne_iadat_bokluci/", "text": "Във време, когато все повече хора се стремят към здравословен живот, не може да се каже, че обществото е единно по въпроса за това коя храна е полезна и коя - не. Дори когато става дума за това какво ядат децата. И ако за едни родители не е проблем това да са тестени и сладки храни, газирани напитки и чипс, за други подобно нещо е истински кошмар. Той настъпва в момента, в който детето тръгне на училище - където родителите нямат контрол, а съучениците ядат изкусителни неща, които се продават в лавката. В тази ситуация преди години се оказва Наталия Александрова, когато синът й тръгва в първи клас. Дотогава тя е приготвяла храната му за детската градина, защото се оказало, че само с хранителен режим може да се овладеят появили се здравословни проблеми. Първоначално родителите не дават на детето джобни пари, за да се избегне посещението на лавката, но после осъзнават, че това може да доведе до други проблеми. И така парите са похарчени за \"всички боклуци\", до които преди детето не се е докосвало, спазвайки режим на хранене. Наталия влиза тайно (защото родителите нямат достъп) до лавката и е потресена да установи, че единственото полезно за сина й там е... водата. В същото време продаващите се там неща са забранени с наредба, която очевидно не се спазва. Как да се реши този проблем? Много е лесно - има наредба и тя трябва да се спазва, за което следят регионалните здравни инспекции, на които директорът на училището би могъл да подаде сигнал, ако има нарушения, казва Наталия. Допълва, че в отделните държави тези въпроси също стоят и се търси решение по различни начини, Общото е, че Така ще се реши проблемът и с различните концепции на родителите за това какво е добре да ядат децата им. Наталия провежда разговор за продуктите в лавката с другите родители само за да установи, че на тях това не им пречи. Както и безплатните закуски, които се дават от понеделник до петък и представляват \"увито някакво тесто\". Един ден събира въпросните закуски за седмица в една снимка и я пуска във \"Фейсбук\" - само за ден достига до 700 хил. души, без публикацията да е спонсорирана. Споделена е 3 хил. пъти. Тогава седнахме с моята настояща съдружничка Екатерина Йосифова и с блогърката Маги Пашова и си казахме, че \"Защото каквото и ние да правим вкъщи за здравословното хранене, в детската градина и в училище никой не работи по въпроса\", казва Наталия. Видяхме, че британският готвач Джейми Оливър има такава кампания, свързахме се с организацията му, за да станем посланици в България. Така през 2017 и 2018 г. са организирани започнатите от Оливър Дни на революцията в храненето. При първия са обхванати 1000 деца, а при втория – 3 хиляди. В този ден в различни градове се правят безплатни работилници за здравословно готвене. Но си дадохме сметка, че каквото и да правим, трябва да водим комуникация с институциите. Написахме писмо на Националния център за обществено здраве и анализи, откъдето ни се обади юристът и обясни, че не може да ни отговори, защото не представляваме конкретна организация, разказва Наталия. Така се стига до с помощта и на други доброволци. \"На практика всичко, което се случва около нас, е с помощта на родители доброволци\", казва Наталия. Заедно с останалите в управителния съвет си имат съвсем други професии, които им помагат да развиват фондацията, но и между които лавират в желанието си да направят така, че децата да се хранят здравословно. Това е въпрос, повече обсъждан сред порасналите, чиито виждания също са различни. \"Фондацията иска да обедини много заинтересовани страни и затова се придържаме към установеното като здравословно и балансирано хранене на децата от законите и наредбите\", обяснява Наталия. Напомня, че все пак има неща, които очевидно не са подходящи за деца – храни, съдържащи трансмастни киселини, добавени захари, газирани и енергийни напитки и т.н. \"За нас е важно децата да знаят, че не може от сутрин до вечер да ядат чипс и да пият кола и че ако го правят, няма да са здрави\", обобщава тя. За да знаят обаче, не стигат разговорите и режимите у дома. Особено в семейства, където това не е важен въпрос. Затова създателите на фондацията решават да помогнат с практични решения както на онази част от родителите, които имат нужда от обучение, така и на учителите. за дигитален ресурсен център. Или по-просто казано – да се създадат в електронен вид различни материали и помагала, които да са достъпни безплатно на сайта на фондацията. Сред тях се предвижда да има информация за родителите какво е здравословно хранене за подрастващите, за учителите да има материали, които по забавен начин представят темата на децата. Да има игри, мобилни приложения, чрез които да се привлича интересът на децата по темата. Желанието ни е да обсъдим всичко това с експерти диетолози, обяснява Наталия. Подчертава, че материалите, които всеки ще може да отвори и да си принтира от сайта на фондацията, ще бъдат изцяло съгласувани и подготвени от експерти. \"Нашата роля е да организираме този процес\", допълва тя. Предвижда се и създаването на Клуб \"За храната\", в който да бъдат привлечени заведенията за хранене, които да разработят в менютата си здравословни предложения за децата. В момента положението е потресаващо в менютата на заведенията за децата - дори и в предложенията за кетъринг за детски рождени дни, казва Наталия. В началото си мислехме, че ще пишем писма за проблемите на институциите и те всичко ще оправят. Но в даден момент си дадохме сметка, че институциите са малък процент от целия проблем. Има много неосъзнати родители, в училищата има проблеми, на децата това не им е много интересно. Въпреки това фондацията държи на контакта си с институциите, защото тъкмо с тях трябва да установят ред въпроси. Като този каква е целта на закуската, финансирана от Министерството на земеделието за млечен продукт и плод и каква - на Министерството на образованието - за кифла или друго тесто. Не се знае каква е целта на тези програми, нито това основни закуски ли са или подкрепителни и дали с това е съобразено съдържанието им, казва Наталия. На проведена дискусия по темата се видяло, че отделните институции изобщо не говорят помежду си. Междувременно заинтересовани родители за поредна година чакат обещано преиздаване на рецептурната книга за детските градини, която би трябвало да е осъвременена. В същото време са публично известни данните на Световната здравна организация, според които България е на 5-о място по затлъстели деца в Европа. Средно 30% от децата в страната са с наднормено тегло. Прогнозата е, че до 2025 г. 253 хил. ученици ще са с наднормено тегло или затлъстяване, а 10 хил. от тях с преддиабетно или в диабетно състояние какво е здравословно хранене, няма да се стига до проблеми А сега на практика това са болни деца, които стават болни възрастни и те тежат на здравноосигурителната система. Така, вместо да има хора, които да плащат здравни осигуровки, то има такива, които трябва да бъдат издържани. Имайки предвид спада в раждаемостта, това наистина е много важен проблем и без това децата в България са малко, посочва Наталия.", "date": "2019.01.28", "title": "Възможно (ли) е децата да не ядат боклуци"}
{"url": "https://www.dnevnik.bg/bulgaria/2019/01/28/3381393_bedstvenoto_polojenie_v_smoliansko_ostava_prohodut/", "text": "Бедственото положение в община Смолян засега остава, три места в община в Девин са без ток, както и две в община Борино и едно в община Смолян. Проходът Превала е затворен, но пътят Смолян-Пампорово-Проглед-Чепеларе е проходим без вериги, съобщава Агенция \"Пътна инфраструктура\". Ограничението за вериги остава от Стойките до Пампорово. В Смолян вече е възстановено електрозахранването, съоръжения на мобилните оператори обаче са повредени, а пътят до Мугла остава блокиран. За справянето с бедствената ситуацията участва армията участва с високопроходими машини, роторен снегорин и полева снегокопна машина за големи преспи и големи съборени дървета.В община Доспат бедственото положение е отменено. Пет села в община Банско вече четвърти ден са без ток заради сериозна авария. Жителите им са предимно възрастни хора. Вече няколко дни връзката с тях е трудна заради паднали батерии на телефоните. Аварийни екипи работят за отстраняване на повредата.", "date": "2019.01.28", "title": "Бедственото положение в Смолян остава, проходът Превала е затворен"}
{"url": "https://www.dnevnik.bg/evropa/2019/01/28/3381394_es_moje_da_otloji_brekzit_no_london_triabva_da_kaje_do/", "text": "Възможно е удължаване на срока за напускане на ЕС, но Великобритания трябва да каже на страните членки \"за колко дълго, с каква цел\". Това заяви зам.-председателят на Европейската комисия Франс Тимерманс, цитиран от ДПА и БТА. Миналата седмица австрийският канцлер Себастиан Курц  също каза, че  ЕС е склонен да отложи Брекзит, но е за предпочитане датата да не е след изборите за Европейски парламент, насрочени за май.\"Във Великобритания има осъзнаване, че Европейският съюз е готов да направи всичко, за да избегне твърд Брекзит, подготвен е също, ако е необходимо, да отложи датата на напускане, но, разбира се, Великобритания също трябва да иска това\", заяви Курц на Световния икономически форум в Давос. По думите на Тимерманс Великобритания и ЕС трябва да гарантират, че границата между Ирландия и британската провинция Северна Ирландия ще остане отворена след Брекзита, като гаранция за мир в някога неспокойния регион. Европа носи колективна морална отговорност да направи всичко по силите си, за да се избегне възобновяване на конфликта, заяви той, като добави, че така и няма да разбере защо много британски депутати се отнасят толкова небрежно към този въпрос. \"Няма начин да приема ситуация, в която жертваме Ирландия. Европа не постъпва така\", посочи Тимерманс. Той подчерта, че  предпазният механизъм  за границата в Ирландия (гаранция, че ирландската граница ще остане отворена, ако Великобритания не постигне дългосрочна търговска сделка с ЕС) трябва да е стриктен и да няма срок. В противен случай това не е предпазен механизъм, допълни Тимерманс. Някои поддръжници на Брекзит се опасяват, че предпазната клауза ще наложи на Лондон прекалено голямо обвързване с ЕС, припомня ДПА. Депутатите в Лондон все още не успяват да решат какво да правят, а до крайния срок за напускане на съюза остават само девет седмици.", "date": "2019.01.28", "title": "ЕС може да отложи Брекзит, но Лондон трябва да каже докога и защо, заяви Тимерманас"}
{"url": "https://www.dnevnik.bg/bulgaria/2019/01/28/3381397_niama_opasnost_ot_prelivane_na_iazoviri_zaiavi_kiril/", "text": "Няма опасност от преливане на язовири в областите,  в които се наблюдаваха обилни снеговалежи , всички те имат свободен обем за снеготопенето. Това заяви председателят на Държавната агенция за метрологичен и технически надзор (ДАМТН) в ефира на Би Ти Ви. Информацията е за областите Благоевград, Смолян, Кърджали, Хасково, Пловдив, Стара Загора, Сливен и Ямбол. \"В момента има топене на снеговете и се повишава нивото на скатните води, а така започват да се вдигат нивата на язовирите, но ситуацията е под контрол\", добави Войнов. По думите му над 400 язовира имат нужда от незабавен ремонт, а над 800 от текущ. \"В Златоград язовирът прелива, но има преливници и няма нищо страшно за населението. Метър под преливния ръб е язовир \"Пловдивци\", там има замръзване на водното ниво, което създава допълнителна опасност, но хората и там не са застрашени\", каза още Кирил Войнов.", "date": "2019.01.28", "title": "Няма опасност от преливане на язовири, заяви Кирил Войнов"}
{"url": "https://www.dnevnik.bg/evropa/2019/01/28/3381396_poveche_ot_polovinata_germanci_iskat_ogranichenie_na/", "text": "Повечето германци подкрепят идеята да се наложи ограничение на скоростта по германските магистрали като мярка за борба с климатичните промени, показват данни от социологическо проучване, цитирано от \"Ройтерс\". Петдесет и две на сто от запитаните искат да бъде въведена максимална скорост от 120 до 140 км/ч, показва проучването на института \"Емнид\", публикувано във в. \"Билд ам зонтаг\". Четиридесет и шест процента са против въвеждането на такива ограничения. Назначена от правителството комисия  проучва варианта  да бъдат променени правилата в участъците от магистралите без ограничения, като по този начин се помогне Германия да изпълни целите, поставени от ЕС, за ограничаване на емисиите на парникови газове. Не всички обаче са съгласни с плановете. \"Принципът на свободата се е самодоказал. Който иска да кара със 120, нека кара със 120, а тези, които искат да шофират по-бързо, нека го правят. Защо е тази постоянна мания да се контролира всичко до най-малката подробност?\", заяви пред вестника транспортният министър Андреас Шойер от баварския консервативен Християнсоциален съюз. Шойер изтъкна, че германските аутобани са едни от най-безопасните в света и че налагането на ограничение на скоростта ще намали като цяло въглеродните емисии на страната само с 0.5 на сто. Той заяви, че 7640 км от германските магистрали - около 30 процента от общата им дължина - имат вече ограничения.", "date": "2019.01.28", "title": "Повече от половината германци искат ограничение на скоростта по магистралите"}
{"url": "https://www.dnevnik.bg/na_put/2019/01/28/3381205_i_stenite_chuvat_v_noviia_muzei_na_kgb_v_nju_iork/", "text": "И стените ви чуват - за това предупреждение от соцвремената научават посетителите на новооткрития  Музей на КГБ  в Ню Йорк. \"Българският чадър\", \"бръмбърите\" в слушалката на телефона и специален стол за разпити са част от общо 5000 експоната, събрани от литовския емигрант Юлиус Урбайтис в продължение на 30 години, разказва \"Ню Йорк Таймс\". Музеят отваря в момент, в който руските служби са във фокуса както на медиите, покрай процеса срещу Мария Бутина и отравянето в Солсбъри, така и на попкултурата - със спечелилия \"Златен глобус\" сериал \"Американците\", разказващ за семейна двойка, шпионирала във Вашингтон в полза на СССР. Посетителите на музея могат да видят униформата и работното място на офицер от КГБ - документи, печати, настолната му лампа, чашата за чай. А също тайни оръжия и устройства за подслушване и следене. Експозицията включва общо 5000 артефакта - подборка с агитационни плакати и дори оригинална врата на затворническа килия и разказва много факти за живота на хората в Съветския съюз под лупата на тайните служби. Адресът е 245 West 14th Street , цената за вход е 25 долара. Преди това в Литва семейство Урбайтис е създало  музей в противоатомен бункер.", "date": "2019.01.28", "title": "\"И стените чуват\" в новия музей на КГБ в Ню Йорк"}
{"url": "https://www.dnevnik.bg/bulgaria/2019/01/28/3381400_elena_ioncheva_objalva_parichnata_garanciia_ot_20_hil/", "text": "Депутатът от БСП Елена Йончева обяви, че работи върху разследване, с което  ще покаже факти за корупция , а в близките дни щяла да подаде данни в прокуратурата. \"Копурцията в България се превърна в норма. Ще разкрием конкретно механизмите. Става дума за министър и зам.-министър\", заяви Йончева в интервю за \"Нова телевизия\". Тя каза, че в момента обжалва наложената й парична гаранция от 20 хил. лева. Йончева е  обвинена в пране на пари . Според обвинението сумата от 645 хил. лв. е получена във фирма, достъп до средствата на която е имала Йончева. Фирмата е създадена от фирма на обвиняемата и друга офшорна компания. \"Това са средства, отпуснати за закупуване на техника и за снимане на поредица от документални филми. Техниката е закупена по банков път, със съответните фактури, плащани са ДДС. Става дума за камери, за звукова техника, за техника за директни включвания, за сателитни телефони, за монтажна апаратна и са направени поредица от документални филми\", обясни тя. Йончева заяви, че парите не са й дадени като възнаграждение и това наложило да бъде създадена трета фирма. По думите й дружеството, което дава парите за купуване на техниката и за производството на тези документални филми, трябва да има юридически и финансов контрол. \"Почти всички големи телевизии и техните собственици имат много фирми и те участват в офшорни фирми, това е практика не само в България и е законно\", каза Йончева. Тя уточни уточни, че досега е заснела 7 документални филма. \"Сметката е открита в българска банка, плащани са данъци в България. Цялата техника е закупена по банков път със съответната фактура. Филмите са налични и са излъчени\", обясни Йончева. Тя припомни, че преди година осъди премиерът Бойко Борисов и ГЕРБ за клевета, след това \"от БСП са показали безобразията в строителство на оградата по границата в Турция и са внесли сигнал до прокуратурата и ДАНС\". \"Основната цел на такова обвинение е да бъдат сплашени всички, които решат, че могат да говорят за безобразията в тази държава - всеки, който реши, че може да даде гласност на грабежа, който се извършва вече 10 години\", коментира тя.", "date": "2019.01.28", "title": "Елена Йончева обеща да покаже факти за корупция на министър и зам.-министър"}
{"url": "https://www.dnevnik.bg/zdrave/2019/01/24/3380025_i_vie_li_mislite_taka/", "text": "В изявление пред Българската национална телевизия, управителят на НЗОК, д-р Дечо Дечев набеди лекарите и медицинския персонал на частните лечебни заведения, че не лекуват, а се занимават с търговия. Той каза, че \"няма нито една частна болница, която да е създадена да решава медицински потребности, а са създадени за да печелят.\" Две трети от лекарите и медицинския персонал в страната работят в частни лечебни заведения и изявлението на д-р Дечев е обида към всеки един от тях. Ние няма да влезем в спор с Управителя на НЗОК, как работим. Това най-добре се вижда от желанието на все повече пациенти да се лекуват при нас и тяхната оценка, основана на свободен избор, е единствено меродавна за това, дали правим медицина. Искаме да знаем дали д-р Дечев изразява мнението на Министър председателя, на Министъра на здравеопазването и на депутатите от управляващите партии, които го избраха на поста. И Вие ли мислите, че лекарите и сестрите от частните лечебни заведения не се занимават с медицина, а с търговия? Ако не мислите така, ако се отнасяте с уважение към труда на десетки хиляди медици, то молим да се разграничите от изразеното от д-р Дечев мнение. Знаете как!", "date": "2019.01.28", "title": "И вие ли мислите, че в частните болници не се занимават с медицина"}
{"url": "https://www.dnevnik.bg/citat_na_deniia/2019/01/28/3381399_citat_na_denia_gerb_sa_care_da_puskat_falshivi_novini/", "text": ". Това заяви зам.-председателят на БСП Деница Златева в ефира на Би Ти Ви по повод твърденията на управляващите, че опозицията няма политика, която може да предложи за евроизборите  а Елена Йончева е обединила партията. По думите й БСП е много по-силна и с голямо доверие и готова с вижданията си за всяка една секторна политика.За напрежението между президента и управляващите тя коментира, че от БСП не виждат уважение и респект от страна на правителството към държавния глава. Според нея това е в резултат на високия рейтинг, с който се ползва президентът.", "date": "2019.01.28", "title": "Цитат на деня: ГЕРБ са царе да пускат фалшиви новини по адрес на БСП"}
{"url": "https://www.dnevnik.bg/evropa/2019/01/28/3381401_s_nad_20_e_narasnal_broiat_na_migrantite_vlezli_ot/", "text": "Европейският съюз отчита осезаемо увеличение през 2018 г. на притока на мигранти, влезли от Турция - броят им е нараснал с над 20 процента, пише на сайта си германският в. \"Велт ам зонтаг\", който публикува данни от нов доклад на Европейската комисия. Общият брой мигранти, пристигнали от Турция през 2018 г., възлиза на 50 789, при 41 720 в предходната година, което представлява увеличение от 22 на сто, сочи докладът. Става дума най-вече за граждани на Турция, Сирия, Ирак и Афганистан. Почти 48 хиляди мигранти (47 939 души) са преминали от Турция в Гърция, близо 16 хил. от тях - по суша. Други страни на пристигане са Италия (2383 души), България (349) и Кипър (118), отбелязва документът. \"Деветдесет на сто от мигрантите, пристигащи в ЕС, са подпомагани при пътуването си от престъпни организации\", се казва в доклада. Нарастващият приток на бежанци от Турция в Гърция практически е препълнил центровете за настаняване по гръцките острови. Днес там живеят около 14 600 души при капацитет на бежанските лагери едва 7000. \"Велт ам зонтаг\" припомня споразумението между Турция и ЕС от 2016 г., според което Анкара се задължава по възможност да предотврати отпътуването на нелегални мигранти за Европа. В замяна Брюксел обеща на Турция около 6 милиарда евро, най-вече за грижи за бежанците на нейна територия. До момента са изплатени към 3 милиарда евро. /БТА", "date": "2019.01.28", "title": "С над 20% е нараснал броят на мигрантите, влезли от Турция в ЕС"}
{"url": "https://www.dnevnik.bg/evropa/2019/01/28/3381404_italianskiiat_vutreshen_ministur_zaplashi_sus_sud/", "text": "Италианският вицепремиер и министър на вътрешните работи Матео Салвини заяви вчера, че събира доказателства, за да се предприемат съдебни действия срещу екипажа на кораба \"Сий уоч 3\", който плава под холандски флаг, предаде \"Франс прес\". Той каза това на фона на множащи се призиви 47-те мигранти, които се намират на кораба, да получат разрешение да слязат. \"Разполагаме с конкретни свидетелства, че капитанът и екипажът на \"Сий уоч 3\" са поставили в опасност живота на хората на борда, отказвайки да изпълнят точните указания, които им бяха дадени преди няколко дни да свалят тези хора на най-близкото пристанище, не в Италия!\", написа в \"Туитър\" Салвини. \"Доказателствата ще бъдат предадени на съдебните власти\", допълни той и обвини капитана и екипажа в \"престъпление и явно желание да използват тези имигранти в политическа битка\". Салвини, водач на крайната десница, отказа достъп до пристанищата на страната си за мигрантите, идващи предимно от Субсахарска Африка и спасени в Средиземно море преди седмица. Той подчерта, че въпросният кораб, който в крайна сметка хвърли котва близо до Сицилия, е можел да дебаркира преди това в Либия, Тунис или Малта. \"Министърът на вътрешните работи събира доказателства, за да се прецени дали е възможно да подаде жалба срещу екипажа на \"Сий уоч\" за подпомагане на незаконната имиграция\", посочи ведомството му. Италиански депутати успяха да се качат на кораба, въпреки официалната забрана. \"Ще проверим положението на борда и продължаваме да настояваме на пътниците и екипажа да бъде позволено да слязат на сушата в съответствие с международното право\", заяви депутатът от левицата Никола Фратояни. Няколко неправителствени организации, включително \"Спасете децата\", призоваха Италия да позволи поне на 13-те непълнолетни на кораба да слязат. Салвини на свой ред настоя Холандия и Германия да поемат отговорността за кораба, който се използва от германската организация \"Сий уоч\". Холандският министър по въпросите на миграцията Марк Харберс заяви, че страната му не е длъжна да намери решение, тъй като \"Сий уоч 3\" е действал по своя инициатива. /БТА", "date": "2019.01.28", "title": "Италианският вътрешен министър заплаши със съд спасители на мигранти"}
{"url": "https://www.dnevnik.bg/bulgaria/2019/01/28/3381403_kratki_novini_pirogov_otvori_detski_gripen_kabinet/", "text": "Българската държава, чрез министъра на културата, е откупила портрет и ценни предмети, принадлежали на княз Александър I Батенберг, на търг, организиран от аукционна къща в австрийската столица Виена, съобщи ресорното министерство. В съобщението не се посочва сумата, очевидно бюджетни пари, но се изказва благодарност на премиера и на финансовия министър. По-късно пред БНТ Банов обяви, че са дадени малко над 80 хил. лв. След приключването на наддаването Боил Банов коментирал, цитиран от пресцентъра си, че на Борисов и Горанов дължи тактиката да не се оповестява участието на държавата в търга предварително. Банов участвал лично в търга. Портретът е на художника Карл Дилиц, а предметите са три подноса, дарени от жителите на Русе, Ловеч и Берковица по повод началните години от управлението на княза.  Бедственото положение в Смолян е отменено Считано от 17.00 часа бедственото положение за област Смолян се отменя. Остава в сила частично бедствено положение заради затворения проход \"Превала\". Това съобщиха от пресцентъра на Областна администрация – Смолян. Христо Иванов беше разпитан по делото срещу Петър Москов Христо Иванов стана поредният разпитан министър от кабинета \"Борисов\" 2  по делото срещу бившия здравен министър Петър Москов , предаде БНР. Заедно със заместника си Адам Персенски Москов е подсъдим за бартера на ваксини между Турция и България през 2015 година. Според прокуратурата с подписания от Москов договор бюджетът е бил ощетен с над 300 милиона лева. Тъй като решението за бартера с Турция е било одобрено от целия кабинет, по делото показания вече даваха няколко от колегите на бившия здравен министър. В списъка на прокуратурата е и премиерът Бойко Борисов. Омбудсманът се обяви срещу мерките за справяне със \"спящите акции\" Омбудсманът Мая Манолова изпрати становище до Министерството на финансите (МФ), в което изразява категоричното си несъгласие с Концепцията за личните сметки на физически и юридически лица, водени от \"Централен Депозитар\" АД в т.нар. Регистър А, публикувана за обсъждане на интернет страницата на МФ. Общественият защитник излага аргументи срещу мерките, заложени и в проекта, с които държавата възнамерява да разреши многогодишния проблем с т.нар. \"спящи акции\" на граждани, придобити от масовата приватизация, които се намират в неактивни сметки. Документът предвижда отнемане на собствеността върху акциите, без съгласие на собствениците и без компенсация, е прочитът на омбудсмана. Делото срещу Николай Ненчев беше отложено за пореден път За по-малко от половин час приключи поредното заседание по  делото срещу бившия военен министър  Николай Ненчев за договора за ремонта на изтребителите МиГ-29. Причината е все още непостъпила информация от Министерство на отбраната, свързана с предмета на делото. Следващото заседание е след месец. Жители на пет села в Пернишко излизат на протест заради затворен изход Жителите на Драгичево и още четири пернишки села излизат на протест на 2 февуари. Причината е, че от Агенция \"Пътна инфраструктура\" (АПИ) са поставили мантинела на изхода на селата и така пътуващите за София трябва да обикалят 8 км, за да излязат на пътя за столицата. Засегнатите обясняват, че така пътуването им до столицата става да пъти по-дълго като време. От АПИ коментират, че място е с потенциален риск, като при инцидента са загинали много хора. Има увеличение на нивата на реките Янтра и Марица и Арда Опасност от преливащи реки и активизиране на свлачища предстои след обилните снеговалежи и дъждове през уикенда, съобщава \"Нова телевизия\". Активизирани са свлачища и в района на Смолянско. Бедственото положение в района остава. В община Баните свлачищата са десетки. След тридневния снеговалеж в село Малка Арда се е сринал склон, който също заплашва да разруши къщите под него. За опасност от свлачища, камъни и падащи дървета в района на Кресненското дефиле предупреждават от КАТ и призовават шофьорите да преминават от там с повишено внимание. Температурите ще се повишат до 20 градуса В следващите дни времето ще е непостоянно и динамично. Два по-слабо изразени циклона ще преминат над страната от югозапад на североизток, съобщава Институтът по метеорология и хидрология, цитиран от \"Нова телевизия\". Вторник и сряда ще има превалявания в Западна и Централна България, а сняг се очаква в Рило-Родопската област и планинските масиви на Западна България. Средните дневни температури ще са високи, особено в Предбалкана и Източна България. През почивните дни се очакват стойности почти до 20 градуса в Предбалкана, около Черноморието и на югоизток. \"Пирогов\" отвори детски грипен кабинет След като разкри грипен кабинет за възрастни, университетската спешна болница отваря и детски, става известно от съобщение до медиите. В него пациентите от до 18 г. преминават преглед, който не се заплаща и не изисква направление от личния лекар, обяснява д-р Ирен Цочева, завеждащ Педиатричното отделение на \"Пирогов\". Необходимо е да се направи регистрация на Детската регистратура, откъдето пациентите ще бъдат насочени към специалния кабинет.", "date": "2019.01.28", "title": "Кратки новини: Управляващите купиха с бюджетни пари портрет на княз Батенберг"}
{"url": "https://www.dnevnik.bg/sviat/2019/01/28/3381410_sasht_svaliha_sankciite_sreshtu_tri_kompanii_svurzani/", "text": "Министерството на финансите на САЩ вчера свали санкциите, наложени на три компании, свързани с руския олигарх Олег Дерипаска, съобщиха \"Ройтерс\" и ДПА, цитирани от БТА. На 20 декември м.г. министерството на финансите на САЩ  съобщи , че е уведомило Конгреса за намерението си в рамките на 30 дни да отмени санкциите срещу компаниите Ен +, \"Русал\" и \"Евросибенерго\", защото те са съкратили дяловете на Дерипаска и строго са ограничили неговия контрол върху тях. Министерството подчерта вчера, че всички санкции, въведени срещу Дерипаска, остават в сила. Някои конгресмени от Демократическата и от Републиканската партия смятат, че е неуместно да се свалят санкции срещу свързани с Дерипаска компании, докато специалният прокурор Робърт Мюлър разследва дали е имало тайно сътрудничество между Москва и екипа на предизборния щаб на републиканския кандидат-президент през 2016 година, отбелязва \"Ройтерс\". Санкциите бяха наложени през април миналата година заради връзки с руската държава, замесена в \"злонамерени дейности\" по цял свят - включително предполагаемата намеса в изборите през 2016 г. и кибератаки в различни държави. На прицел  бяха и други компании , например такива, свързани със считания за приближен на властите Виктор Векселберг. Републиканците в американския Сенат обаче блокираха опита за продължаване на санкциите срещу \"Русал\", втория най-голям производител на алуминий в света. И те, и администрацията на президента Доналд Тръмп твърдят, че ако мерките продължат, може да имат  отрицателно  въздействие върху алуминиевата индустрия.", "date": "2019.01.28", "title": "САЩ свалиха санкциите срещу три компании, свързани с Дерипаска"}
{"url": "https://www.dnevnik.bg/sport/2019/01/28/3381415_mnogo_shte_e_trudno_neimar_da_igrae_sreshtu_junaited/", "text": "Треньорът на ПСЖ Томас Тухел призна, че ще е \"много трудно\" Неймар да се възстанови за мача с \"Манчестър юнайтед\" в Шампионската лига. На 12 февруари парижани гостуват на \"Олд Трафорд\" в първия двубой от осминафиналите. Неймар  се контузи по време на мача със \"Страсбург\" за Купата на Франция . Прегледите показаха, че той има счупена метатразална костица на десния крак. От клуба потвърдиха, че това е същата травма, от която бразилецът се възстановяваше дълго миналата година. \"Твърде рано е да говорим за дата за възможното му завръщане\", каза Тухел след победата с 4:1 срещу \"Рен\". Той обясни, че трябва да се изчака седмица, за да се въди как започва лечението на играча. \"Едва тогава ще можем да сме по-точни. Така казано, не е тайна - ще бъде много трудно (да се възстанови)\", добави Тухел.", "date": "2019.01.28", "title": "Много ще е трудно Неймар да играе срещу \"Юнайтед\", каза треньорът на ПСЖ"}
{"url": "https://www.dnevnik.bg/sviat/2019/01/28/3381418_s_nacionalizum_i_populizum_bulgarskata_kultura_se/", "text": "Когато става дума за отхвърлянето на бежанци, българското правителство може да разчита на широк обществен консенсус, отбелязва авторът на публикацията в \"Дойчландфунк\" Мирко Шваниц. Той пояснява: \"Напомняйки за 500-годишното османско владичество, политиците отдавна предупреждават за някаква нова, мюсюлманска опасност, с което подклаждат прастарите страхове на българите.\" Шваниц добавя, че много творци подкрепят тази гледна точка и цитира писателя и драматург Александър Секулов, който казва следното: \"Вярвахме, че след края на социализма ще живеем в една различна Европа. Но начинът, по който се постъпи по отношение на разпределянето на бежанците, показа, че нашето днес не е нищо друго освен мутирал вариант на социалистическо планиране.\" Това е притеснително Според автора на статията изявите на българските интелектуалци в различни телевизионни дискусии и в печата пораждат впечатлението, че българите не се чувстват като равноправни европейци. Изявления като тези на Секулов подклаждат едно нарастващо антиевропейско настроение в обществото, коментира Шваниц и цитира още едно изказване на Секулов: \"Германия и Франция като големи икономически сили изсмукват по-малките икономики и крадат нашия биологичен потенциал. Потисканата от г-жа Меркел национална идентичност представлява грях. На всичкото отгоре тя покани голям брой мохамедани в Германия, а тръгвайки за там тази тълпа прегази 15 страни\". Мирко Шваниц е разговарял с кураторката Светлана Куюмджиева, която е артистичен директор на \"Пловдив 2019\". Тя изразява загриженост от това, че именити творци като Секулов често пъти възприемат безкритично терминологията на европейските популисти. Куюмджиева казва още: \"За съжаление, болшинството от днешните български творци не се включва в политическите дебати на съвремието.\" Тези творци според нея размишляват твърде рядко над истинските проблеми на обществото и много по-рядко от останалите творци в Източна Европа проявяват активен социален и политически ангажимент. \"Българската култура се изолира от Европа\" Същото мнение споделя и писателят Георги Господинов, който казва: \"Има ясни белези за това, че българската култура се изолира от Европа. Тя е толкова погълната от самата себе си, че процесите на дезинтеграция в Европа изобщо не я интересуват. Възможно е подобно явление да се наблюдава и другаде в Европа, но процесът в момента се наблюдава най-ясно именно в българските културни среди.\" Най-лошата последица от това според Господинов е фактът, че въпросните интелектуалци на практика стимулират националистически и популистки тенденции. Ето какво казва още писателят пред \"Дойчландфунк\": \"Расте броят на национално-историческите и дори националистически романи. Множат се и гласовете срещу чужденците, ромите и останалите малцинства. Има тенденция на засилващ се антихуманизъм. Смятам, че отговорността на писателя в подобна ситуация е да дава думата на онези, чиито гласове са потискани, и да разказва историите на онези, които мнозинството би предпочело изобщо да не слуша. Длъжни сме да покажем границата, отвъд която всичко човешко започва да се руши.\"", "date": "2019.01.28", "title": "С национализъм и популизъм българската култура се изолира от Европа"}
{"url": "https://www.dnevnik.bg/detski_dnevnik/2019/01/28/3381436_na_kino_i_v_muzei_po_vreme_na_neochakvanata_vakanciia/", "text": "Детски Дневник\" събира предложения за занимания на децата по време на грипната ваканция. Ако имате информация за интересно предстоящо събитие, пишете ни на  dnevnik@dnevnik.bg . Зима в музея По време на грипната ваканция фондация \"Изиарт\" организира в София целодневни занимания за деца по История на изкуството. За записвания - на имейл  easyartbg@gmail.com  и на телефон 0879387141. Подробности -  тук . Европейско кино за учащи Домът на киното в София представя зимния семестър на специалната програма \"Европейско кино за учащи\". Програмата започва на 28 януари в 17 часа с филма \"Без милост\" на световноизвестния режисьор Фатих Акин. Творбата на Акин разказва за отчаяна и решена на всичко жена, която държи на възмездие за избитото си семейство и жестоко наказание за неонацистката групировка National Socialist Underground. Филмът получи и престижната награда на Холивудската международна преса \"Златен Глобус\" в категорията чуждоезичен филм. Входът е свободен, а подробности и пълната програма -  тук . Киноучилище Всички здрави деца, които са фенове на киното, телевизията, фотографията и анимацията, са добре дошли в \"Детска къща\", за да сътворят чудни филми. \"Всеки ден по време на неочакваната ваканция ще се забавляваме дигитално\", обещават организаторите. Заниманията, организирани съвместно с NIM Animation, ще се проведат - ул. \"Александър фон Хумболт\" 8. Киноучилището и подходящо за деца над 7-годишна възраст. За повече информация и записвания: тел. 0899 999 190 или 0885 644 355. Подробности -  тук .", "date": "2019.01.28", "title": "На кино и в музей по време на неочакваната ваканция"}
{"url": "https://www.dnevnik.bg/sviat/2019/01/28/3381423_venecuelskata_opoziciia_pregovaria_s_voenni_za_da/", "text": "Венецуелската опозиция преговаря с благоразположени към нея военни и правителствени служители, заяви лидерът ѝ  провъзгласил се за президент  Хуан Гуайдо в интервю за вестник \"Вашингтон пост\". \"Разговаряме с правителствени служители и с  представители на армията . За тях това е изключително деликатно от гледна точка на личната им сигурност. Срещаме се с тях, но дискретно\", разкри Гуайдо. Антонио Риверо, венецуелски генерал в изгнание в Маями, обяви, че е разговарял с военни с всякакви чинове, които са недоволни от все по-изолирания Николас Мадуро, но се страхуват изцяло да скъсат с него. \"Много от войниците са отчаяни. Въоръжените сили вече са сломени\", каза Риверо. В интервюто за  \"Вашингтон пост\"  Гуайдо казва също, че опозицията ще се опита да достави във Венецуела храна благодарение на обещаните от Съединените щати като помощ 20 милиона долара и предложения от Колумбия, Бразилия, Аржентина, Парагвай и Европейския съюз. Едва в началото Николас Мадуро отхвърляше в миналото предлаганата му помощ с твърдението, че информацията за глада във Венецуела е лъжа, измислена от враговете му. \"Хуманитарната помощ заема централно място в нашата политика. Смятаме, че това ще бъде нова дилема за режима и за въоръжените сили. Те ще трябва да решат дали са на страната на народа и искат да подобрят положението в страната, или ще го игнорират\", изтъкна Гуайдо. Според него противопоставянето му с Мадуро е в началната си фаза и много въпроси трябва да бъдат решени, преди да се стигне до нови избори. Опозиционният лидер намекна, че за това ще са необходими от шест до девет месеца, при положение че Мадуро се оттегли от властта и избирателната система бъде бързо прочистена от корупция. Признаването на Гуайдо за временен президент на Венецуела постави пред формиращото се негово правителство практически въпроси като например как да плаща за наема на сгради за посолства и откъде да вземе пари за възнаграждения на служителите. Опозицията заяви, че Гуайдо разчита отчасти на замразените от Съединените щати венецуелски авоари, които правителството на Тръмп  обеща да му предостави  за дипломатически и управленски цели. Лидерът на опозицията посочи, че временното правителство иска  да установи контрол върху \"Ситго\"  (Citgo), американското подразделение на държавната петролна компания на Венецуела \"Петролеос де Венесуела\" (PDVSA). Битката за армията И  Мадуро  води битка за влияние на армията, разказва ДПА. Той посети вчера 41-ва бригада във военната база Форт Парамакай, където войниците скандираха: \"Винаги верни, никога предатели\". Той беше придружаван от министъра на отбраната Владимир Падрино. Междувременно Хуан Гуайдо, който в сряда се самопровъзгласи за президент, публикува одобрен от парламента закон за амнистия на всички военни, които се присъединят към целящото възстановяване на демокрацията във Венецуела опозиционно движение. \"Споделете това с войниците в семействата си, с приятелите и съседите си\", написа Гуайдо в \"Туитър\". Депутати и студенти от опозицията предадоха документа на представители на венецуелската Национална гвардия. Висшето военно командване до този момент изразява подкрепа за Мадуро. Гуайдо призова армията да помогне на парламента за свалянето на Мадуро. Военният аташе на Венецуела в САЩ Хосе Луис Силва заяви в събота, че не признава президента Николас Мадуро, когото смята за узурпатор, и признава Хуан Гуайдо за легитимен временно изпълняващ длъжността президент. Междувременно Гуайдо свика в \"Туитър\" нови демонстрации за сряда и събота. Именно в деня на протести миналата сряда той се самообяви за президент.", "date": "2019.01.28", "title": "Венецуелската опозиция преговаря с военни, за да окаже натиск върху Мадуро"}
{"url": "https://www.dnevnik.bg/sport/2019/01/28/3381426_luka_donchich_vleze_v_istoriiata_na_nba_video/", "text": "Лука Дончич влезе в историята на НБА с поредния си силен мач за \"Далас маверикс\". Словенецът стана първият играч под 20 години, който постига \"трипъл-дабъл\" с над 30 точки. Младият баскетболист завърши с 35 точки, 12 борби и десет асистенции. Той е и първият тийнейджър, успял да направи повече от един \"трипъл-дабъл\" в НБА. Досега най-младите играчи от НБА, постигнали два \"трипъл-дабъла\" в един сезон, бяха Лонзо Бол (20 години и 23 дни и Леброн Джеймс (20 години и 23 дни). Дончич ще навърши 20 години на 28 февруари. Въпреки силната игра на словенеца \"Далас\" загуби със 120:123 от \"Торонто раптърс\". \"Торонто\" е втори в Източната конференция с 37 победи и 15 загуби, а \"Маверикс\" е 12-и в Западната с 22 успеха и 27 поражения.", "date": "2019.01.28", "title": "Лука Дончич влезе в историята на НБА (видео)"}
{"url": "https://www.dnevnik.bg/sviat/2019/01/28/3381419_kitaiski_sud_izprati_izvesten_pravozashtitnik_v/", "text": "Китайският адвокат правозащитник Ван Цюанчжан бе осъден днес на четири години и половина затвор за подривна дейност, предаде \"Франс прес\". Агенцията се позовава на съда в град Тиендзин, Северен Китай. Ван бе \"признат за виновен в подривна дейност по отношение на държавата и бе осъден на четири години и шест месеца затвор, а също така лишен от политически права за пет години\", се посочва в изявление на съда. Четиридесет и двегодишният адвокат е защитавал политически дейци, членове на забранени организации и селяни, лишени от земите им. Той бе част от групата от близо 200 правозащитници, арестувани през юли 2015 г. През януари 2016 г. бе обвинен в подривна дейност, а процесът срещу него започна на 26 декември. На съпругата на Ван Ли Вънцзу бе попречено да напусне дома си в Пекин, за да отиде в Тиендзин (намиращ се на стотина километра от китайската столица) за процеса срещу съпруга си. Организацията \"Амнести интернешънъл\" нарече делото срещу Ван \"жесток маскарад\". То предизвика тревога в много страни, сред които и Германия. Канцлерът Ангела Меркел се срещна миналата пролет с Ли Вънцзу по време на посещението си в Пекин. /БТА", "date": "2019.01.28", "title": "Китайски съд изпрати известен правозащитник в затвора за подривна дейност"}
{"url": "https://www.dnevnik.bg/evropa/evropeiski_parlament/2019/01/28/3381435_partiiata_na_makron_iska_da_prevurne_evroizborite_v/", "text": "За разлика от други групи партията на френския президент Еманюел Макрон \"Република, напред!\" си дава време до началото на март да реши кой да води листата й за евроизборите, надявайки се така да има достатъчно време, за да мобилизира политическите си партньори в Европейския парламент, пише EurActiv. Името на човека, който ще води листата на \"Република, напред!\" на европейските избори ще бъде разкрито между края на февруари и началото на март. Решението бе защитено от генералния пълномощник на мажоритарната партия, Станислас Герини. \"Ако искаме мнозинство в Европейския парламент, е нормално да отделим време, за да изберем правилния човек\", посочи той. Ако изборите се провеждаха сега, партията би била на първо място с 23.5% от гласовете според проучване на \"Елаб\". Това е увеличение с 4% в сравнение с анкета от ноември и осигурява на Макрон удобно предимство пред крайнодесния \"Национален сбор\" на Марин льо Пен, който получава 20.5%. Консервативната \"Републиканците\" би получила 12.5% от гласовете, следвана от крайнолявата \"Непокорна Франция\" (9.5%) и Зелените (9%). Данните не взимат предвид евентуална  листа на \"жълтите жилетки\" . Тя би засегнала слабо \"Република, напред!\" и по-скоро  би отнела повече гласове от \"Национален сбор\" . Крайнодясната партия спечели първото място на последните избори за Европейски парламент през 2014 г. и сега разполага с 24 места в институцията. Кампания срещу Льо Пен \"Искаме да спечелим битката на идеи в Европа и да гарантираме, че нашите идеи управляват Франция и Европа\", заяви Герини, според когото предстоящите европейски избори ще са \"историческо събитие\". Той отправи критики към \"Национален сбор\" и фалшивата информация, разпространявана в Европа от крайнодясната партия. През последните седмици партията на Льо Пен разпространи фалшива информация за световния пакт срещу миграцията и за  новия френско-германски договор , който според нея  включва отстъпване на територии  на Германия в граничните региони на Елзас и Лотарингия. \"Кампанията за европейските избори ще е кампания на фалшиви новини\", допълни Герини. И докато програмата за кампанията на \"Република, напред!\" на национално ниво изглежда добре наредена, нещата все още са неясни на европейско равнище. Дискусиите с групата на Алианса на либералите и демократите за Европа (АЛДЕ) продължават, заяви Герини, признавайки АЛДЕ за \"естествен партньор\". За момента обаче партията отказва да води съвместна кампания с политическата група, която е четвъртата по големина сила в Европейския парламент. \"Продължаваме дискусиите, но с намерение да отидем отвъд това\", посочи Герини, който се надява партията му да бъде част от \"по-силна политическа група в Европейския парламент и тогава да изгради мнозинство с прогресивните сили\".", "date": "2019.01.28", "title": "Партията на Макрон иска да превърне евроизборите в дуел с Льо Пен"}
{"url": "https://www.dnevnik.bg/razvlechenie/2019/01/28/3381432_chernata_pantera_vze_goliamata_nagrada_ot_gildiiata_na/", "text": "Филмът \"Черната пантера\" спечели голямото отличие на наградите на Гилдията на филмовите актьори в неделя вечерта, с което подсили предположенията, че вероятно ще бъде отличен и на предстоящите следващия месец награди \"Оскар\", съобщи \"Ройтерс\". Лентата на Marvel Studios взе отличието за най-добър актьорски състав, което бе изненадващ триумф, след като  за фаворит се смяташе \"Роди се звезда\"  с Брадли Купър и Лейди Гага, който имаше най-много номинации, но накрая на вечерта си тръгна без нито една награда. \"Черната пантера\" бе приет много добре от публиката и стана вторият най-доходоносен филм в световния боксофис през 2018 г., след като допълнително бе аплодиран за тематиката и избора на предимно чернокож актьорски състав. \"Не мислех, че ще ми се наложи да говоря\", каза изненаданият актьор Чадуик Боузман на сцената, заобиколен от останалите си колеги от филма. Той заяви, че всички те добре знаят какво значи да ти кажат, че няма място да те включат, макар да си още \"млад, талантлив и чернокож\", с което направи референция с текста от песента Young, gifted and Black на Нина Симон от 1969 г.. Победата на \"Черната пантера\" е знак, че филмът ще има силна подкрепа в надпреварата за \"Оскар\" тази година. Обикновено изборът на гилдията е силен признак за отличията на академията, тъй като актьорите представляват голяма част от състава на гласуващите за наградите \"Оскар\". Само един филм за последните 23 години е печелил престижната награда за най-добър филм на академията, без да е бил номиниран за отличията на Гилдията на филмовите актьори. Това бе миналогодишният победител \"Формата на водата\". Този сценарий обаче може да се повтори и тази година, след като гилдията пропусна някои от  номинираните за най-добър филм  в своята категория за актьорски състав. Сред тях са \"Рома\" на Алфонсо Куарон, британската комедийна драма \"Фаворитката\" и носителят на \"Златен глобус\" за комедията \"Зелената книга\". \"Зелената книга\" все пак взе награда от гилдията. Махершала Али получи отличието за най-добра поддържаща роля за образа на джаз пианиста Дон Шърли. Емили Блънт пък бе отличена за поддържаща роля в хоръра \"Нито звук\". Рами Малек, който преодоля съревнованието с Брадли Купър от \"Роди се звезда\" и звездата от \"Вице\" Крисчън Бейл за най-добър актьор във водеща роля, говори за героя, който изпълнява. \"Взимам известна сила от него - за това да излизаш напред и да живееш по най-добрия възможен за теб начин и да бъдеш точно това, което искаш да бъдеш\", каза Малек за Меркюри. 71-годишната Глен Клоуз, която си тръгна с наградата за най-добра актриса във водеща за роля от филма \"Съпругата\", сподели, че на церемонията е дошла със сватбения пръстен на баба си, тъй като наскоро разбрала, че тя е искала да бъде актриса. За нея това обаче изборът на такава професия не е бил възможен, допълни Клоуз. Наградите на Гилдията на филмовите актьори по категории: Най-добър актьорски състав на игрален филм: \"Черната пантера\" Най-добър актьор във водеща роля от игрален филм: Рами Малек в \"Бохемска рапсодия\" Най-добра актриса във водеща роля от игрален филм: Глен Клоуз в \"Съпругата\" Най-добър актьор в поддържаща роля от игрален филм: Махершала Али в \"Зелената книга\" Най-добра актриса в поддържаща роля от игрален филм: Емили Блънт в \"Нито звук\" Най-добър актьорски състав на драматичен сериал: This Is Us Най-добър актьор в драматичен сериал: Джейсън Бейтман в Ozark Най-добра актриса в драматичен сериал: Сандра Оу в Killing Eve Най-добър актьорски състав на комедиен сериал: The Marvelous Mrs. Maisel", "date": "2019.01.28", "title": "\"Черната пантера\" взе голямата награда от Гилдията на филмовите актьори"}
{"url": "https://www.dnevnik.bg/sviat/2019/01/28/3381439_avstraliia_prizna_guaido_za_vremenen_prezident_na/", "text": "Австралия признава председателя на венецуелския парламент Хуан Гуайдо за временен президент на страната, обяви днес австралийският министър на външните работи. \"Австралия признава и подкрепя председателя на Националното събрание Хуан Гуайдо за временно изпълняващ длъжността президент (...) докато  не се състоят избори \", се посочва в комюнике на министър Марис Пейн, цитирано от \"Франс прес\". Тя се обяви също за \"преход към демокрацията във Венецуела възможно най-скоро\". \"Ние призоваваме всички страни да работят конструктивно за мирно решаване на ситуацията, включително връщане към демокрация, спазване на върховенството на закона и на човешките права на венецуелския народ\", заяви Марис Пейн. Хуан Гуайдо вече бе признат за временен президент от  САЩ, Канада ,  Израел , Албания, Грузия, Швейцария, Организацията на американските държави и страните от Групата на Лима с изключение на Мексико. Шест страни от ЕС - Испания, Португалия, Франция, Белгия, Германия и Великобритания -  обявиха в събота, че ще признаят Хуан Гуайдо  за временен президент, ако до 8 дни президентът Мадуро не свика избори. Мадуро категорично отхвърли този европейски ултиматум, припомня агенцията. /БТА", "date": "2019.01.28", "title": "Австралия призна Гуайдо за временен президент на Венецуела"}
{"url": "https://www.dnevnik.bg/bulgaria/2019/01/28/3381455_kak_se_preodoliava_naprejenieto_v_ofisa/", "text": "Това е историята на управител от Плевен, но този случай не е единичен. Стресът от работното място е познат на мнозина, дори и на хора, които не са на толкова високи позиции в дадена компания. Хроничната преумора е присъща за съвременния начин на живот и особено за мениджъри, които работят в крайно динамична среда и при голяма степен на несигурност. Ако продължи дълго обаче, това състояние може да надхвърли усещането за психологически дискомфорт и да доведе до сериозни здравословни проблеми. Но има ли начин един мениджър да съчетава бизнеса си със спокоен и здравословен начин на живот и как? Преди всичко е необходимо да формулирате целите си - колко искате да се разраснете, колко да печелите и как това да се случва във времето - за една, пет или десет години. За да не се налага постоянно да \"гасите пожари\", опитайте се да степенувате задачите по важност и да предвиждате достатъчно ресурси - време, хора, машини, финансови средства за всяка от тях. Открийте нещата, които ви натоварват излишно и ви губят времето - твърде много срещи, прекомерно дълги оперативки, многобройни и дълги телефонни разговори. Трябва да знаете добре с какви обективни и субективни възможности разполагате, колко свръхнатоварване можете да поемете и за какъв срок, какви резерви имате и при какви условия. Реалистичното планиране на дейностите и делегирането на отговорности ще облекчи ежедневието ви и ще ви даде възможност да се фокусирате върху стратегическите задачи. Когато подреждате нещата и правите плановете, предвиждайте и време за почивка - не само за вас самия, но и за целия персонал. Преуморените хора не са ефективни и няма смисъл да прекарват допълнителни часове на работното място. Старайте се и да разграничавате служебния от личния живот. Не се лишавайте от сън и от любимите си занимания. Спомнете си или открийте това, което ви доставя удоволствие и ви зарежда. Ако пък искате по-спокойна работна среда, разгледайте актуалните обяви за работа на  Karieri.bg .  търси: Търговски представител търси: БАНЕР АДМИНИСТРАТОР Key Account Manager PHP програмист  търси: Financial controller Marketing Specialist  търси: DIRECTOR CONTROLLING & RISK MANAGEMENT AND REPORTING DEPARTMENT   търси: Експерти в дирекция \"Икономически изследвания и прогнози\"   търси: Senior Banker at Customer Relations Department   търси: Audit Manager  търси: Accountant  търси: Юрист", "date": "2019.01.28", "title": "Как се преодолява напрежението в офиса"}
{"url": "https://www.dnevnik.bg/biznes/turizam/2019/01/28/3381467_skok_na_poseshteniiata_na_bulgarite_v_surbiia_s_10/", "text": "Пътуванията на български граждани в чужбина през декември 2018 г. са 478.4 хил., или с 4.2% над регистрираните през същия месец година по-рано. Най-много са се увеличили визитите зад границя в Сърбия с 10%, сочат данните на Националния статистически институт, съобщени днес. Ръст на задграничните пътувания се наблюдава също към Турция (8.6%), Македония (7.8%), Румъния (6.2%) Германия (5.3%,) и други. Същевременно най-голям отлив на визитите има от Нидерландия (- 14.3%), Словения (-5.4%), и Франция (- 4.4%). Най-голям относителен дял от общия брой пътувания на български граждани в чужбина през декември 2018 г. формират пътуванията с други цели (гостуване, обучение, посещение на културни и спортни мероприятия) - 49.4%, следвани от пътуванията с цел почивка и екскурзия (27.6%), и командировките (23.0%). През последния месец на миналата година българите са пътували най-много до Турция (112.2 хил.), Гърция (88.8 хил)., Германия (41.2 хил.), Сърбия (36.1 хил.) и други. С 4% повече чужденци са минали през България През декември 2018 г. посещенията на чужденци в България са 619.9 хил., или с 4% повече в сравнение със същия месец на предходната година. Над 29% от тях са преминали през страната транзитно. От общия брой чужденци, посетили България през декември 2018 г., делът на гражданите от Европейския съюз е 56.6%, или с 5.5 на сто повече в сравнение със същия месец на предходната година. Увеличават се посещенията на граждани от Обединеното кралство (46.3%), Германия (14%), Италия (11.5%) и други. Същевременно намаляват посещенията на граждани от Чешката република (- 12.6%), Австрия (- 4.7%), Гърция (-3.0%) и други. Увеличават се и посещенията на граждани от групата \"Други европейски страни\" - с 1.6%, като най-голям е ръстът на посещенията на граждани от Сърбия - с 6.4%. През декември 2018 г. преобладава делът на посещенията с други цели - 46.3%, следвани от посещенията с цел почивка и екскурзия - 35.4%, и със служебна цел. През декември 2018 г. България е била най-посещавана от румънци (136.8 хил.), гърци (105.0 хил.) и Турци (94.4 хил.).", "date": "2019.01.28", "title": "Скок на посещенията на българите в Сърбия с 10% отчете статистиката за декември"}
{"url": "https://www.dnevnik.bg/politika/2019/01/28/3381314_s_iskane_za_radikalna_promiana_na_politikata/", "text": "В изявление по повод втората година от встъпването си в длъжност президентът Румен Радев атакува остро управляващата коалиция на ГЕРБ и \"Обединените патриоти\", обяви се за радикална промяна на политическата среда и стила на управление и обяви, че ще създаде съвет за стратегическо развитие на България, който да предложи алтернативи на икономическия и идеен застой в страната. Държавният глава отчете работата си заедно с вицепрезидента Илияна Йотова в Гербовата зала на президентството, а пресконференцията им беше предавана на живо в страницата на институцията във \"Фейсбук\". В изложението си Румен Радев повтори много от критиките, които отправяше към правителството на Бойко Борисов през изминалата година - за нарушаване на демократичните ценности, допускане на лобизъм и корупция, прикриване на порочни практики в обществените дела. Както и в предизвикалото противоречиви коментари  новогодишно обръщение към нацията , Радев заяви, че 2018-та е била \"година на илюзорна стабилност, нарастване на беззаконието и ерозия на демократичните ценности\". Допълни, че в нея президентската институция често била \"последна преграда пред лобизма и безотговорни политически действия\". За радикална промяна Очакванията на обществото са за неотложни всеобхватни спасителни мерки за повишаване на жизнения стандарт и качеството на живост и за излизане от демографската безпътица, каза президентът. Той се обяви за радикална промяна на политическата среда и стила на управление: \"Историята е показала, че закърняването на демокрацията води до създаването на тесен елит, който трансформира властта в облаги и ги влага в още власт, като така бетонира властта си и порочният кръг се затваря\", заяви държавният глава. Той допълни, че следствията са бедност, незадоволителен темп на развитие, чувство за безпътица, демографска катастрофа. Румен Радев обяви, че формира съвет за стратегическо развитие на България с участието на интелектуалци и високо квалифицирани специалисти. Органът ще трябва да изработи и предложи алтернативи на социалния блокаж и на икономическия и идеен застой, в който се намира страната, уточни Радев. По думите му съставът ще бъде обявен идните дни с президентски указ и тогава ще бъдат оповестени повече подробности за задачите и работата на съвета. Проверки на политиците Крайно време е да се разграничат корумпирани от ограбвани, сенчест бизнес от почетно предприемачество, призова Румен Радев. Той настоя механизмите за регулиране на властта да бъдат разширени и вместо само проверка на декларациите за имуществото, да се прави проверка и какви пари харчат публичните личности, както и дали имат възможности за скриване на активи, пари и имоти. По думите на държавния глава за да върви напред, обществото трябва да се възстанови доверието на гражданите в органите на властта, а това неизбежно минава през възмездието. Той апелира антикорупционната комисия (КПКОНПИ), прокуратурата, МВР и службите да навлязат \"и в старателно отбягвания периметър на властта, в потенциални зависимост на политици, фирми, които печелят крупни обществени поръчки и подставени лица\". Ако това не стане, разпадът ще продължи, а търсенето на справедливост може да излезе извън рамките на закона, предупреди Румен Радев. Той посочи, че управляващият елит трябва да реши въпроса за ускореното развитие на страната. Като задължителни условия пред партиите с амбиция да управляват страната той посочи излъчването на високо компетентни, образовани и почтени хора, работещи в полза на обществото; изчистване от некомпетентни и корумпирани кадри с управленски амбиции. За евро-атлантическите ценности Президентът направи подробен преглед на външнополитическата си дейност, акцентирайки на успехите си в срещите и инициативите си на Балканите, които бяха основна тема на воденото от кабинета председателство на Евросъюза през първата половина на миналата година. Той подчерта, че във всичките си изяви зад граница е продължил да отстоява българската позиция и европейските принципи на единство, солидарност и равнопоставеност. Посещението ми в Москва възстанови политическия диалог на най-високо ниво след дълго прекъсване и обществото очаква правителството да материализира постигнатото, каза Румен Радев.", "date": "2019.01.28", "title": "С искане за радикална промяна президентът свиква съвет за стратегическо развитие на България (допълнена)"}
{"url": "https://www.dnevnik.bg/evropa/2019/01/28/3381463_koi_dnes_nosi_otgovornostta_za_ujasite_na_nacistkiia/", "text": "На Германия ѝ беше нужно много време, докато осъзнае, че е мигрантска държава. Хора от цял свят искат да живеят и работят в Германия. Все още мнозина обаче отказват да разберат, че това не означава само културно обогатяване. От гледна точка на демографското развитие гражданите на най-голямата икономическа сила в Европа няма да могат да поддържат своя жизнен стандарт без работната сила и компетентността на хората от други страни. Този въпрос трябва да бъде задаван Днес, 74 години след като концлагерът \"Аушвиц\" бе освободен, е добре да се замислим какво всъщност означава човек да иска да емигрира в Германия, да работи тук и дори да желае да получи германско гражданство. Германия носи отговорността за избиването на най-малко шест милиона евреи. Тя носи и отговорността за смъртта и мъките на милиони други хора в Европа и другаде по света. Тази история на Германия никога не може да бъде забравена. Тя трябва да продължи да живее чрез възпоменателни дни като днешния. Погледът към тази мрачна част от германската история не бива да остава вкопчен само в ужасите на миналото. Той трябва да бъде отправен и напред. Той трябва да ни кара да се замисляме често над въпроса: какво трябва да направим ние тук и сега, за да носим подобаващо тази особена отговорност? Последните оцелели от Холокоста, а и последните престъпници са към края на своя житейски път. Именно заради това ние трябва да търсим други пътища, за да доближим тази отговорност до младите хора, бъдещите избиратели и бъдещите политици. Защото колкото повече време минава от ужасяващото нацистко минало, толкова по-трудно става да поддържаме тази отговорност жива и в настоящето. Отвъд всички партийни граници Правилно и важно е учениците да бъдат информирани. Да се организират посещения на цели училищни класове в концентрационните лагери, но и по бойните полета при Вердюн. Важно е и това: демократичните политически сили отвъд всякакви партийни граници да се обединят в последователната борба срещу антисемитизма и омразата. Също толкова важно е да обясним на онези, чиито предци не са живели тук по времето на най-мрачната фаза от германската история, или на онези, които са пристигнали скоро в Германия, че и те самите трябва да са готови да носят тази отговорност. Защото тя няма нищо общо с индивидуалната вина, а с образа на Федерална република Германия. И тази яснота е част от днешния Ден в памет на жертвите на Холокоста.", "date": "2019.01.28", "title": "Кой днес носи отговорността за ужасите на нацисткия режим"}
{"url": "https://www.dnevnik.bg/politika/2019/01/28/3381472_prezidentut_obiavi_podkrepa_za_budesht_politicheski/", "text": "Президентът Румен Радев обяви днес, че би подкрепил нов политически проект, ако той работи за модернизация на България. Друго условие е да защитава ценности като законност, справедливост и суверенитет. През 2018 г. зачестиха спекулациите за бъдещ политически проект на президента. Инициативен комитет на историка Георги Марков призовава  държавният глава да оглави единението на нацията . Досега Радев е намекнал само, че  не изключва възможността за президентска република  и е очертал вероятност  за поява на нови партии у нас, ако \"разочарованието на хората от политическото статукво продължава да расте\" . И днес обаче не спира да призовава за единение. \"Законността е алтернатива на произвола и лобизма. Утвърждаването на закона е първото нещо, което трябва да направим. Да пречупим корупцията; да си отвоюваме свободата на словото, защото виждате какво се случва с критиците на властта; да върнем усещането на гражданите за сигурност и справедливост. А това всичко започва с безкомпромисно прилагане на закона\", обяви Румен Радев днес. После отговори на въпрос на журналисти така: \"Дали бих подкрепил нов политически проект? Да, ако той отстоява тези ценности и работи за модернизацията на България\". За честни предсрочни парламентарни избори  На пресконференцията за отчет за втората година от мандата си  държавният глава каза, че вече въпросът не е дали, а кога ще бъдат предсрочните парламентарни избори. Преди това обаче той поиска да се реформират изборните правила, за да се гарантира честността на изборите. Президентът настоя за машинно гласуване, видеонаблюдение при броенето на бюлетините, актуализация на избирателните списъци и премахване на т.нар втори протокол на секционните избирателни комисии, който бил обект на манипулации. Миналата есен президентът каза, че  предсрочни парламентарни избори в момента не са алтернатива , а управляващите трябва да се фокусират върху проблемите. Мнението му не се хареса на лидера на БСП Корнелия Нинова, която от месеци обявява партията си за алтернатива и иска спешни нови избори. Последен шанс за парламентарната република Днес Румен Радев отново обяви, че преди него е имало отстъпление от правомощията на държавния глава. \"Дали ще се потърси увеличение на правомощията на президента зависи от развитието на политическите процеси в страната и решимостта на обществото да се преборите с имитацията на управление. Ако и следващият парламент излъчи компромисна и блокирана в зародиш коалиция или пък формира безпринципна коалиция в името на властта, това ще бъде последното раздаване на картите в настоящата политическа система\", обяви още държавният глава в отговор на въпрос на журналисти за разширяване на правомощията му. Президентът обяви още създаването на Съвет за стратегическо развитие на България към администрацията си, който да се бори със застоя с идеи и решения. Той поиска и радикална промяна в страната (още за отчета на президента четете  тук ). \"Тези идеи (бел. авт. - идеите на съвета) трябва да бъдат подкрепени от хората. Ние трябва да осъзнаем едно - че никой не може да ни реши проблемите без наше участие. Колкото пъти сме разчитали на чудо, толкова пъти сме оставали излъгани\", каза още Радев. Попитан дали има тема, по която може да работи с правителството на Бойко Борисов, президентът каза: \"Не виждам база за партньорство при сегашния курс на управление. Той е конфронтационен. Правителството концентрира власт отвъд отредената му от Конституцията и нарушава балансите на власт. Това личи и в отношението му към Народното събрание, и във външната политика, и в изпълнението на закона за държания бюджет\". На въпрос за обвинението срещу депутата от \"БСП за България\" за пране на пари от КТБ Елена Йончева Радев каза, че сред обществото расте убеждението, че това е политическо преследване. \"Има и други големи медии, които са получавали огромни суми от тази банка? За какво са ги използвали? Като големи медии, защо те не са разбрали за престъпния произход на парите и защо те не са подведени под отговорност?\".", "date": "2019.01.28", "title": "Президентът обяви подкрепа за бъдещ политически проект (допълнена)"}
{"url": "https://www.dnevnik.bg/bulgaria/2019/01/28/3381483_sofiia_obiavi_gripna_epidemiia_v_nad_1370_uchilishta_v/", "text": "В над 1370 училища и детски градини са преустановени учебните занятия. От днес в грипна ваканция са учениците от 267 училища в София-град, от 124 училища в област Благоевград, от 105 училища в област Плевен и от 41 училища в област Кюстендил, съобщава Министерството на образованието.  Учениците от София-град и област Плевен няма да са на училище до 5 февруари включително, докогато е и междусрочната ваканция. Учебни занятия в благоевградските и кюстендилските училища няма да се провеждат до 1 февруари, включително. В грипна ваканция от днес са учениците и от областите Велико Търново, Русе, Разград, Добрич и Кърджали. Продължава грипната ваканция за 194 училища в Пловдивско, по 122 училища в област Варна и област Пазарджик, за 80 училища в област Хасково и за 43 училища в област Ямбол. В област Видин няма занятия в 32 училища и две детски градини по предписание на РЗИ. В 22 училища в област Враца и 7 училища в област Ловеч също няма учебен процес. Поради лоши метеорологични условия не се учи в 8 училища в област Смолян. В предгрипна обстановка е област Търговище. От днес София, Благоевград и Кюстендил са е в грипна епидемия. Училищата в София ще бъдат затворени до следващия понеделник - или от 28 януари до 4 февруари включително. Към това се добавя и 5 февруари, когато е междусрочната ваканция, и така първият учебен ден ще бъде на 6. В Благоевград учебните занятия са преустановени до 1 февруари включително. РЗИ – Кюстендил, обявява грипна епидемия на територията на област Кюстендил. И там занятията на учениците ще бъдат подновени на 4 февруари, понеделник. До второ нареждане в трите области се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.", "date": "2019.01.28", "title": "София обяви грипна епидемия, в над 1370 училища в страната няма да се учи днес"}
{"url": "https://www.dnevnik.bg/sport/2019/01/28/3381479_fernando_alonso_postigna_pameten_triumf_pod_dujda_v/", "text": "Двукратният световен шампион във Формула 1 Фернандо Алонсо триумфира в престижното автомобилно състезание \"24-те часа на Дайтона\". Легендарната надпревара по издръжливост предложи много емоции, като тя беше два пъти спирана заради проливния дъжд на пистата във Флорида. Алонсо беше част от тима на \"Уейн Тейлър рейсинг\", за който караха още Ренгер ван дер Занде, Камуи Кобаяши и Джордън Тейлър. Американският отбор взе втора победа в последните три години, като за трети пореден път прототип на \"Кадилак\" е на върха. Алонсо е едва третият световен шампион във Формула 1, който печели \"24-те часа на Дайтона\". Това са правили още Фил Хил (1964 г.) и Марио Андрети (1972 г.). Победата в \"24-те часа на Дайтона\" е втора за Алонсо в еднодневните състезания по издръжливост, след като преди година  испанецът триумфира \"24-те часа на Льо Ман \". \"Изживяването беше невероятно. Проведохме състезанието по перфектен начин, като бяхме конкуренти във всякакви условия - на сухо, мокро, през нощта и през деня\", каза Алонсо след края на състезанието. Победата дойде драматично, след като 37-годишният испанец излезе начело секунди преди спирането на състезанието.  Бившият пилот във Формула 1  изпревари водача Фелипе Насър, който допусна грешка в първия завой, преди маршалите да развеят червен флаг и да прекратят надпреварата след 23 часа и 50 минути. ", "date": "2019.01.28", "title": "Фернандо Алонсо постигна паметен триумф под дъжда в \"24-те часа на Дайтона\""}
{"url": "https://www.dnevnik.bg/sviat/2019/01/28/3381486_sasht_usilvat_natiska_vurhu_es_za_spirane_na_severen/", "text": "Съединените щати отново са увеличили натиска върху страните от Европейския съюз заради проекта \"Северен поток 2\". Това пише германският вестник \"Ханделсблат\", като се позовава на високопоставени източници от Белия дом. Работата по газопровода продължава въпреки студените зимни месеци и над една трета от морския участък с дължина 1230 км е прокарана по дъното на Балтийско море, а строителството на тръбата с дължина 1230 км би трябвало да завърши тази година. Това обаче не устройва САЩ и е \"време да се действа\", смята събеседникът на  \"Ханделсблат\"  от администрацията на САЩ. По думите му ЕС трябва да приеме мерки, преди Русия да окаже \"прекомерно влияние\" върху европейските партньори. \"Искаме проектът да бъде спрян... Времето да се действа е сега.\" Президентът на САЩ Доналд Тръмп миналото лято обвини Германия, че със \"Северен поток 2\"  става \"заложник\" на Русия . Самият Тръмп \"е силно ангажиран\" в битката срещу проекта, пише \"Ханделсблат\". Едва 4 процента Събеседникът на изданието поддържа неотдавнашните изказвания на посланика на САЩ в Германия Ричард Гренел, който изпрати писма до компании, участващи в проекта, и предупреди за \"значителен риск от санкции\", ако те продължат да поддържат \"Северен поток 2\". Тези послания (публикувани от  \"Билд\" ) обаче не са били предназначени за публично обсъждане, добавя източникът от администрацията. Те предизвикаха отпор както от министрите на икономиката (Петер Алтмайер) и  на външните работи (Хайко Маас) , така и от председателя на управляващия Християндемократически съюз Анегрет Крамп-Каренбауер, и двамата призоваха за ненамеса в проекта. Изданието отбелязва, че едва 4% от американския втечнен природен газ отиват към Европа, за сравнение - за азиатския пазар са предназначени 59 на сто.", "date": "2019.01.28", "title": "САЩ усилват натиска върху ЕС за спиране на \"Северен поток 2\", пише \"Ханделсблат\""}
{"url": "https://www.dnevnik.bg/bulgaria/2019/01/28/3381516_vtora_sudebna_potvurdi_prisudata_na_slujiteli_na_julen/", "text": "Двама служители на \"Юлен\" са осъдени от Върховния касационен съд на по 1 година условно  за смъртта на скиор през 2014  на пистата \"Балканиада\" над Банско, съобщава в. \"Сега\". През октомври 2017 г. Георги Попов и Любен Дурчов  бяха признати за виновни  от Окръжния съд в Благоевград, че с немарливо изпълнение на дейността си са причинили смъртта на 46-годишния А.А. от Павликени. Тогава Попов е ръководител на звеното за поддръжка и безопасност на пистите, а колегата му - отговорник ски патрул. Загиналият скиор бил опитен. Констатирано е, че в деня на инцидента е имало силен вятър, който завихрял снега. При приближаването на необезопасеното оръдие за изкуствен сняг мъжът пропаднал в изровена част от снега в основата му. Въпреки добрата екипировка при удара получил черепно-мозъчна и гръдна травма. Когато спасителите стигнали до него, той бил в безсъзнание, а малко след това починал. Смъртта е била неизбежна заради тежките травми, установява аутопсията. Миналия август Софийският апелативен съд оправда Попов по едно от обвиненията, но наказанията на подсъдимите остават. По документи оръдието е на границата на пистата, но всички свидетели, които не са свързани с \"Юлен\", дават показания, че то е било върху самата писта и не е било обезопасено.", "date": "2019.01.28", "title": "Съдът потвърди присъдата на служители на \"Юлен\" за смъртта на скиор"}
{"url": "https://www.dnevnik.bg/sport/2019/01/28/3381508_fotogaleriia_shiroka_poliana_golemiiat_sniag_i/", "text": "България прие световното първенство по риболов на лед. Надпреварата се проведе в събота и неделя на язовир \"Широка поляна\" край Батак и съвпадна с обилния снеговалеж в района. На снимката: състезател от Естония се подготвя за опита си.", "date": "2019.01.28", "title": "Фотогалерия: \"Широка поляна\", големият сняг и световното по риболов на лед"}
{"url": "https://www.dnevnik.bg/bulgaria/2019/01/28/3381552_izdirvaniiat_sin_na_minju_staikov_e_potursil_pomosht_v/", "text": "Издирваният от \"Интерпол\" син на Миню Стайков - Стайко, е в \"Пирогов\", след като е потърсил помощ в болницата, съобщи БНР. При постъпването си той обявил, че е бил отвлечен и пребит. От пресцентъра на МВР казаха, че мъжът е потърсил помощ около 10.15 часа днес. Стайко Стайков се издирва от септември като част от организираната престъпна група за данъчни престъпления, пране на пари, продажба на акцизни стоки без бандерол и злоупотреби с евросредства. Миню Стайков и още десет души бяха задържани в началото на септември  при акция на спецпрокуратурата във \"Винпром Карнобат\", \"СИС индустрийс\" и \"Топаз мел\". Към момента са повдигнати обвинения на осем души, трима от които все още се издирват. Сред тях е и Стайко Стайков. Обвиненията са, че групата е организирала производството на цигари в нелегални фабрики и ги е разпространявала на черния пазар. Освен това са обвинени за данъчни престъпления и пране на пари. Преди малко повече от месец  апелативният спецсъд наложи запори  и възбрани на множество имоти, сметки и дружествени дялове на Миню Стайков. Той остава в ареста, въпреки че според защитата му в края на октомври е прекарал инсулт.", "date": "2019.01.28", "title": "Издирваният син на Миню Стайков е потърсил помощ в \"Пирогов\" след отвличане"}
{"url": "https://www.dnevnik.bg/sviat/2019/01/28/3381560_paralizata_na_amerikanskoto_pravitelstvo_e_struvala_16/", "text": "Частичното  спиране на работата на правителството  на САЩ е причинило загуби за 1.6 милиарда долара за Вашингтон и околностите, съобщава в. \"Вашингтон пост\", цитиран от ТАСС. Много организации, включително държавни ведомства, са били лишени от приходи на стойност десетки хиляди до милиони долари. Експерти са на мнение, че е нанесена вреда и на имиджа на столицата - временното  спиране на работата на държавни институции  е подкопало репутацията на правителството като надежден делови партньор и популярен работодател. Подкопан е и моралният дух на четвърт милион местни държавни служители и федерални подизпълнители, които не са получавали заплата от над месец. Това според експертите може да доведе до по-голямо търсене на работа в частния сектор и ще подкопае привлекателността на региона за инвестиции. Президентът на САЩ Доналд Тръмп в петък  подписа законопроект  за отделяне на средства за възстановяване на работата на държавните ведомства до 15 февруари. От 22 декември в продължение на 35 дни останаха без финансиране около една четвърт от правителството, включително Държавният департамент и министерствата на финансите, на търговията и на вътрешната сигурност. Това стана, след като републиканци и демократи в Конгреса не успяха да се споразумеят по държавния бюджет, в който Тръмп и републиканците искаха да се включи финансиране от 5,7 милиарда долара за изграждане на стена на границата с Мексико. Тръмп заплаши, че ако до 15 февруари не бъде постигнат компромис с Конгреса за стената по границата с Мексико, той ще въведе национално извънредно положение, за да я построи. /БТА", "date": "2019.01.28", "title": "Парализата на американското правителство е струвала поне 1.6 млрд. долара"}
{"url": "https://www.dnevnik.bg/sport/2019/01/28/3381566_junoshite_do_17_g_zagubiha_s_010_ot_belgiia_i_ostanaha/", "text": "Юношеският национален отбор до 17 години допусна тежка загуба в приятелския турнир за купа \"Развитие\" в Минск. Българите бяха разгромени при 0:10 срещу Белгия в спор за седмото място. Те получиха по пет гола в двете полувремена, които са от по 40 минути. Дотук в турнира българският състав спечели една победа - с 1:0 срещу Украйна в първия си двубой в група С. Последваха равенство 1:1 с Литва и загуба с 0:4 от Словакия. Впоследствие дойде отпадане срещу Таджикистан в двубоите за разпределение на местата от пето до осмо. В редовното време срещата завърши 1:1, а след това българите паднаха с 3:4 при дузпите.", "date": "2019.01.28", "title": "Юношите до 17 г. загубиха с 0:10 от Белгия и останаха осми в приятелски турнир"}
{"url": "https://www.dnevnik.bg/ot_vas/novini_ot_vas/2019/01/28/3381600_zima_v_jujniia_park/", "text": "В Южния парк. Почивните дни предоставиха отлично време за зимна разходка.  Въздухът-кристално чист, прекрасен изглед към Витоша, а снегът скрибуца под обувките.", "date": "2019.01.28", "title": "Зима в Южния парк"}
{"url": "https://www.dnevnik.bg/sport/2019/01/28/3381582_tom_breidi_planira_da_igrae_do_45_godini/", "text": "Том Брейди се готви за деветото си участие в  Супербоул  и не мисли това да бъде последната му поява в мача за титлата в Националната футболна лига (НФЛ). Легендарният куотърбек на \"Ню Инглънд пейтриътс\" е на 41 години и ще опита да подобри куп рекорди в неделя през нощта, когато неговият тим се изправя срещу \"Лос Анджелис рамс\". При победа на \"патриотите\"  Брейди  ще спечели своя шести шампионски пръстен. В историята на НФЛ няма друг играч с толкова победи в Супербоул. Освен това куотърбекът може да стане най-възрастният играч на поста извел тима си до трофея \"Винс Ломбарди\". В последните седмици в САЩ се коментира активно въпроса дали Брейди няма да сложи край на славната си кариера след Супербоул. Куотърбекът влезе в НФЛ през 2000 г. и до момента е играл само за \"Пейтриътс\". \"Шансът да се откажа след Супербоул е нулев. Казвал съм го и преди, но имам чувството, че повтарям един и същи отговор, а никой не ми вярва\", каза Брейди пред ESPN. Той добави, че целта пред него остава да играе докато навърши 45-годишна възраст. Това означава, че Брейди трябва да остане поне до 2023 г. и да има 23-годишна кариера в Лигата. \"Знам колко трудно е подобно нещо, знам и какво ми костваше, за да съм на ниво през тази година. Надявам се, че това ще ми помогне, за да съм по-добър през следващия сезон. Всяка една година е тежка от предходната, но целта си остава същата – да съм тук до 45.\" През сезона Брейди подаде 29 тъчдаун паса и 11 пъти негови подавания бяха пресечени. Успеваемостта му дотук е 97.7, което е най-ниският показател, регистриран от куотърбека от 2014 г. насам.", "date": "2019.01.28", "title": "Том Брейди планира да играе до 45 години"}
{"url": "https://www.dnevnik.bg/sviat/2019/01/28/3381619_feisbuk_zategna_pravilata_za_politicheski_reklami/", "text": "Фейсбук\" ще казва на европейските си потребители кой купува рекламите, които виждат. Освен това реклами ще могат да се купуват само от хора, пратили на социалната мрежа доказателства за идентичността си. Действието на тези мерки ще започне от март. Те са част от  опитите на компанията  да попречи на разпространението на дезинформация преди европейските избори, след като  множество скандали  в  последните  години   урониха  сериозно  репутацията  ѝ. Показването на допълнителна информация за рекламодателите ще се отнася и съдържание за оспорвани и важни обществени въпроси, дори то да не включва призивите на определена партия или кандидат, уточняват от \"Фейсбук\". Информацията ще бъде видима за потребителите, стига да кликнат на съобщението \"платено от\", което ще се показва до всяка реклама. То ще ги препраща към Рекламната библиотека на социалната мрежа, където ще могат да видят до колко души е стигнала конкретната реклама, какви са демографските им данни, колко е платено за нея и къде се разпространява тя. Рекламодателите ще трябва да уведомят компанията откъде идват парите за дейността им. За тези във Великобритания например, където функцията вече е налична, \"Фейсбук\" проверява активността на профила и иска пощенски адрес на потребителя, както и копие от личен документ. Подобни мерки ще бъдат въведени и в други държави, където предстоят избори – сред тях Индия, Украйна и Израел. \"Фейсбук\" ще създаде и два нови регионални центъра – в Дъблин и Сингапур, които ще се занимават предимно с провеждането на изборите. Какво е направено досега Компанията вече има действащи процедура по отношение на фалшивите новини – ако те нарушават Стандартите на общността, директно ги премахва от платформата. Ако не нарушават правилата на социалната мрежа, но пък имат подвеждащи заглавия или сензационалистки привкус, \"Фейсбук\" ограничава разпространението им и показва на потребителите повече информация за това кой ги публикува и какво е нередното в тях. \"Фейсбук\" съобщи още, че разширява съвместната си дейност с независими проверяващи фактите. (Преди известно време в. \"Гардиън\"  се позова  на разочаровани от процеса на работа участници, които смятат, че компанията ги използва повече, за да излъска имиджа си, отколкото за друго.) Програмата работи на 16 езика и участниците в нея вече могат да проверяват автентичността и на снимки и видеа. Когато някой от тях маркира даден пост за лъжлив, \"Фейсбук\" ограничава разпространието му. Социалната мрежа обещава още, че страници и домейни, които често разпространяват лъжи, няма да могат да монетизират съдържанието си или да рекламират във \"Фейсбук\".", "date": "2019.01.28", "title": "\"Фейсбук\" затегна правилата за политически реклами преди евроизборите"}
{"url": "https://www.dnevnik.bg/razvlechenie/2019/01/28/3381620_zaloven_e_zapodozrian_za_druzkiia_pladneshki_obir_na/", "text": "Руската полиция е заловила заподозрян за кражбата на картина от московска галерия посред бял ден, след като той отнася творбата пред очите на посетителите, които погрешка го взимат за служител, предаде \"Ройтерс\". В понеделник властите са заловили 31-годишен заподозрян, който отрича да е извършил престъплението. Представители на държавната галерия \"Третяков\" обявиха, че ще затегнат охраната на институцията след кражбата на картината \"Ай Петри\" на известния руски художник от гръцки произход Архип Киунджи от временна експозиция. Откраднатият пейзаж, който изобразява планина от Кримския полуостров, бе открит на строителна площадка след анонимен сигнал. Той е завършен през 1908 г., малко преди смъртта на художника, и се оценява на около 1 млн. долара. Кражбата измести фокуса към охраната на галерията, която предизвика заглавия в световните медии и по друг повод през май миналата година. Тогава мъж успя да повреди с метална стълба една от известните картини в колекцията на галерията - \"Иван Грозни и неговият син Иван на 16 ноември 1581\" от Иля Репин. \"За нас, московчани, това е срамота\", коментира една от посетителките на галерията Людмила Гаврина. Владислав Кононов от министерството на културата заяви пред репортери, че картината не е била повредена, както и че всички произведения в галерията отсега нататък ще бъдат излагани със сензори и аларми.", "date": "2019.01.28", "title": "Заловен е заподозрян за дръзката кражба на картина от руска галерия"}
{"url": "https://www.dnevnik.bg/sport/2019/01/28/3381637_bfs_zavishi_iziskvaniiata_za_stadionite_zaradi_zakona/", "text": "Изискванията за лицензиране на стадионите в Първа лига за следващия сезон ще са завишени, обяви Българският футболен съюз (БФС). Днес представители на клубовете от професионалния футбол участваха в семинар, свързан с лицензирането. Изпълнителният директор на БФС Борислав Попов ги информирал за промените в наредбата. Основните промени са свързани със спортната инфраструктура и са съобразени с изискванията на новия Закон за опазване на обществения ред при провеждане на спортни мероприятия, който  беше приет миналия юли , съобщиха от футболния съюз. Като задължително се посочва наличието на осветление на стадионите, на които ще се играят мачове от елита през сезон 2019-2020 г. Занапред ще е задължително входовете и изходите на стадионите да са оборудвани с охранителни камери. Експерти от EY и \"ПрайсуотърхаусКупърс\" са представили финансовите изисквания. Клубовете са били информирани и за предстоящото въвеждане на електронната система за лицензиране, която ще влезе в сила от сезон 2020-2021 г.", "date": "2019.01.28", "title": "БФС завиши изискванията за стадионите заради закона за спортното хулиганство"}
{"url": "https://www.dnevnik.bg/razvlechenie/2019/01/28/3381641_koi_specheli_biletite_za_kralicata_na_shotlandiia/", "text": "Днес бе изтеглен жребият в  играта \"Кралицата на Шотландия\" , посветена на номинирания за две награди \"Оскар\" филм на режисьорката Джоси Рурк с участието на Сърша Ронан и Марго Роби в главните роли. В първо и второ ниво има общо 247 регистрации за участие. От тях 245 са отбелязали верен отговор и са били включени в тегленето. Десетимата щастливци, които ще получат по един двоен билет за прожекция на \"Кралицата на Шотландия\", са със следните имена в id.capital.bg: yani.petkova umnonaki4uri rado_eff alx18492866 jjo34480302 dari7kaf gerassim atc21524966 xgs01592376 katie83 Честито на победителите!  Ако нямате нищо против да разберете някои интересни детайли от филма, преди да го гледате, може да откриете информация за някои исторически неточности в този иначе исторически филм за отношенията между Мери Стюарт и кралица Елизабет I  тук . В България \"Кралицата на Шотландия\" е на голям екран от 25 януари. ", "date": "2019.01.28", "title": "Кой спечели билетите за \"Кралицата на Шотландия\""}
{"url": "https://www.dnevnik.bg/sviat/2019/01/28/3381663_iran_shte_zasili_kibershpionaja_si_predupredi/", "text": "Иран вероятно ще  засили кибершпионажа  си, след като отношенията му със Запада се влошиха, предупреди европейската агенция за дигитална сигурност ENISA. Ирански хакери  стоят зад няколко кибератаки и кампании за дезинформация в последните години, показа специален доклад на \"Ройтерс\" през ноември. По-рано този месец ЕС наложи на  Техеран санкции  за пръв път от сключването на ядрената сделка през 2015 г. в отговор на оръжейните тестове и заговори за извършване на политически убийства на европейска територия. Според ENISA те ще тласнат държавата към още повече държавни кибератаки в опитите ѝ да увеличи влиянието си на регионално ниво. Висш ирански представител отхвърли мнението на агенцията, наричайки го \"част от психологическа война\". Агенцията смята, че  държавните хакери  са сред най-големите заплахи за дигиталната сигурност на ЕС, като Китай, Русия и Иран са най-активните страни с най-големи възможности за икономически шпионаж.", "date": "2019.01.28", "title": "Иран ще засили кибершпионажа си, предупреди европейска агенция"}
{"url": "https://www.dnevnik.bg/biznes/turizam/2019/01/28/3381672_nad_92_mln_chujdestranni_turisti_sa_posetili_bulgari/", "text": "Над 9.27 млн. чуждестранни туристически визити са отчетени в България през 2018 година, съобщиха от Министерството на туризма, като се позоваха на данни на Националния статистически институт. За трета поредна година това е ръст спрямо предходната, като за 2018 година визитите са с 4.4% повече. Най-много туристи са дошли от Румъния (над 1.37 млн.), което е с почти 21 на сто повече в сравнение с 2017 г. Гърция и Германия са съответно на втора и трета позиция сред топ пазарите. Десетте страни, в които България е най-популярна дестинация за туризъм, се допълват от Турция, Македония, Русия, Полша, Сърбия, Великобритания и Украйна. Данните са стимул и отправна точка за още по-активна политика заедно с бизнеса да популяризираме дестинация България, коментира министърът на туризма Николина Ангелкова.", "date": "2019.01.28", "title": "Над 9.2 млн. чуждестранни туристи са посетили България през миналата година"}
{"url": "https://www.dnevnik.bg/politika/2019/01/28/3381558_deset_neshta_koito_prezidentut_radev_kaza_v_otcheta_za/", "text": "За пръв път днес президентът Румен Радев заяви ясно, че би подкрепил  бъдещ политически проект . След като миналата есен обяви, че предсрочни парламентарни избори не биха довели до алтернативна, днес държавният глава каза, че въпросът е не дали, ако кога ще бъдат факт те. В отчета си за втората година от мандата си  държавният глава поиска радикална промяна в страната и лансира създаването на Съвет за стратегическо развитие на България . За пореден път президентът критикува управлението заради нарушаването на принципите на демокрацията, раздаването на пари без обществени поръчки, конкурса за купуване на изтребители, лошото законодателство, смачкването на свободата на словото и др. Той отново призова за единение. \"Дневник\" публикува едно към едно десет неща, които Румен Радев каза по време на изявлението и отговорите на въпроси на годишната си пресконференция днес. За новия политически проект  \"От началото на своя мандат следвам много ясно кредо - законност, справедливост и суверенитет. И това е моята посока. Законността е алтернатива на произвола и лобизма. Утвърждаването на закона е първото нещо, което трябва да направим. Да пречупим корупцията; да си отвоюваме свободата на словото, защото виждате какво се случва с критиците на властта; да върнем усещането на гражданите за сигурност и справедливост. А това всичко започва с безкомпромисно прилагане на закона... Дали бих подкрепил нов политически проект? Да, ако той отстоява тези ценности и работи за модернизацията на България.\" За предсрочните парламентарни избори \"Въпросът вече не е дали, а кога. По отношение на предсрочните парламентарни избори. Но за да имат те смисъл, трябва да имаме реформирани изборни правила, които да гарантират честни избори; които да ни гарантират, че сами си избираме управниците. Това означава машинно гласуване, видеонаблюдение при броенето на бюлетините и попълването на протоколите, премахване на т.нар. втори протокол на секционните комисии, който е обект на манипулации, актуализация на избирателните списъци.\" За правомощията на президента  \"Дали ще се потърси увеличение на правомощията на президента зависи от развитието на политическите процеси в страната и решимостта на обществото да се пребори с имитацията на управление. Ако и следващият парламент излъчи компромисна и блокирана в зародиш коалиция или пък формира безпринципна коалиция в името на властта, това ще бъде последното раздаване на картите в настоящата политическа система.\" За съвета за развитие  \"Управляващият елит трябва да реши въпроса за ускореното икономическо и социално развитие на страната. Който иска да управлява, трябва да предложи високообразовани, компетентни и почтени хора, мотивирани да работят в полза на обществото. Ако партиите искат да се видят на бъдещия политически хоризонт, трябва да се чистят от корумпирани и некомпетентни кадри с управленски амбиции. Ако нашето общество осъзнае своята сила и отговорност, то може да се справи с истинския проблем на България – безнаказаните престъпност и корупция. Ако се справим с този проблем, ще се гарантира прозрачна и справедлива обществена и бизнес среда, в която и другите проблеми ще намерят своето решение. В заключение - формирам Съвет за стратегическо развитие на България с участието на интелектуалци и висококвалифицирани специалисти. Той ще трябва да разработи и предложи алтернативи на институционалния блокаж, на икономическия и идеен застой, в който се намира страната. Съставът на съвета ще бъде обявен с указ в идните дни. Страната има нужда от нови идеи. България има нужда от таланта, труда и дързостта на всички българи - у нас и зад граница. Предстоят ни избори, предстоят ни месеци на идейно и гражданско усилие. Вярвам, че заедно ще изведем България по пътя на демокрацията и просперитета.\" За ситуацията у нас и управляващите  \"България се намира в критичен момент от своето развитие. Преди една година в тази зала заявих пред вас, че нашето общество трябва да отстои своите демократични права и свободата на словото и да се пребори за налагането на върховенството на закона. За съжаление българската демокрация ускорено губи позиции. Свободата на словото е обект на преследване. Последните критични гласове в българския ефир и изтъкнати професионалисти се притискат с инструментите на властта. Доверието в парламента достигна критично ниско ниво. Все повече закони се променят кардинално с преходни и заключителни разпоредби и се избягва общественото обсъждане и оценката за въздействие. Законодателният процес става непредвидим и елиминира гражданското участие. Лобисткото законодателство измества безцеремонно обществения интерес.\" \"Успехите, които афишира властта, не променят живота на мнозинството българи към по-добро. Мантрата за стабилност и икономически растеж, който между другото е сред най-ниските в Централна и Източна Европа и ни закотвя стабилно на европейското дъно, не може да заглуши най-важните индикатори за качеството на живот и доверието в държавността – демографията и чуждестранните инвестиции.\"  \"Не виждам база за партньорство при сегашния курс на управление. Той е конфронтационен. Правителството концентрира власт отвъд отредената му от конституцията и нарушава балансите на власт. Това личи и в отношението му към Народното събрание, и във външната политика, и в изпълнението на закона за държавния бюджет.\" За грабливите политици \"За да върви обществото ни напред, трябва да се възстанови доверието на гражданите в държавността, а това минава неизбежно през възмездието – безкомпромисно наказателно преследване на корумпираните и грабителите. Апелирам Комисията за противодействие на корупцията и за отнемане на незаконно придобитото имущество (КПКОНПИ), прокуратурата, МВР и службите да навлязат и в старателно отбягвания периметър на властта, в потенциални зависимости между политици, собственици на фирми, които печелят крупни обществени поръчки, и потенциални подставени лица. Ако това не стане, разпадът ще продължи, а търсенето на справедливост може да излезе извън рамките и механизмите на закона.\" За конкурса за изтребители \"Свикнахме скандалите у нас да се вихрят възходящо с годините, но бутафорният конкурс за изтребител извади порочния стил на управление на международната сцена. Злепостави ни като ненадежден партньор, погазващ предварително разписани и възприети в съвременния свят норми. След провала на големите енергийни проекти модернизацията на Въоръжените сили засили убеждението, че България губи суверенитет и не е в състояние да взема сама стратегически решения. Защо се възмущаваме тогава, че не ни пускат в Шенген и еврозоната? Въпрос на доверие. А то не се печели с неуморна декламация на европейските ценности, а с тяхното осъзнаване и прилагане.\" \"За разлика от политиците лобисти аз не говоря за изтребители. Никога като президент не съм казал кой изтребител е по-добър и кой изтребител трябва да купим. Но винаги съм настоявал за обективна, прозрачна, равнопоставена състезателна процедура. Защото само такава може да доведе до най-добрите условия за България и до защита на нашите интереси. Конкурсът е опорочен – той започна като състезателна процедура и приключи като фарс, използва европейските партньори като статисти. Нашите лобисти злепоставиха стратегическия партньор САЩ, като му присъдиха служебна победа. Засипаха ни с всякакви заклинания, която бяха като димна завеса за реалните предложения, тъй като никой не разбра кой какво предлага. Беше изготвен документ с нереално съдържание, който да вкара в заблуда обществото и народните представители. Ние сами зачеркнахме критериите за състезателност, които да ни дадат най-добрите условия, и сега отиваме в неизвестното и ще плащаме явно много повече.\"  За обвинението на Елена Йончева и КТБ \"Расте убеждението сред българските граждани, че това е политическо преследване. Явните виновници за създаването, за политическите протекции и за разграбването на КТБ стоят извън подобни обвинения. И ако наистина г-жа Йончева се подвежда под отговорност, защото е знаела за престъпния произход на средствата, то това поражда много тежки въпроси. Г-жа Йончева ли е накарала множество държавни институции и предприятия да си влагат парите в КТБ? Защо не се търси отговорност от тях? Г-жа Йончева ли запушваше ушите, очите и устите на контролните органи - БНБ и ДАНС, които са били длъжни по това време да установят всички тези неща? И защо ръководствата на тези органи не са подведени под отговорност? Г-жа Йончева ли връчи наградата \"Мистър Икономика\"? Г-жа Йончева ли водеше по списък политици за получаване на пари на ръка от банката? Има и други големи медии, които са получавали огромни суми от тази банка? За какво са ги използвали? Като големи медии защо те не са разбрали за престъпния произход на парите и защо те не са подведени под отговорност? Тези въпроси ще продължават да тежат и най-сетне трябва да искаме ясен и конкретен отговор.\" За достъпа на журналисти до данни \"Законът за личните данни постъпи в президентството в петък и моят правен екип вече го разглежда. Защитата на личните данни е важен елемент от защитата на правата на личността и те трябва да бъдат гарантирани. От друга страна, обществото трябва да бъде защитено от корупцията и беззаконието. Миналата година казах, че борбата с корупцията е оставена да се води от гражданите и медиите. Ако допуснем да бъдат погазени последните почтени журналисти, ние сме загубили битката за България като правова и просперираща държава.\"  За пропуските си \"Мога да кажа само, че искам да благодаря на българите за тяхното доверие и подкрепа. Това ми дава сили да продължавам напред.\"", "date": "2019.01.28", "title": "Десет неща, които президентът Радев каза в отчета за втората година от мандата си"}
{"url": "https://www.dnevnik.bg/evropa/2019/01/28/3381414_bulgariia_moje_da_zameni_leva_s_evroto_na_1_ianuari/", "text": "Най-оптимистичната заявка за замяна на българския лев с евро би могла да е 1 януари 2022 г. Това каза министърът на финансите Владислав Горанов по време на граждански диалог на тема \"България по пътя към еврото\". В дискусията взеха участие също заместник-председателят на Европейската комисия, отговарящ за еврото и социалния диалог и за финансовата стабилност, финансовите услуги и капиталовите пазари, Валдис Домбровскис и евродепутатът Ева Майдел (ГЕРБ/Европейска народна партия). Инициативата \"Граждански диалози\" среща членове на Европейската комисия с гражданите. По думите на Горанов може формално да се каже, че престоят на българския лев в т.нар. чакалня за еврозоната (обменно-валутния механизъм ЕРМ 2) ще бъде успешен и ако успоредно се придвижват и другите действия, всичко би могло, оптимистично казано, да приключи на 1 януари 2022 г. и от тогава да \"разменяме евро, а не левове\". Според него от гледна точка на технология всичко върви доста добре. В края на миналата година са били приети сериозни законови изменения, които да направят възможно присъединяването към ЕРМ 2. \"Не виждам до лятото, когато ще излезе оценката на Европейската централна банка, никакви съществени технологични проблеми освен недодялания скептицизъм на някои анализатори, които искат да отрекат ползата от еврото, базирайки се на различни изказвания на някои централни банкери от Унгария и Чехия например\", допълни министърът. Той подчерта, че еврото се е утвърдило като втората най-ползвана валута на света и че опитът да се съберат толкова разностранни икономики е предизвикателство, но се е видяло, че въпреки огромния шок на финансовата криза еврото се е превърнало в механизъм, който успява да гарантира благосъстоянието на европейските граждани. В момента текат интензивни дебати за споделянето на рисковете в рамките на паричния съюз, обясни Горанов, като изрази оптимизъм, че еврото е гаранция за невъзвратимостта на европейската интеграция и част от мирния процес след Втората световна война. Той посочи, че България има конкретни стъпки и очаквания в рамките на следващите няколко месеца. Няма да спестя удовлетворението, че получихме след толкова години ясен ангажимент през какво трябва да минем, за да стигнем до целта влизането в ЕРМ 2 и в резултат на което малко след това и в еврозоната, каза още министърът. Не съм чул други притеснения от въвеждането на еврото освен спекулациите за конвергенцията на цените, каза Горанов. По неговите думи опитът от другите държави или от промяната на българския лев показва, че такъв тип шокове са управляеми и има много механизми, които да минимализират рисковете. Биха могли да се очакват ценови промени, но те ще са свързани с доходната конвергенция. Нормално е, когато заплатата на този, който произвежда хляб, расте, да порасне и цената на хляба, но това е естествен реален процес. Когато факторите за производство увеличават цената си, това се отразява и върху ценовата конвергенция, обясни Горанов. \"Умерен оптимист съм, че ако всичко мине наред с оценката на качеството на активите и стрес тестовете, ще очакваме и ще имаме повод да кандидатстваме за ЕРМ 2 и ще имаме положителна оценка. Минималният срок за престой в ЕРМ 2 е две години и ако предположим, че това лято получим съгласие на останалите държави и българският лев влезе в ЕРМ 2, те изтичат през 2021 г. Най-краткият път е две години в ЕРМ 2 и до една година за подготвителни действия като част от тези процеси\", уточни министърът. Ползите от еврото От гледна точка на Европейската комисия ние приемаме много добре намерението на България да се включи в ЕРМ 2, заяви Валдис Домбровскис. Като предимства, които влизането в еврозоната би могло да донесе за българската икономика, той посочи по-ниски обменни курсове и много големи ползи за бизнеса и пътуванията, както и привличането на чуждестранни инвестиции. Домбровскис обърна внимание, че една много дълбоко засегната нагласа е, че еврото води до по-високи цени, но при последните пет държави, които са се включили в еврозоната, ефектът върху инфлацията е бил много ограничен. По думите му според Еврокомисията България отговаря на всички икономически и фискални критерии с изключение на валутните критерии за включване в ЕРМ 2. Той припомни, че новият елемент за включване е, че то значи и включване към банковия съюз. \"България се предполага, че ще се включи и в банковия съюз и трябва да се изпълнят отделни изисквания, рамка, законодателство срещу пране на пари, управление на държавни предприятия. Знам, че изпълнението на тези критерии се извършва в момента. Извършва се конструктивна работа, има прогрес и ние може да сме сигурни, че ще има положителен резултат в средата на тази година\", допълни Домбровскис. България и сега има фиксиран валутен курс, но не се ползва от подкрепата на ЕЦБ и предимствата на по-ниските лихви и финансови разходи, характерни за еврото, каза още той. Според него се очаква да има положителен ефект върху лихвените проценти от приемането на еврото, което е доказано и от държавите, които вече са се присъединили към еврозоната. Включването в ЕРМ 2 се вижда като положителен фактор за кредитните агенции, което потенциално носи по-добър кредитен рейтинг. Ефикасността за използването на европейските фондове може би не е директно свързана с това дали държавата е в еврозоната, каза Домбровскис в отговор на въпрос от публиката. За това има преди всичко европейски регулации как тези пари се изразходват и има много строг контрол как се изразходват и механизми за прилагане, допълни той. Домбровскис призна, че има няколко държави, които не бързат да се включат в еврозоната, и каза още, че има много доказателства, според които това може да помогне с икономическото развитие в България. Той все пак подчерта, че макар с еврото икономическият растеж да е малко по-бърз, е необходима и целева социална политика. Страховете за инфлацията Евродепутатът Ева Майдел отбеляза като положително развитие, че вече има и конкретно извървени стъпки, план към еврозоната, както и много ясни обещания от министрите на еврозоната от лятото на 2018 г., както и че се работи в посока по-голяма осведоменост на гражданското общество. Девет от десет българи преди година не са били информирани за ползите от еврозоната, което води до това, че фалшиви новини могат много по-лесно да стигнат до българските граждани и да се спекулира с темата в обществото, каза още тя. Майдел също обърна внимание, че инфлацията е едно от най-големите притеснения в момента. До голяма степен страховете са, че ще има по-голямо увеличение на цените, отколкото на заплатите, но практически не се наблюдава никакъв ефект върху инфлацията в последните няколко разширявания на еврозоната, допълни Майдел, като подчерта, че проблемът на еврозоната е, че инфлацията е много ниска. Като позитиви от приемането на еврото евродепутатът изтъкна, че ако има голяма криза в Европа, България ще има достъп до механизъма за стабилност, чрез който спестяванията на българите ще бъдат много по-добре защитени. Освен това ще се спести много и от това, че няма да се обменя валута - 1 млрд. евро на година.", "date": "2019.01.28", "title": "България може да замени лева с еврото най-рано на 1 януари 2022 г., заяви Горанов"}
{"url": "https://www.dnevnik.bg/politika/2019/01/28/3381673_viceprezidentut_prizova_za_promiana_na/", "text": "За цялостна промяна на законодателството при даването на българско гражданство призова вицепрезидентът Илияна Йотова. Днес тя подкрепи  идеята на правосъдното министерство  за отпадане на възможността за получаване на българско гражданство при инвестиции. \"Законът се нуждае от ревизия и по отношение даване на гражданство за български произход. Този закон не може да се гледа сам за себе си. Той трябва да бъде в пакет заедно със Закона за чужденците в България и Закона за българите в чужбина, тъй като отново ще се създадат противоречия в тези текстове, ако не бъде гледан цялостно този пакет\", каза Илияна Йотова на пресконференцията за отчета на втората година от мандата. Вицепрезидентът призова безспорен приоритет да стане оцеляването, запазването и разпространението на българския език. Тя обяви създаването на Фонд за подпомагане на български неделни училища в чужбина и на Български културен институт. Илияна Йотова се обяви още за национална визия за политическо влияние на България в европейските институции и каза, че предстоящите европейски избори са първа крачка за създаването й.", "date": "2019.01.28", "title": "Вицепрезидентът призова за промяна на законодателството за получаване на българско гражданство"}
{"url": "https://www.dnevnik.bg/bulgaria/2019/01/28/3381723_staiko_staikov_razbral_che_e_izdirvan_edva_vchera/", "text": "Издирваният от есента Стайко Стайков днес сутринта е внесъл чрез адвокат в специализираната прокуратура писмена молба, с която обявява, че е научил, че е търсен, вчера и е изразил готовност да съдейства на разследването, съобщи днес пред журналисти прокурор Ангел Кънев. Молбата е постъпила няколко минути преди Стайков да бъде настанен в \"Пирогов\" с травми, които по неговите думи са получени при отвличане. Малко след това се обадил и адвокат на издирвания, който обявил, че с клиента си ще дойде в специализираната прокуратура, за да се запознаят с обвинението. Стайко Стайков е издирван от септември като част от организираната престъпна група за данъчни престъпления, пране на пари, продажба на акцизни стоки без бандерол и злоупотреби с евросредства. Бащата на Стайко,  Миню Стайков, и още десет души бяха задържани в началото на септември  при акция на спецпрокуратурата във \"Винпром Карнобат\", \"СИС индустрийс\" и \"Топаз мел\". Към момента са повдигнати обвинения на осем души, трима от които все още се издирват. Сред тях беше и Стайко Стайков. Пред журналисти днес главният секретар на МВР главен комисар Ивайло Иванов и прокурорът от специализираната прокуратура Ангел Кънев обявиха, че издирването на Стайков не е било формално, като са проверени всички адреси в България, на които е пребивавал, и са разпитани негови познати и приятели. Прокурор Кънев отказа да съобщи дали е имало данни, че търсеният е в чужбина, тъй като това може да попречи на издирването на другите обвиняеми по случая, които още не са задържани. От специализираната прокуратура обявиха, че ако здравословното състояние на Стайков позволява, той ще бъде задържан веднага след като бъде освободен от \"Пирогов\". За момента има постановление за ареста му за 72 часа. Какво се знае за отвличането Главен комисар Ивайло Иванов обясни, че Стайков е бил докаран от такси до дома си в София снощи. Бил е поет от охраната на къщата, която е повикала лекар, защото той е имал наранявания. Тази сутрин Стайков припаднал на паркинг близо до дома си и негов приятел повикал линейка. Издирваният мъж бил откаран в \"Пирогов\", където заявил на дежурния полицай, че е бил отвлечен. По-рано днес  информацията беше , че Стайков сам е отишъл в болницата. Цялата тази картина била съставена по думите на Стайков и хората, които са контактували с него в последните часове. Ивайло Иванов обяви, че както българската полиция, така и партньорските служби, издирвали Стайков, не са имали данни той да е отвлечен. Близките му пък обявили, че нямат връзка с него от момента, в който е обявен за издирване. При първоначалния разпит днес Стайко Стайков не е казал кога е бил отвлечен, като предстоят още разпити, каза главният секретар на МВР. От полицията вече са установили откъде е бил взет мъжа снощи от таксито, което го е оставило пред дома му. Ивайло Иванов съобщи, че Стайков има рана на главата, която е обработена и зашита, освен това имал охлузвания и синини.", "date": "2019.01.28", "title": "Стайко Стайков разбрал, че е издирван, едва вчера"}
{"url": "https://www.dnevnik.bg/bulgaria/2019/01/28/3381709_zapochna_proverka_i_na_stroeji_na_morskiia_briag_i/", "text": "Регионалната Дирекция \"Национален строителен контрол\" във Варна е започнал проверка на сигналите за строителство в непосредствена близост до морския бряг в курорта Св. св. Константин и Елена. Според разпространеното съобщение инспекцията на място щяла да бъде извършена лично от началника на ДНСК Иван Несторов, който щял да обобщи резултатите на брифинг в сряда. Проверката е по повод на строителство на апартаментен комплекс, хотел и търговски център на метри от морския бряг в Св. св. Константин и Елена. Инвеститор на проектите е едноименното дружество, свързано със собствениците на \"Химимпорт\" и \"Централна кооперативна банка\". Днес пред Би Ти Ви от компанията съобщиха, че трите проекта са част от инвестиционната програма на Свети Константин и Елена, а всички законови изисквания, свързани с реализацията им, са спазени. Подробният устройствен план е бил одобрен от Националния експертен съвет по устройство на територията към Министерството на регионалното развитие и благоустройството още октомври 2017, а разрешението за строеж е издадено от община Варна през февруари м.г. Пак пред Би Ти Ви главният архитект на община Варна Виктор Бузев каза, че проектът на апартаментния комплекс, изграждан в непосредствена близост до морския бряг, е съобразен с действащата в момента нормативна база и Закона за черноморското крайбрежие. \"Той дава право на застрояване както в Зона А, така и в Зона Б, каза Бузев. В случая става въпрос за строеж, който попада в Зона А. Строителството в тази зона е с изключително занижени параметри и към момента не се наблюдава да излизат от рамките на допуснатия строеж. Междувременно днес Дирекцията \"Национален строителен контрол\" в Бургас започна и проверка на издадените документи за строеж в района на къмпингите \"Арапя\", \"Градина\" и \"Алепу\". Резултатите от нея щели да бъдат оповестени в края на седмицата.", "date": "2019.01.28", "title": "Започна проверка и на строежи на морския бряг край Варна"}
{"url": "https://www.dnevnik.bg/politika/2019/01/28/3381695_rumen_radev_predstoiat_ni_meseci_na_ideino_i/", "text": "Добър ден и добре дошли! Уважаеми дами и господа, Преди две години с г-жа Йотова бяхме натоварени от вота на два милиона българи да поемем отговорните длъжности президент и вицепрезидент на Република България. Днес сме тук, за да отчетем втората година от мандата. Това бе година на илюзорна стабилност, нарастващо беззаконие и ерозия на демократичните завоевания. Година, в която президентската институция често беше последната бариера пред лобисткото законодателство и безотговорни политически действия. Ще започна с външната политика и отбраната, в които ролята на президента е най-съществена. През 2018 г. продължих активно да отстоявам българските позиции по европейския и световен дневен ред. Външнополитическата ми програма включваше 19 събития извън пределите на България. 12 държавни глави посетиха страната по моя покана, проведох десетки срещи с високопоставени чуждестранни представители. Задълбочих диалога с лидерите на всички балкански страни за укрепване на сигурността и развитие на свързаността и просперитета в региона: - При посещението ми в Сърбия заедно с държавния глава на страната посетихме нашите сънародници в Западните покрайнини. Президентът Вучич се ангажира лично с проблемите на българското малцинство – решени бяха дълго отлагани въпроси като финансирането на медиите на български и вписването на женските фамилни имена. - Проведох три срещи с президента на Република Македония. Договорих участието на македонска рота на парада на 6 май, което бе символен жалон по пътя на сближаването на двете приятелски страни. - На срещата с президента на Турция ясно поставих нашите очаквания за добросъседски отношения, основани на взаимно уважение и за възстановяване на работата на комисията, в чиито правомощия е въпросът за компенсации на тракийските бежанци. - При посещението си в България президентът на Словения откри първата пряка въздушна линия между двете страни. - Упорито отстоявах идеята за изграждане на Институт за устойчиви технологии в Югоизточна Европа, имащ съществено значение за научната свързаност между балканските страни; инициирах и Меморандум за разбирателство, който все още не е подписан от премиерите на държавите от региона. - Тристранната среща на държавните глави на България, Австрия и Румъния в Русе засили фокуса върху Дунавската стратегия, като събра представители на местните власти, на бизнеса и образованието. Убеден съм, че Дунавската стратегия е инструмент за икономическото съживяване на Северна България, който трябва да бъде използван. При всички срещи и форуми в европейски формат отстоявах основополагащите принципи на съюза за единство, солидарност и равнопоставеност, за укрепване на сигурността, за пълноценната интеграция на българската икономика, наука и образование. На срещата на върха на НАТО поставих приоритетите на българската страна, свързани с укрепване на колективната сигурност и необратимостта на процесите на модернизация на Българската армия. На конференцията за климата в Катовице защитих работните места в българския въгледобив и плавния преход към енергетиката на бъдещето. Посещението ми в Москва възстанови политическия диалог на най-високо ниво след дълго прекъсване. Българското общество очаква правителството да материализира огромния потенциал в двустранните отношения. Срещите ми с държавните и правителствени ръководители на страните от Близкия и Далечния изток и Северна Африка бяха в изпълнение на заявената от мен позиция за развитие на отношенията с държави с висок инвестиционен потенциал и с такива, с които ни свързват активни търговско-икономически отношения от близкото минало. На срещата ми с премиера на Китай Ли Къцян предложих идеята за създаване на Център за глобално партньорство, която бе лансирана от него и българското правителство на форума \"16+1\". Водените от мен бизнес делегации и организираните бизнес форуми доведоха до конкретни сделки с чуждестранни партньори. Изнесох публични лекции в Оксфорд и на Парижкия форум за мир, които допринесоха за утвърждаването на българския поглед върху европейските и световните процеси. И тази година приоритет за мен и за вицепрезидента бе поддържането на жива връзка с българските общности зад граница. Като върховен главнокомандващ на Въоръжените сили бях силно ангажиран с развитието на сектор \"Сигурност\". Проведените консултативни съвети за национална сигурност, диалогът с ръководството на Министерството на отбраната, срещите с личния състав при посещенията във формирования откроиха проблемите на Въоръжените сили, на които предлагах решения. Настоях да не се повтори пропускът от 2017 г. и да се подготвят навреме договори за поддържане на техниката в изправност, очаквайки, че въпреки обещанията и тази година няма да се реализират проектите за модернизация. Оказах се лош пророк – докато порочната комисия за изтребителя в Народното събрание от 2017-а блокира модернизацията на за дълъг период, то последните решения на управляващите окончателно я опорочиха. Бяха предприети уместни, но все още недостатъчни стъпки за преодоляване на некомплекта от личен състав и повишаване на неговата мотивация. Средствата за ремонт на авиационна техника се заделиха много късно и ефект може да има едва след година-две. Дотогава нальотът остава опасно нисък и рискът от авиационни произшествия ще продължи да расте. Темповете на разработване на Програмата за развитие на Въоръжените сили 2032 изостават от усложняващата се среда за сигурност. Трите проекта за видовете въоръжени сили не могат да решат дълбоките организационни, структурни и технологични проблеми на Българската армия, които изискват всеобхватен подход. Воден от убеждението си за утвърждаване на законността като фундамент на демокрацията, наложих вето на седем закона. Тук искам да бъда пределно ясен - ветото не е акт на противопоставяне на Народното събрание, а възможност за постигане на ефективно и справедливо законодателство. И не броят на ветата, а липсата на реално обсъждане на повдигнатите с тях проблеми, може да девалвира този конституционен инструмент. С всяко едно от наложените вета отстоявах конституционно признати ценности, които са обединяващи за българското общество: - Опазване на националното богатство; - Защита на основните права на гражданите; - Справедливост и ефективно правораздаване. Парламентът се съобрази само с едно от тях – за промените в Закона за приватизацията и следприватизационния контрол, но това спести огромни средства на българския данъкоплатец. По същите принципни съображения пет пъти сезирах Конституционния съд. В два от случаите Народното събрание само отмени тихомълком атакуваните от мен разпоредби. Това ме кара да вярвам, че има смисъл да продължавам да реализирам поверените ми правомощия срещу противоконституционно законодателство. Стимулирането на обществен дебат по актуални теми и на диалог между институциите и гражданите бе основен приоритет в дейността на президентската институция. Президентството организира конференции и кръгли маси с участието на отговорни институции, наши и чужди експерти и граждански организации, които намериха широк отзвук и формулираха ефективни решения в: - борбата с корупцията и с несправедливостта; - борбата срещу бедността и неравенствата; - за интеграцията на хората с увреждания; - за гарантирането на честни и демократични избори. Проведох множество срещи с общините по проблемите на местната власт, със синдикатите, с работодателски и браншови организации, с водещи чуждестранни инвеститори, с научни и творчески съюзи. И тази година поддържах пълноценен диалог с основните вероизповедания. Повдигнах и темата за националното единение. Това не е апел за индулгенция на виновните, за изтриване на миналото или за празнословие. Това е зов за обединение на обществото там, където е необходимо всенародно усилие. Спасяването на българската демокрация, отстояването на гражданските и социалните права, на националния суверенитет, изискват обединени усилия: на милеещите за България срещу онези, които я плячкосват; на почтените срещу корумпираните; на демократите от разни цветове срещу автокрацията; на почтените граждани срещу онези, които манипулират избори; на свободомислещите срещу онези, които потъпкват свободата на словото. Единението изисква надмогване на партийния егоизъм и личните амбиции в името на национални цели. Уважаеми дами и господа, България се намира в критичен момент от своето развитие. Преди една година в тази зала заявих пред вас, че нашето общество трябва да отстои своите демократични права и свободата на словото и да се пребори за налагането на върховенството на закона. За съжаление, българската демокрация ускорено губи позиции. Свободата на словото е обект на преследване. Последните критични гласове в българския ефир и изтъкнати професионалисти се притискат с инструментите на властта. Доверието в парламента достигна критично ниско ниво. Все повече закони се променят кардинално с преходни и заключителни разпоредби и се избягва общественото обсъждане и оценката за въздействие. Законодателният процес става непредвидим и елиминира гражданското участие. Лобисткото законодателство измества безцеремонно обществения интерес. Сривът на доверието и противоречията в коалицията блокират възможностите за конструктивни реформи. Липсата на прозрачност, отчетност и отговорност в управленските решения се разшири и като обхват, и като размер на разпределяните публични средства. Това ставаше с \"опипване\" на прага на търпимост на обществото и постепенно увеличение на размера на средствата. - След като обществото не реагира за 500 милиона за язовири - без обсъждане, без санкция на Народното събрание и без обществени поръчки, защо да не се разпределят по същия начин и 1.35 млрд. лева за магистрала; - След като предходната година беше похарчен изкуствено формиран излишък от 1.7 млрд. лева – без критерии, правила и прозрачност, защо да не се разпределят по същия начин миналата година 2.7 млрд. лева; - След като стана практика Народното събрание да прегласува своите решения по разпореждане на Министерски съвет, защо да не прегласува и финансовата рамка от 1.8 млрд. и да похарчим много повече за изтребители; - След като е възможно еднолично да се \"изхвърлят\" фирми от големи обществени поръчки, защо да не се реши по същия начин кой ще бъде изтребителят. Докато се кълнем в Европа, разчитаме на еврофондове и чакаме да ни \"пуснат\" в еврозоната, ние изхвърляме европейските участници в конкурса за нов боен самолет в разрез с процедурата, разработена по европейски модел. И правителството за европейско развитие на България твърди, че този антиевропейски избор е геостратегически. Всички тези действия засилват усещането за корупция, за лични интереси и зависимости. Свикнахме скандалите у нас да се вихрят възходящо с годините, но бутафорният конкурс за изтребител извади порочния стил на управление на международната сцена. Злепостави ни като ненадежден партньор, погазващ предварително разписани и възприети в съвременния свят норми. След провала на големите енергийни проекти, модернизацията на Въоръжените сили засили убеждението, че България губи суверенитет и не е в състояние да взема сама стратегически решения. Защо се възмущаваме тогава, че не ни пускат в Шенген и Еврозоната? Въпрос на доверие. А то не се печели с неуморна декламация на европейските ценности, а с тяхното осъзнаване и прилагане. Това обаче изисква компетентност, почтеност и отдаденост на обществения, а не на лични и корпоративни интереси. Декларациите на някои политици, че олицетворяват евроатлантическите ценности, са най-сигурният начин да отчуждят българите от тези ценности. И ако все още има колебание дали властта ни приближава към Европа, или ни тласка към Третия свят, то със сигурност ни отдалечава дори от Копенхагенските критерии за приемане в ЕС: - По първия критерий: Дали институциите са стабилни и гарантиращи демокрацията, върховенството на закона и човешките права? Напротив: от законотворчеството до управленските решения сме свидетели на точно обратното – непредсказуемост, погазване на закона и фаворизиране на корпоративния интерес. - По втория критерий: Дали икономиката е пазарна и способна да издържа на конкурентния натиск в ЕС? Напротив: Вместо предприемачество и инициативност, основани на конкуренция, иновативност и ефективен мениджмънт, се стимулират бизнес кръгове чрез протекции и скандални обществени поръчки. Лобисткото законодателство все повече задушава инициативата, конкуренцията и прогреса. Успехите, които афишира властта, не променят живота на мнозинството българи към по-добро. Мантрата за стабилност и икономически растеж – който, между другото, е сред най-ниските в Централна и Източна Европа и ни закотвя стабилно на европейското дъно, не може да заглуши най-важните индикатори за качеството на живот и доверието в държавността – демографията и чуждестранните инвестиции: - Топенето на нацията е факт, при това с драматични темпове; - Бягството на младите в чужбина не спира; - Задълбочават се неравенствата и бедността; - Маргинализират се цели общности по социален признак, който се усложнява и етнически; - По последни данни на БНБ изминалата 2018-а е истинска катастрофа за чуждестранните инвестиции, а затварянето на предприятия е трайна тенденция. България не успява да развие своя най-ценен капитал – хората. Чак след девет години управление той започна да се оформя като приоритет по отношение на образование, здравеопазване и социална дейност, но не като устойчиви философии на управление, а по-скоро под уличен натиск от отделни общности. Не като дълбоки и ефективни реформи, а като раздаване на пари в изборна година. В тази критична ситуация очакванията на обществото са за неотложни и всеобхватни спасителни мерки – за повишаване на жизнения стандарт и качеството на живот и за излизане от демографската безпътица. Каквито и съвременни икономически, данъчни и социални модели да прилагаме обаче тази цел е обречена, ако не се извърши най-важното - радикална промяна на политическата среда и на стила на управление. Историята е показала, че закърняването на представителната демокрация води до концентрация на политическата власт в тесен елит, който трансформира тази власт в икономически облаги и ги влага в още повече власт. Така този елит бетонира властта си и порочният кръг се затваря. Оттам и растящите бедност и неравенства, незадоволителният темп на развитие, настъплението срещу демокрацията, чувството за обреченост и безпътица, емиграцията и демографската катастрофа. Крайно време е да се разграничат корумпирани от ограбвани; сенчест и олигархичен бизнес от почтено предприемачество. Механизмите за контрол над властта трябва да се разширят и да включват не само формални проверки на имотни декларации на политиците, а и какви пари харчат, имат ли свързани и подставени лица за скрито придобиване на фирми, активи, имоти и сметки у нас и в чужбина. За да върви обществото ни напред, трябва да се възстанови доверието на гражданите в държавността, а това минава неизбежно през възмездието – безкомпромисно наказателно преследване на корумпираните и грабителите. Апелирам КПКОНПИ, прокуратурата, МВР и службите да навлязат и в старателно отбягвания периметър на властта, в потенциални зависимости между политици, собственици на фирми, които печелят крупни обществени поръчки, и потенциални подставени лица. Ако това не стане, разпадът ще продължи, а търсенето на справедливост може да излезе извън рамките и механизмите на закона. Управляващият елит трябва да реши въпроса за ускореното икономическо и социално развитие на страната. Който иска да управлява, трябва да предложи високообразовани, компетентни и почтени хора, мотивирани да работят в полза на обществото. Ако партиите искат да се видят на бъдещия политически хоризонт, трябва да се чистят от корумпирани и некомпетентни кадри с управленски амбиции. Ако нашето общество осъзнае своята сила и отговорност, то може да се справи с истинския проблем на България – безнаказаните престъпност и корупция. Ако се справим с този проблем, ще се гарантира прозрачна и справедлива обществена и бизнес среда, в която и другите проблеми ще намерят своето решение. В заключение - формирам Съвет за стратегическо развитие на България, с участието на интелектуалци и висококвалифицирани специалисти. Той ще трябва да разработи и предложи алтернативи на институционалния блокаж, на икономическия и идеен застой, в който се намира страната. Съставът на съвета ще бъде обявен с указ в идните дни. Страната има нужда от нови идеи. България има нужда от таланта, труда и дързостта на всички българи - у нас и зад граница. Предстоят ни избори, предстоят ни месеци на идейно и гражданско усилие. Вярвам, че заедно ще изведем България по пътя на демокрацията и просперитета. Благодаря ви за вниманието!", "date": "2019.01.28", "title": "Румен Радев: Предстоят ни месеци на идейно и гражданско усилие (пълен текст)"}
{"url": "https://www.dnevnik.bg/sport/2019/01/28/3381474_kakvo_novo_i_staro_pokaza_purviiat_turnir_ot_golemiia/", "text": "След 14 дни и 254 мача първият за годината турнир от Големия шлем завърши така, както последният за 2018 г. - с триумф за Новак Джокович и Наоми Осака. 31-годишният сърбин и 21-годишната японка покориха Australian Open и затвърдиха позицията си на най-добрите тенисисти в света в момента. Джокович вдигна трети пореден трофей от Големия шлем  и увеличи аванса си на върха в световната ранглиста пред Рафаел Надал.  Осака спечели втора поредна титла от Шлема  и стана първият тенисист от Япония, който достига до №1 в света. Извън успеха на сърбина и японката надпреварата в Мелбърн беше белязана от силно представяне на няколко представители на новото поколение, едно паметно завръщане на голямата сцена и  може би последната поява  на двукратния олимпийски шампион и носител на три титли от Големия шлем Анди Мъри. Въпреки че сезонът едва сега започва, Australian Open традиционно очертава посоката, в която ще се развият следващите десет месеца. Силно представяне на австралийска земя дава импулс за добро представяне през годината. И обратното - разочароващи резултати след зимната подготовка много често водят до колебливи изяви в оставащата част от сезона. Какво ни показа първият за годината турнир от Големия шлем? Какво можем да очакваме през сезона? Кои са фаворитите за най-значимите трофеи? Кои от младите тенисисти могат да предизвикат големите имена? Джокович е крачка пред останалите Световният №1 започна Australian Open като абсолютен фаворит на специалистите и букмейкърите. Въпреки че загуби от Роберто Баутиста Агут в полуфиналите на първия си турнир за сезона - Откритото първенство на Катар, никой не се съмняваше колко далеч може да стигне той. Това обаче, което Джокович направи във финала срещу Рафаел Надал, беше неочаквано дори за най-големите му почитатели. Сръбският тенисист даде само осем гейма на най-големия си съперник на корта и му нанесе най-тежката загуба във финал на турнир от Големия шлем. Джокович разби по категоричен начин очакванията за епичен петсетов дуел. По впечатляващо е, че го направи срещу тенисист, който стигна до финала без загубен сет, който показваше много качествен и атакуващ тенис и който имаше предимство в мачовете помежду им в Големия шлем. Надал опита да бъде максимално агресивен от първата точка, но Джокович имаше отговор на всичко, което съперникът му предложи. Сърбинът допусна едва девет непредизвикани грешки за целия мач и не остави никакви шансове на испанеца. \"Опитвам да осъзная какво се случи през последните 12 месеца. Както и Рафа, аз също имах сериозна контузия, най-тежката в кариерата ми. Точно преди година претърпях операция, а сега съм тук и печеля трета поредна титла от Големия шлем. Това е удивително. Нямам думи\", заяви световният №1 при награждаването. Начинът, по който Джокович надигра втория най-добър играч в света в момента, е притеснителен за всички останали тенисисти. И показва, че сръбският тенисист е способен да постигне исторически неща както през този сезон, така и през следващите няколко години. Надал има много поводи за оптимизъм  Въпреки тежкото поражение във финала испанският тенисист изпрати един отличен турнир. Той изглеждаше безпомощен в голяма част от мача, но срещу него беше най-успешният тенисист в историята на Australian Open, който нямаше и продължава да няма загубен финал. Още повече, че сезонът за Надал започна така, както завърши предишния - с притеснения за физическото му състояние. Той получи контузия в коляното по времена US Open, която го принуди да се откаже в полуфиналите срещу Хуан Мартин дел Потро и да пропусне остатъка от 2018 г. Нaдал планираше да се завърне на корта с турнира в Бризбейн, но в последния момент реши да се откаже. Така той пристигна в Мелбърн без официален мач от септември и без да даде ясна представа в какво състояние е коляното му. Носителят на 17 титли от Големия шлем обаче демонстрира изключителен тенис и преодоля с лекота всичките си съперници по пътя към финала. Той впечатли специалисти и фенове, като показа страхотен напредък в елементи, които през годините не са били сред най-силните в играта му - сервис и бекхенд. Фактът, че Надал нямаше никакви трудности до финала, със сигурност имаше и своя негативен ефект. Той нито веднъж не беше тестван - както физически, така и тактически, докато Джокович изигра два четирисетови мача срещу двама от големите таланти - Денис Шаповалов и Данийл Медведев. \"Това не беше моята вечер. Срещу себе си имах съперник, който игра невероятно. За мен обаче тези две седмици бяха много важни с оглед проблемите, които имах през последната година. Ще продължа да се боря, да тренирам и да се усъвършенствам\", заяви Надал след финала с Джокович. Именно това прави носителят на 17 титли от Големия шлем през цялата си кариера - бори се и се усъвършенства. Затова той остава тенисистът, който има най-големи шансове да се бори с изглеждащия непобедим в момента Джокович. Най-значимият рекорд на Федерер е под заплаха В последните години легендарният швейцарец често е бил отписван за големите трофеи. Той обаче продължава да оборва всички прогнози за залез на кариерата му, като показва изумителна за възрастта си физическа форма и страхотна игра, на която малцина могат да се противопоставя. Загубата на Федерер от Стефанос Циципас  в осминафиналите в Мелбърн даде повод да се заговори за \"смяна на поколенията\". Подобно мнение изказа и носителят на седем титли от Големя шлем Джон Макенроу. Думите му не бяха посрещнат добре от швейцареца, който - напълно основателно - даде пример с други подобни прогнози през последните години. Докато не окачи ракетата, Федерер ще продължи да бъде почти непреодолимо препятствие за повечето играчи, в това число за т.нар. изгряващите звезди. Налице е обаче напълно реална възможност той да не спечели повече титла от Големия шлем. През август Федерер ще навърши 38 години и за него става все по-трудно да поддържа темпото на пет-шест години по-младите от него Джокович и Надал. Това поставя под заплаха най-значимото постижение на швейцареца - 20-те титли от Големия шлем. Надал има 17, а след триумфа в Мелбърн Джокович е с 15. И испанецът, и сърбинът са се прицелили към рекорда. Преди година подобряването му изглеждаше трудно постижимо. 12 месеца по-късно обаче изглежда напълно реалистично. Циципас е лидерът на новото поколение  В последните години много млади тенисисти бяха сочени за тези, които най-накрая ще разбият доминацията на Федерер, Надал и Джокович. Особено след проблемите с контузии, които тримата имаха в последните сезони. Нищо подобно обаче не се случи. Швейцарецът, испанецът и сърбинът продължават да властват в мъжкия тенис, а въпреки някои проблясъци талантите от следващите поколения така и не успяват да се утвърдят като постоянни претенденти за най-значимите отличия. В лицето на 20-годишния Стефанос Циципас  най-накрая се откроява тенисист, който има потенциал да се намеси трайно в битката на тримата големи. Освен със солиден сервис, мощни удари от основната линия и страхотен бекхенд с една ръка той впечатлява с изключително зряла за годините си игра, спокойствие в напечените ситуации и способност да разнообразява играта си в зависимост от съперника. В комбинация с физическата издръжливост, която демонстрира, той изглежда надраснал своята възраст и вече готов за големи успехи. Той далеч не е първият, който в ранна възраст прави пробив в Големия шлем. Само преди година кореецът Хьон Чун игра полуфинал, след като няколко месеца преди това спечели младежките финали на АТП. В случая на Циципас обаче има постоянен и скоростен прогрес. Гъркът започна миналия сезон под №91 в света. Днес заема 12-ата позиция, а зад гърба му са титла от \"АТП 250\", финали в \"АТП 500\" и \"Мастърс 1000\", полуфинал в Големия шлем и осем победи срещу тенисисти от топ 10. Впечатляващият начин, по който детронира Федерер в Мелбърн, и голямото разочарование, което имаше след загубата от Надал в полуфиналите, показаха колко големи са не само възможностите, но и очакванията, които Циципас има към себе си. Осака е новата кралица на тениса Само на 20 години Наоми Осака вече има две титли от Големия шлем и заема първото място в света. Тя показа, че не е чудо за един ден и станата първата тенисистка, спечелила два поредни турнира от Шлема, от Серена Уилямс през 2015 г. Осака притежава всичко необходимо, за да доминира в женския тенис в следващите години. Тя разполага със страхотен сервис и огромна мощ в ударите, съпоставими с тези на Серена Уилямс. В същото време японката се движи перфектно по корта, разполага с бързина и е способна да генерира сила в ударите си дори в защитна позиция, което е нещо изключително за женския тенис. Въпреки че е толкова млада, Осака е много уравновесена на корта и не позволява на негативните емоции да се отразят на играта й. Извън корта тя изглежда скромна и доста притеснителна, но в същото време с чувство за хумор, което бързо я превърна в любимка на феновете и медиите. Това, в комбинация с уменията й на корта и азиатския й произход, дава предпоставки японката да се превърне не само в много успешна тенисистка, но и в глобална спорна звезда. Голямото завръщане на Квитова Преди две години Петра Квитова нямаше представа дали някога ще може отново да държи тенис ракета. На 20 декември 2016 г. тя  беше нападната с нож при опит за грабеж в дома й . Инцидентът завърши с тежка травма в ръката, с която чехкинята играе, и постави под въпрос кариерата й. Две години по-късно Квитова стигна до финала на Australian Open и беше на една победа от третата си титла от Големия шлем и първото място в световната ранглиста. Двукратната шампионка от \"Уимбълдън\" не успя да я спечели след драматична загуба от Осака с 6:7 (2), 7:5, 4:6 в 148-минутна битка. Характерът, който демонстрира в мача за титлата, и цялостното й представяне от началото на сезона обаче дадоха ясен знак, че Квитова се връща към най-силните си дни на корта. Тя започна 2019 г. с 11 поредни победи преди двубоя с Осака, като спечели титлата в Сидни и стигна до финала в Млебърн без загубен сет. В този период чехкинята записа впечатляващи и много категорични победи срещу тенисистките като Анжелик Кербер, Арина Сабаленка, Белинда Бенчич, Ашли Барти и др. \"Щастлива съм, че съм тук. Благодаря на моя екип, че остана с мен, дори когато не се знаеше дали ще мога да държа ракетата. Малко хора вярваха, че ще мога да го направя отново - да изляза на корта и да играя тенис на такова ниво\", каза Квитова след финала. Серена Уилямс и мечтата за 24-а титла от Шлема Американката отново не успя да изравни легендарното постижение на Маргарет Корт от 24 индивидуални титли от Големия шлем. Тя направи много добро завръщане след раждането на първото й дете и показва, че рекордът все още е по силите й. Трофеят обаче продължава да й убягва. След двата поредни финала, които изигра на \"Уимбълдън\" и US Open, 37-годишната Уилямс отпадна в четвъртфиналите в Мелбърн. В четвъртия кръг тя изигра страхотен двубой срещу световната №1 Симона Халеп, но след това загуби спечелен мач срещу Каролина Плишкова. Уилямс ще навърши 38 години през септември. Пред нея има достатъчно време, за да изравни и дори подобри рекорда на Корт. С всеки следващ турнир от Големия шлем обаче шансовете й да изиграе седем поредни мача на най-високо ниво ще намаляват.", "date": "2019.01.28", "title": "Какво ново (и старо) показа първият турнир от Големия шлем за 2019 г."}
{"url": "https://www.dnevnik.bg/photos/2019/01/28/3381724_fotogaleriia_svetovnite_snimki_na_denia_-_28_ianuari/", "text": "Участничка в традиционното надбягване с кучешки впрягове в Алмати, Казахстан играе с едно от кучетата си, които участват в състезанието.", "date": "2019.01.28", "title": "Фотогалерия: Световните снимки на деня - 28 януари 2019 г."}
{"url": "https://www.dnevnik.bg/sviat/2019/01/28/3381792_tova_ne_vi_podhojda_na_zaplatata_-_koi_ukrotiava/", "text": "Ред! Ред! Председателят на британския парламент Джон Бъркоу се провиква така десетки пъти по време на всяко заседание, особено в последните месеци на ожесточени дебати относно Брекзит. Дребничкият 56-годишен мъж става все по-популярен с остроумните си забележки, шарените вратовръзки и непоколебимата отдаденост на това да поддържа реда по време на изказванията на министри и депутати. Длъжността му по принцип е да подбира и подрежда въпросите към премиера, както и да следи за дължината на заседанията. Брекзит обаче обърна политиката във Великобритания надолу с главата и Бъркоу се превърна в изключително важен играч, чиято  интерпретация на парламентарните правила  даде по-голяма тежест на думата на обикновените депутати, пише в. \"Вашингтон пост\" в очерк, посветен на председателя. Утре премиерът Тереза Мей ще се изправи отново пред един парламент, който иска да промени договорените от нея условия на Брекзит. Напълно възможно е Уестминстър  да отложи напускането на Великобритания  или да забрани това да се случи без сделка. До това отчасти доведе вниманието на Бъркоу към обикновените депутати и те, както и привържениците на по-голямата власт на парламента, са доволни. Традиционалистите и привържениците на Брекзит обаче – не. По-рано този месец Бъркоу позволи да се гласува поправка в закона за Брекзит, която даваше на премиера само три дни срок да представи \"план Б\". \"Дейли мейл\" побърза да обяви председателя за \"егоистичен наконтен папагал\", а \"Сън\" - за \"говорител на Дявола\". Председателите на парламента се отказват от партийната си принадлежност и от тях се очаква да бъде неутрални. Според  правителството на Мей  обаче Бъркоу не е такъв и в. \"Таймс\" съобщи по-рано, че кабинетът обмисля да му откаже място в Камарата на лордовете, което по традиция му се полага след оттеглянето от длъжността. Ако това се случи, ще бъде първият такъв случай в последните 230 години. Бъркоу обаче, втрещяващ като вратовръзките си, не изглежда впечатлен и не си сдържа езика. Веднъж той нареди на министъра на финансите  Филип Хамънд  \"да си гледа сметалото\". \"Вие наистина сте лесно възбудима личност. Трябва да напишете 1000 пъти: \"Ще се държа прилично по време на изказванията на премиера\", нахока друг път агитатора за Брекзит  Майкъл Гоув. Редовно съветва разгорещени депутати да си поемат дъх, да се успокоят и да си пият лекарствата. Миналата седмица, за да укроти един, кресна: \"Успокойте се, идете на йога!\", а в друг момент призова за: \"Зен. Сдържаност. Спокойствие\". Бъркоу не позволява говорещите в момента да бъдат надвиквани и заглушавани и неведнъж е напомнял на депутатите, че следва да се държат прилично и да спорят възпитано – или че крясъците \"никак не им подхождат на заплатата\". (Тези и други моменти можете да видите във видеото). Той не е и стереотипен политик, роден в богато семейство и учил в знаменити университети. Напротив – баща му е таксиметров шофьор, той самият е учил в Есекския университет. В началото на кариерата си страстен консерватор, постепенно Бъркоу смечки възгледите си и започна да защитава либерални каузи, което влоши имиджа в собствената му партия. Още от първия си ден като председател, той се отказа от традиционната униформа – панталони до коляното, копринени чорапи и перука. Дори заяви, че не е задължително в парламента да се носят вратовръзки, макар че той самият слага доста шокиращи десени. Според Тони Травърс – преподавател по политология в Лондонското училище по икономика, Бъркоу едва ли се опитва да предотврати излизането от ЕС. По-скоро се вижда като човек, който дава повече власт на парламента в момент, в който нито депутатите, нито правителството могат да се разберат що е то Брекзит.", "date": "2019.01.28", "title": "\"Това не Ви подхожда на заплатата\" - кой укротява британските депутати"}
{"url": "https://www.dnevnik.bg/sport/2019/01/28/3381820_poslednata_pokana_za_turnir_v_sofiia_vse_oshte_se_pazi/", "text": "Директорът на  тенис турнира в София  Горан Джоковия заяви, че все още не е решено при кого ще отиде последният \"уайлд кард\" за основната схема. Чичото на световния №1 Новак Джокович се надява да успее да ангажира някое голямо име. Четвъртото издание на \"София оупън\" ще се проведе от 3 до 10 февруари. Първите две покани за основната схема бяха дадени на двама български тенисисти - първата ракета на България за купа \"Дейвис\" Димитър Кузманов и голямата надежда Адриан Андреев. \"Последната покана ще я пазим до последно. Възможна е приятна изненада за феновете\", каза  Горан Джокович пред медиите на летище \"София\". Участие в турнира са заявили носителят на три титли от Големия шлем Стан Вавринка и шестима играчи от топ 30. Дебют в \"Арена Армеец\" ще направят двама от най-добрите млади тенисисти в света - световният №11 Карен Хачанов и Стефанос Циципас, който  спечели младежките финали на АТП  и достигна до  полуфиналите на Australian Open . Другите четирима от топ 30, които са заявили участие, са руснакът Данийл Медведев (№16), шампионът от първото издания на \"София оупън\" Роберто Баутиста Агут (№18), грузинецът Николоз Басилашвили (№22) и достигалият до полуфинал в Големия шлем Фернандо Вердаско (№26). В турнира ще участва и атрактивният французин Гаел Монфис (№33). Очертава се за трети път  надпреварата да премине без участието  на най-добрия български тенисист - Григор Димитров. Бившият №3 в света игра само през 2017 г., когато спечели титлата. \"Напълно разбирам, че темата за Григор и \"София оупън\" винаги ще бъде актуална тук. Това е съвсем нормално. За мен ще бъде огромно удоволствие той да играе в \"Арена Армеец\". Вратите за него винаги ще бъдат отворени\", каза днес Горан Джокович. На този етап той все още няма яснота дали Новак Джокович ще посети България по време на турнира. В началото на месеца турнирният директор на \"София оупън\" заяви, че  племенникът му е обещал да гостува  и да се срещне с български таланти. \"Очаквам до два-три дни да ми каже точните си планове. Но мога да ви уверя, че той със сигурност подкрепя \"София оупън\" и го приема като наш, балкански турнир. Новак обича България, обича Балканите. Вече е бил веднъж тук и би се върнал с удоволствие\", обясни чичото на носителя на 15 титли от Големия шлем. По думите му световният №1 приема  триумфа си на Australian Open  не само като личен успех, но и като \"успех за целия балкански регион\".", "date": "2019.01.28", "title": "Последната покана за турнир в София все още се пази за някое голямо име"}
{"url": "https://www.dnevnik.bg/bulgaria/2019/01/28/3381815_svobodata_na_slovoto_ne_e_zastrashena_smiata_shefut_na/", "text": "Комисията за защита на личните данни ще налага глоби на медии за нарушения на закона само в краен случай. Това се разбра от думите на Венцислав Караджов, председател на Комисията за защита на личните данни пред Би Ти Ви. Той коментира  приетите преди седмица промени  в Закона за защита на личните данни, които отварят врата за проверки на медийни публикации, журналисти, за академични проучвания, документални материали и др., както и за откази за достъп до информация. Караджов не смята, че новите текстове застрашават свободата на словото. Посочи, че преценката на комисията след подадена жалба, че медиа нарушава закона за личните данни, е възоснова на това дали са нарушени текстове, свързани с обработването на лични данни, а не по същество самата публикация. Той даде пример с разследване на длъжностно лице, за което има твърдение, че е злоупотребило със своите правомощия. В такъв случай може да се публикува информация за имотите, които има въпросното лице и тяхната стойност, но те трябва да са свързани с конкретното разследване. \"Когато публикува информация за имоти, няма нужда да публикува ЕГН или адрес. Можем да наложим глоба, регламентът изрично е въвел изискване тя да бъде до 22 млн. евро, но това са крайни параметри на санкцията. Не мисля, че в момента има медия, която би могла да извърши нарушение, за да получи подобна санкция\", посочи председателят на комисията. Обясни, че санкциите по закона ще е налагат пропорционално и само в крайни случаи, защото комисията разполагала с лостове за превенция, когато нарушението не е съществено, така че да не се стига до там.Подчерта, че досега от работата на комисията и поради текстовете в закона нито една фирма не е била заплашена от фалит заради размера на наложена й глоба.", "date": "2019.01.28", "title": "Свободата на словото не е застрашена, смята шефът на Комисията за личните данни"}
{"url": "https://www.dnevnik.bg/biznes/2019/01/28/3381824_goranov_otgovori_na_kritikite_na_prezidenta_v_zashtita/", "text": "Не смятам, че едни предсрочни избори могат съществено да повлияят на сроковете за приемане на еврото. Това обяви пред журналисти финансовият министър Владислав Горанов, запитан дали евентуални предсрочни парламентарни избори могат да променят сроковете за влизането на България в Еврозоната. По-рано през деня за предсрочни избори  говори президентът Румен Радев . Междувременно пък самият Горанов на форум в София изрази оптимизма, че България ще приеме еврото през 2022 г. Повече по темата четете  тук . Сроковете могат да бъдат променени само ако ангажиментите, които сме поели за промени в законодателството и за тясно сътрудничество в банковия надзор, не бъдат спазени. Сегашното правителство е изявило желание това да се случи, но евентуално друго правителство може да желае друго, каза Горанов, цитиран от БТА. Ако обаче за известно време няма парламент и това не даде възможност за законодателни решения, все пак е възможно да се отдалечим от приемането на еврото, каза Горанов. Чух заявки от левицата, че не трябва да се бърза с еврото и в този смисъл, политически рискове пред този процес винаги може да има, допълни той. По повод думите на президента Радев от днес, че има срив в инвестициите, Горанов каза, че инвестициите не само не са се сринали, а и растат. Това се вижда с новите производствени предприятия, каза той. За съжаление, не отива на високопоставени политици да се подвеждат по сравнението на неокончателни с окончателни данни от статистиката, каза финансовият министър. Когато излязат окончателните данни за 2018 година ще се види, че инвестициите не само не са се сринали, но са и нараснали, така както през 2017 година са се увеличили спрямо 2016 година, добави Горанов.  На пресконференция в Министерството на икономиката и ресорният министър Емил Караниколов обяви, че тенденцията е за разкриване, а не за закриване на предприятия. Очевидно с думите, че са нужни предсрочни избори, държавният глава заявява, че не одобрява сегашното правителство, коментира още Горанов. Аз обаче мога да кажа много добри неща за сегашното правителство - като например, увеличението с 30 процента на брутния вътрешен продукт за последните няколко години, имаме 40 процента повече данъчни приходи в бюджета и увеличение с 50 процента на минималната работна заплата и то до края на 2018 година. Това са все неща в полза на хората, но всеки има право на политическа позиция. Единственото, което е сигурно е, че президентът има право на подобен коментар, каза Горанов. Няма нито един лев в разходната част на бюджета, който да надхвърля гласуваните със Закона за държавния бюджет разходи, каза още Горанов, запитан дали е съгласен с думите на президента Радев, че парите от бюджета се харчат непрозрачно. Не от вчера правителството има право да размества отделни разходи в бюджета - това го имаше и в Закона за бюджета от 1996 година и тогава дори не се искаше решение на Министерския съвет, а ставаше само с подпис на министър на финансите, каза Горанов. С решение на първото правителство на Бойко Борисов приехме закон за публичните финанси и това се вменява в задължение на правителството, уточни той. Запитан за коментар за обвиненията от страна на президента за непрозрачност при избора на изпълнител на определени поръчки, по точно за изтребителите Ф16, Горанов каза, че изборът на \"Локхийд Мартин\" (производител на бойната машина) е бил възможно най-прозрачен - с дебат и с решение в парламента. Друг е въпросът дали по какъв начин се вижда това от отделните заинтересовани стани, добави той . Ако гледате днес отчета на президента - думата \"изтребители\" фигурира много повече от думата \"политика\" и думата \"доход\", посочи финансовият министър.", "date": "2019.01.28", "title": "Горанов отговори на критиките на президента в защита на кабинета"}
{"url": "https://www.dnevnik.bg/sport/2019/01/28/3381801_arsenal_dava_iozil_na_inter_za_da_vzeme_perishich/", "text": "Арсенал\" е предложил размяна на \"Интер\", която включва Месут Йозил и Иван Перишич, съобщават медиите на Острова. \"Артилеристите\" са готови да се разделят с плеймейкъра, за да вземат на \"Емиратс\" хърватското крило. Тъй като английският тим няма средства да купува футболисти, на този етап се предлага размяна на двамата играчи, които да са със статут на преотстъпени. Според авторитетния италиански журналист Танкреди Палмери обаче \"нерадзурите\" не са склонни да плащат цялата заплата на Йозил. Към момента германецът получава 12 милиона евро годишна заплата на \"Емиратс\". \"Обсъждаме привличането на двама футболисти, но на този етап не мога да коментирам техните имена. Знаете каква е ситуацията при нас\", каза мениджърът на \"Арсенал\" Унай Емери. Вторият играч, от който \"Арсенал\" се интересува е Денис Суарес от \"Барселона\". \"Ситуацията при него не се е променила. Това е труден трансфер\", беше лаконичен баскът. \"Артилеристите\" се намират на пето място във Висшата лига, като има 44 точки и са на три от зона Шампионска лига. Във вторник \"Арсенал\" приема новака \"Кардиф\", а Емери обяви, че тимът му се нуждае от задължителна победа. След  двубоя с \"Манчестър юнайтед\"  във ФА къп броят на контузените в състава се увеличи. Централните защитници Сократис Папастатопулос и Лоран Косчелни напуснаха принудително двубоя с \"червените дяволи\". Гръцкият футболист е с контузия в левия глезен и ще се върне на терена в края на февруари, докато Косчелни е с проблем в челюстта и не е ясно колко ще отсъства. Задълго извън терена са  Ектор Бейерин  (скъсана предна връзка), Роб Холдинг и Дани Уелбек.", "date": "2019.01.28", "title": "\"Арсенал\" дава Йозил на \"Интер\", за да вземе Перишич"}
{"url": "https://www.dnevnik.bg/politika/2019/01/28/3381829_mihail_mirchev_vijda_partiia_na_radev_s_hora_ot_ndsv/", "text": "Около президента Румен Радев има перспектива да бъде заформен нов политически проект, който, ако излезе на политическата сцена, лесно ще спечели 7%. Това коментира в ефира на Би Ти Ви социологът проф. Михаил Мирчев. Той обаче отхвърли тезата, че партията, ако бъде сформирана, ще се присъедини към БСП като коалиционен партньор с крайна цел – победа на изборите. Според Мирчев в проект на Радев би имало много хора от НДСВ на Сакскобургготски. Поне от една година насам президентът Румен Радев анонсира, че ще прави партия. Тя няма да бъде лява, а центристка. Ако гледаме лицата, които са близко до него, тази партия ще бъде препълнена с хора от бившето НДСВ. Ключова фигура ще бъде Соломон Паси. Много хора се заблуждават, че президентът Радев е проруски, про-Путински настроен, напротив – всички тези хора са проамерикански настроени, обяви Мирчев. Друг човек, който според него, ще стане част от потенциалния нов политически проект, ще бъде бившият служебен премиер и председател на Народното събрание Огнян Герджиков. През 2017 г. Герджиков оглави служебния кабинет, назначен от президента Радев. Мирчев коментира, че според него именно служебното правителство е спомогнало ГЕРБ да спечели вота тогава: \"Той е виновен за третия мандат на Борисов, защото му даде възможност да спечели изборите по един убедителен начин. А беше длъжен тогава – чрез инструментите на служебния кабинет, да ограничи беззаконието на тогавашните избори – парламентарните предсрочни избори през 2017 г. Ангажирам се с това нещо\".", "date": "2019.01.28", "title": "Михаил Мирчев вижда партия на Радев с хора от НДСВ"}
{"url": "https://www.dnevnik.bg/bulgaria/2019/01/28/3381833_protest_poiska_spiraneto_na_sumnitelnite_stroeji_na/", "text": "Граждани, организирали се в социалните мрежи, излязоха на протест тази вечер и настояха да се спрат както строежите, така и проектите по Черноморието и в планините, които се одобрени при незаконосъобразни устройствени планове и разрешения за строеж, съобщи БНТ.  Протестиращите пред Министерския съвет поискаха да се търси наказателна отговорност на длъжностни лица, които издават планове и разрешения за строеж в нарушение на закона. А за всички спорни територии да се обявят нови конкурси съобразно законите в страната. Организаторите заявиха, че не са обвързани с политически партии и ще продължат с протестите, докато не спре презастрояването по българското Черноморие. През този месец граждани сигнализираха в медиите за няколко строежа по Черноморието, повечето от които върху дюните на плажовете. След първоначални констатации, че всичко е законно, все пак започнаха проверки, а някои от строежите засега са спрени.", "date": "2019.01.28", "title": "Протест поиска спирането на съмнителните строежи на морето и в планините"}
{"url": "https://www.dnevnik.bg/sport/2019/01/28/3381810_guardiola_vseki_mach_e_kato_final_za_manchestur_siti/", "text": "Манчестър сити\" се намира в серия от осем поредни победи и напомня за най-добрите си дни от началото на 2019 г., въпреки това мениджърът на тима Пеп Гуардиола не е сигурен, че съставът може да защити титлата си във Висшата лига. Преди срещата с \"Нюкасъл\" каталунският специалист описа ситуацията на \"гражданите\" като сложна. \"Сити\" изостава от лидера \"Ливърпул\" с четири точки, но може да съкрати разликата до само точка. Червените играят с \"Лестър\" 24 часа по-късно, а \"гражданите\" могат да поставят тима на Юрген Клоп под напрежение. \"Независимо дали играем преди или след тях, единственото, което трябва да правим е да печелим. Ако загубим дори и един мач, това може да означава край на шансовете ни да сме шампиони отново\", каза Гуардиола на пресконференция. От началото на 2019 г. \"Сити\" е вкарал 31 гола, а е получил само един в мрежата си. \"За нас всеки мач в първенството е като финал за купа. Какво трябва да правим, само едно – да печелим\", добави Гуардиола. Той говори с голямо уважение към колегата си Рафаел Бенитес, който води \"Нюкасъл\". Според Гуардиола винаги е много трудно да се играе срещу тимовете на неговия сънародник, защото те знаят как да се защитават.", "date": "2019.01.28", "title": "Гуардиола: Всеки мач е като финал за \"Манчестър сити\""}
{"url": "https://www.dnevnik.bg/bulgaria/2019/01/28/3381838_grajdani_ne_mogat_da_poluchat_pratki_ot_chujbina/", "text": "Заради новата митническа информационна система за внос на стоки от страни извън ЕС, вече трета седмица хората не могат да получат пратките си от пощата. Причината е, че служителите на националната компания \"Български пощи\" не са обучени да работят с новия софтуер и заради бавната обработка на данните се е получило забавяне на колетите, съобщи БНТ. От дружеството поднасят извинения на своите клиенти и ги молят за търпение и разбиране, докато всички служители се адаптират към новата система, посочва медиата. Новата митническа система е за внос от страни извън ЕС, въвеждането и е част от процеса по уеднаквяването на митническите декларации в страните от ЕС. Тя беше пусната на 7 януари. Служителите признават, че не им е проведено специално обучение за работа с новата система и затова обработката на документите все още става много бавно. Преди въвеждането на системата, всичко се е правело на хартия, обясняват от агенция \"Митници\" и уверяват, че грешки и бъгове в новата системата не е имало. Така както в момента \"Български пощи\" изпитват някои затруднения имаше търговци, които имаха проблеми със системата, но в рамките на няколко дни, това се преодоля, коментират от пресцентъра на митниците. От средата на минала година във всички митници в страната са открити пощенски гишета. Служителите на пощите на митницата в София имат и друг сериозен проблем - условията на работа. Освен, че в сградата температурата е колкото навън, от покрива в помещението често падат различни боклуци. Засега не е предвиден ремонт, а гишетата са обезопасени с мрежи.", "date": "2019.01.28", "title": "Граждани не могат да получат пратки от чужбина заради необучени служители на пощите"}
