{"url": "https://www.dnevnik.bg/sport/2019/02/02/3384615_parma_spria_juventus_v_zrelishtno_ravenstvo_s_shest/", "text": "\"Ювентус\" пропусна да увеличи аванса си на върха в Серия А, след като завърши наравно 3:3 с \"Парма\" на своя стадион. \"Бианконерите\" водеха с два гола, но позволиха на новака в шампионата да им отмъкне точка. \"Парма\" изигра силно второ полувреме, като два пъти намаляваше аванса на \"бианконерите\", а третата минута на добавеното време стигна и до точката. Над всички в срещата беше Кристиано Роналдо, който се разписа два пъти и добави една асистенция. Португалецът вече има 17 гола от началото на сезона в Серия А и по този начин поведе при реализаторите, като има с един гол повече от Фабио Куалярела. \"Ювентус\" пропусна да вземе седма поредна победа като домакин. Дотук през сезона \"бианконерите\" все още нямат загуба - 19 победи и три равенства. На \"Алианц стейдиъм\" тимът е спечелил 32 от възможни 36 точки. \"Ювентус\" откри в 36-ата минута, когато Роналдо се разписа. Португалецът беше точен след подаване на Блез Матюиди, но и при малко куриозна ситуация. Той изгуби баланс на тялото залитна, като по този начин топката стана неспасяема за вратаря на \"Парма\" Сепе. Малко преди паузата \"бианконерите\" получиха дузпа, след като реферът Пиеро Джакомели видя нарушение на на Симоне Якопони срещу Мартин Касерес. Стигна се до преглед на системата за видеоповторения, след което Джакомели прецени, че фаул няма. Секунди по-късно Роналдо отново беше близо до гол, но топката мина на сантиметри от страничния стълб. През втората част шампионите продължиха да играят по-добре, а два пъти на отлични позиции се озова Сами Кедира. В 58-ата минута германският национал удари греда, а само три минути по-късно Сепе спаси нов негов изстрел. Все пак в 62-ата минута домакините вкараха и втори гол, а негов автор стана Даниеле Ругани. \"Бианконерите\" разиграха продължително след корнер, като Манджукич опита центриране, но то се оказа дълго за Роналдо. Португалецът успя само да отклони леко топката, която стигна до Ругани и бранителят нямаше проблем от около шест метра да се разпише. Само три минути по-късно \"Парма\" върна едно попадение, с което върна и интригата на \"Ювентус стейдиъм\". Юрай Куцка проби отдясно и центрира на далечната греда, а там непокритият Барила се разписа с глава. Радостта на гостите не трая много дълго, след като минута по-късно Роналдо пак се разписа и върна аванса на домакините от два гола. След този момент те решиха, че са спечелили мача, но в заключителните минути гостите потърсиха изравняване и стигнаха до него. Това стана факт в третата минута на добавеното време, когато Жервиньо беше точен.", "date": "2019.02.02", "title": "\"Парма\" спря \"Ювентус\" в зрелищно равенство с шест гола"}
{"url": "https://www.dnevnik.bg/sport/2019/02/02/3384535_iguain_vduhnovi_chelsi_za_nai-ubeditelnata_mu_pobeda/", "text": "Гонсало Игуаин започна обещаващо кариерата си в \"Челси\" и вкара два гола при победата с 5:0 над последния във Висшата лига \"Хъдърсфийлд\". Сините приеха \"териерите\" на гърба на две поредни загуби, включително с 0:4 от \"Борнемут\" през седмицата, но показаха много добра игра. Успехът е най-убедителният за тима на Маурицио Сари от октомври, когато с 4:0 беше победен \"Бърнли\". Освен Игуаин два гола отбеляза и Еден Азар, a един добави Давид Луиз. Силно се представи и Н’Голо Канте, който се отчете с асистенции за попаденията на аржентинеца. За пръв път от 2000 г. играч на сините дебютира с два гола в домакински мач. За последно това беше правил хърватинът Марио Станич срещу \"Уест Хем\". Игуаин се нуждаеше само от 16 минути, за да открие головата си сметка за \"Челси\". Той получи много хубаво подаване от Канте и с плътен удар от малък ъгъл не остави шансове на Йонас Льосъл. В добавеното време на първата част \"Челси\" получи дузпа. Сесар Асполикуета тръгна от собствената половина и беше повален на границата на наказателното поле от Качунга. Съдията Пол Тиърни прецени, че това е нарушение и отсъди дузпа. От бялата точка Азар беше точн с мощен удар в долния десен ъгъл на Льосъл. Отново Азар се разписа в 66-ата минута, с което окончателно уби интригата в мача. Рос Баркли отне топката в средата на терена и изведе белгиеца, а той финтира вратаря и от малък ъгъл беше точен – 3:0. До края на мача \"Челси\" свали темпото, но все пак остана време за четвърти гол. Игуаин се разписа по впечатляващ начин след нов пас на Канте. В 69-ата минута аржентинецът не остави шансове на Льосъл с параболичен удар. Крайният резултат оформи Давид Луиз с в 87-ата минута. Бразилецът беше точен с глава след центриране от корнер.", "date": "2019.02.02", "title": "Игуаин вдъхнови \"Челси\" за най-убедителната му победа от октомври"}
{"url": "https://www.dnevnik.bg/sport/2019/02/02/3384542_cska_preturpia_tejka_zaguba_ot_dinamo_kiev_v_ispaniia/", "text": "ЦСКА завърши подготовителния си лагер в Испания със загуба 0:3 от \"Динамо\" (Киев). Червените претърпяха най-тежкото си поражение и общо трето по време на подготовката. Футболистите на Нестор Ел Маестро не успяха да се противопоставят на силните страни на украинците, като бяха надиграни по всички показатели. \"Динамо\" откри още в третата минута, когато Виктор Циганков се разписа с удар от границата на наказателното поле. Той разигра хубаво със свой съотборник и с левия крак порази целта. В ситуацията обаче не се намеси много убедително стражът на ЦСКА Данте Стипица. Десет минути преди почивката украинците стигнаха до втори гол, който дойде след контраатака. Бенямин Вербич напредна по лявото крило, след което влезе навътре към наказателното поле и с плътен удар удвои. И в този случай Стипица можеше да спаси, като пусна топката да влезе почти в средата на вратата му. След почивката ЦСКА държеше инициативата, като контролираше топката, но нямаше толкова чисти положения пред вратата на \"Динамо\". Така се стигна до 88-ата минута, когато украинците вкараха трети гол. Негов автор стана Александър Андреевски, който се разписа след пряк свободен удар с левия крак. Изпълнението на украинеца беше отлично, като той насочи топката над стената и с голяма сила. По време на лагера в Испания ЦСКА загуби от \"Динамо\", \"Спарта\" (Прага) и унгарския \"Академия Пушкаш\", а записа победи срещу \"Шанхай Шенхуа\" и \"Виктория\" (Пилзен). Първата контрола с \"Бохум\" завърши наравно.", "date": "2019.02.02", "title": "ЦСКА претърпя тежка загуба от \"Динамо\" (Киев) в Испания"}
{"url": "https://www.dnevnik.bg/sviat/2019/02/02/3384565_sasht_razkritikuvaha_nespazenite_obeshtaniia_na/", "text": "САЩ коментираха 40-годишнината от ислямската революция в Иран като разкритикуваха \"неспазените обещания\" на режима, който е основен враг на Вашингтон в Близкия изток, предаде Франс прес, съобщава БТА. Вчера в Иран започнаха церемониите по честването на годишнината от завръщането в Иран на бащата на ислямската революция аятолах Рухола Хомейни след 14-годишно изгнание. \"При завръщането си в Иран през 1979 г. аятолах Хомейни обеща много неща на иранците, включително справедливост, свобода и благоденствие. 40 години по-късно иранският режим е нарушил всички тези обещания и е произвел единствено #40годинипровали\", написа в Туитър Държавният департамент. \"Аятолах Хомейни обеща свобода на словото и свобода на медиите. Днес Иран е едно от най-репресивните места за медиите\", добавя дипломатическото ведомство на САЩ, като обвинява иранските власти, че всяка година хвърлят в затвора десетки журналисти, заплашват семействата им и блокират интернет и достъпа до социалните мрежи. \"През 1979 г. аятолах Хомейни обеща материално и духовно благополучие на иранците. 40 години по-късно корумпираният режим на Иран е разрушил икономиката на страната, опетнил е благородното иранско наследство и е произвел единствено #40годинипровали\", заявява Държавният департамент. Дипломатическото ведомство на САЩ напомня, че първият ирански върховен водач беше обявил края на \"неправдите от миналото\" и цитира правозащитната организация Амнести интернешънъл, за да осъди мащабите на репресията в Иран, която цели \"да премахне всяка мирна опозиция\". Администрацията на Доналд Тръмп е превърнала борбата срещу, по думите й, \"дестабилизиращото и пагубно\" влияние на Иран в свой приоритет в Близкия изток. Тръмп изтегли САЩ от международното ядрено споразумение от 2015 г., което цели да попречи на Техеран да се сдобие с ядрени оръжия, защото го смята за прекалено толерантно, и възобнови американските санкции срещу иранската икономика. чЗа мнозина наблюдатели тази стратегия е опит за смяна на режима, но Вашингтон уверява, че иска само \"да промени поведението на режима\", отбелязва агенцията. САЩ не поддържат дипломатически отношения с Иран от 1980 г.", "date": "2019.02.02", "title": "САЩ разкритикуваха \"неспазените обещания\" на ислямската революция в Иран"}
{"url": "https://www.dnevnik.bg/photos/2019/02/02/3384502_fotogaleriia_goliamoto_kitaisko_putuvane/", "text": "Милиони китайци се отправиха на път покрай най-дългият и най-важен празник в страната. Най-масово ползвания транспорт са влаковете и по гарите навалицата е страхотна. Снимката е от железопътната гара на Хангжоу,", "date": "2019.02.02", "title": "Фотогалерия: Голямото китайско пътуване"}
{"url": "https://www.dnevnik.bg/sport/2019/02/02/3384528_kuzmanov_se_celi_v_purva_pobeda_v_sofiia_sled/", "text": "Първата ракета на България за купа \"Дейвис\" Димитър Кузманов се цели в първа победа при четвъртото си участие в тенис турнира в София. 25-годишният българин, който заема 333-ото място в световната ранглиста, ще играе в първия кръг с холандеца Робин Хаасе. Кузманов и Хаасе, който е 59-и в света, но е достигал до №33, ще се срещнат за втори път. Преди две години двамата отново бяха съперници в първия кръг. 31-годишният холандец спечели с 6:4, 6:3. \"Не мога да кажа, че съм доволен или разочарован от жребия, или че съм очаквал нещо различно. Турнирът е изключително силен. Лесни мачове и слаби противници няма. Нормален, приемлив жребий. Все пак играхме преди две години\", коментира Кузманов след  тегленето на жребия . \"Мисля, че в момента той е с националния отбор на Холандия за купа \"Дейвис\", така че може би ще има по-малко време да свикне с условията. Като цяло един нормален жребий. Чакам с нетърпение мачът да започне\", допълни българският тенисист.  Кузманов ще играе за четвърта поредна година в София, като за четвърти път получава \"уайлд кард\" за основната схема. През 2018 г. той отстъпи с 6:7 (8), 1:6 от поставения под №7 Жоао Соуза, а при дебюта си беше победен от Рикардас Беранкис (3:6, 6:2, 3:6). Българският тенисист изрази задоволство от подготовката между сезоните. \"Беше може би най-добрата подготовка, която съм правил до момента. Готвих се в Барселона за четвърта поредна година. Тренирах с много добри играчи от топ 100. Предимно с Душан Лайович (№42), Карен Хачанов (№11) също беше там, както и още няколко сериозни имена от първите 50 в света\", разказа Кузманов. \"София оупън\" е третият му турнир за сезона. Той взе участие в две състезания на закрито във Франция - фючърс в Бресюр и чаланджър в Рен, като записа загуби съответно срещу руснака Артьом Дубривний (№547) с 6:7 (4), 6:7 (2) и французина Мануел Гинар (№459) с 6:3, 3:6, 4:6. \"Не започнах сезона по най-добрия начин, но съм уверен, че тази година ще бъде по-успешна от миналата, която беше най-успешната за мен досега\", каза още Кузманов. Той отличи трима фаворити за титлата в София - носителя на три трофея от Големия шлем Стан Вавринка, шампиона от младежките финали на АТП и полуфиналист от Australian Open Стефанос Циципас и руснака Данийл Медведев.", "date": "2019.02.02", "title": "Кузманов се цели в първа победа в София след най-добрата си зимна подготовка"}
{"url": "https://www.dnevnik.bg/sviat/2019/02/02/3384574_hiliadi_ispanci_izliazoha_na_protest_za_po-visoki/", "text": "Хиляди испански пенсионери излязоха днес на демонстрация по улиците на Мадрид с искане за по-високи пенсии, предаде \"Асошиейтед прес\", цитирана от БТА. Много от демонстрантите носеха табели с надписи като \"Ние всички сме пенсионери\" и \"Аз съм стар, но не и глупав\". Обединения на пенсионерите организираха демонстрации из цяла Испания през последните месеци с искането правителството да гарантира, че пенсиите ще се увеличават пропорционално на инфлацията. Според тях увеличението с 0.25% през 2017 г. е било недостатъчно. Няколко стачкуващи таксиметрови шофьори се присъединиха към днешната демонстрация на пенсионерите. Таксиметровите шофьори в Мадрид стачкуват от 13 дни с искане за по-строга правна регламентация на онлайн услугите за превоз на пътници \"Юбър\" и \"Кабифай\".", "date": "2019.02.02", "title": "Хиляди испанци излязоха на протест за по-високи пенсии в Мадрид"}
{"url": "https://www.dnevnik.bg/sviat/2019/02/02/3384388_hiliadi_koli_i_kamioni_sa_blokirani_ot_sniag_v_italiia/", "text": "Хиляди автомобили се оказаха блокирани в огромно задръстване на италианската магистрала А22, водеща към Австрия. Според спасителните служби 200 души са били спасени от блокада в снега. Опашката от леки коли, автобуси и тирове достигна 16 км, заяви говорител на аварийните служби в провинция Болцано. По думите му е трудно да се оцени колко са засегнатите коли, но според него става дума за \"хиляди\". След като са прекарали часове наред при минусови температури в автобуси стотици хора е трябвало да бъдат евакуирани с пожарни автомобили, допълва говорителят. Причината най-вероятно е, че в лошото време няколко тира, които не са били подготвени за зимни условия, са се завъртели и са препречили движението. Сутринта е имало и лавина върху участък от магистралата, но в този момент там не е имало коли. В късния следобед започна възстановяването на трафика, но много автомобили още са блокирани. Няма данни за пострадали, както и дали в колоните са попаднали и чужденци.", "date": "2019.02.02", "title": "Хиляди коли и камиони са блокирани от сняг в Италия (видео)"}
{"url": "https://www.dnevnik.bg/sviat/2019/02/02/3384575_v_shtutgart_protestiraha_sreshtu_zabranite_na_dizelovi/", "text": "Неколкостотин души излязоха на демонстрация днес в германския град Щутгарт, за да протестират срещу забраната на старите дизелови автомобили, наложена в началото на януари от градските съдебни власти, предаде \"Франс прес\", цитирана от БТА. Повечето демонстранти бяха с жълти жилетки и носеха табели с надписи \"За дизела\" и \"Шофьори на дизелови автомобили, защитете се\". \"Това, което се случва с хората, е несправедливо. Десетки хиляди души са засегнати и не могат да си купят нов автомобил\", заяви пред \"Франс прес\" един от организаторите на демонстрацията Василос Топалис. На дизеловите автомобили със сертификат за отделяни вредни газове \"Евро 4\" или по-нисък им бе забранено да се движат по улиците на Щутгарт от 1 януари, а удълженият срок по изключение за жителите на града ще изтече в началото на април. Под натиска на екологични организации, сезирали местните съдилища, и други градове в Германия като Берлин, Майнц, Хамбург и Бон вече бяха задължени от съдебната власт да ограничат присъствието на някои дизелови автомобили. \"Искам правителството да се погрижи за нас и да отмени забраните за шофиране (на дизелови автомобили). Не е оправдано ние, гражданите, да бъдем жертва на това, което правят автомобилната индустрия и правителството\", заяви Йоанис Сакарос, един от организаторите на демонстрацията. Организаторите призоваха демонстрантите да си сложат жълти жилетки, след като от няколко седмици в Германия се правят безрезултатни опити за германска версия на френското протестно движение. \"Французите са модел, защото те се осмелиха да излязат на улиците, за да защитят правата си\", изтъкна Василос Топалис. Когато 1200 души се събраха миналата събота на организирана от Йоанис Сакарос демонстрация, крайнодясната партия \"Алтернатива за Германия\" направи безуспешен опит да се присъедини към протестната проява, припомня \"Франс прес\". На демонстрация на \"Алтернатива за Германия\" тази сутрин се събраха десетки души.", "date": "2019.02.02", "title": "В Щутгарт протестираха срещу забраните за дизелови автомобили"}
{"url": "https://www.dnevnik.bg/sport/2019/02/02/3384581_valensiia_izmukna_tochka_ot_barselona_i_spria/", "text": "Барселона\" завърши наравно 2:2 с \"Валенсия\" в най-интересния мач от 22-ия кръг в Ла Лига. Каталунците увеличиха аванса си пред втория \"Атлетико\" (Мадрид) на шест точки, но \"дюшекчиите\" тепърва трябва да изиграят срещата си с \"Бетис\". След силния мач, който направиха със \"Севиля\" в Купата на краля, каталунците не успяха да повторят представянето си. На висота беше само Лионел Меси, който вкара и двата гола за шампионите. В защита \"Барселона\" допусна много колебания, които позволиха на Кевин Гамейро и Дани Парехо да вкарат за \"прилепите\". Равенството слага точка на серия от осем поредни победи на \"Барселона\". Тимът все пак няма загуба в 10 поредни двубоя в Ла Лига. \"Валенсия\" остава на осмо място с актив от 30 точки. Само след няколко \"Барселона\" приема \"Реал\" (Мадрид) в  първи полуфинален мач в Купата на краля . Двубоят на \"Камп ноу\" започна вихрено и още преди да са изтекли две минути вече имаше голово положение пред една от двете врати. Изненадващо то беше на сметката на гостите, които организираха контраатака след добра работа на капитана си Дани Парехо. Той размени подавания с Даниел Вас и стреля от границата на наказателното поле, но Тер Стеген спаси. При добавката пък изстрел на Денис Черишев срещна левия страничен стълб. След тази ситуация \"Барселона\" наложи характерния си стил с продължително задържане на топката. Каталунците обаче срещнаха проблем да стигнат близо до вратата, като гостите от \"Валенсия\" ги ограничаваха на около 20 метра. Футболистите на Ернесто Валверде разчитаха на удари отдалеч главно чрез Меси и Филипе Коутиньо. Два пъти вратарят на \"Валенсия\" Нето беше на висота, намесвайки се отлично. Постепенно \"Валенсия\" се ориентира към играта на \"Барселона\" и започна да действа на контраатака. В 24-ата минута гостите показаха, че имат много скорост в предни позиции и наказаха отбраната в синьо-червено. Родриго напредна мощно през центъра и изведе в точния момент Кевин Гамейро, който плъзна топката под плонжа на Тер Стеген, за да изведе \"Валенсия\" напред. Само няколко минути по-късно \"Барселона\" също удари греда, като това се случи след удар на Сержи Роберто. В 32-ата минута \"Валенсия\" стигна до дузпа, след като Сержи Роберто повали Даниел Вас. От 11-те метра Дани Парехо стреля мощно и не остави никакви шансове на Тер Стеген – 0:2. Гостите от \"Валенсия\" задържаха аванс от два гола само седем минути, след като още в 39-ата \"Барселона\" също получ дузпа. Левият бек Тони Лато не се ориентира и закъсня за единоборство с Нелсон Семедо, като го повали в наказателното поле. Меси изпълни дузпата и не сгреши, стреляйки хладновкръвно. Аржентинецът отбеляза в девети пореден мач във всички турнири (11 попадения), като това е най-добрата му форма с голове в поредни срещи от 2013 г. насам. Освен това Меси стигна и 20 гола в Ла Лига от началото на сезона. Дузпата срещу \"Валенсия\" беше 50-ата вкарана от аржентинеца в Ла Лига. По този показател той става едва третият играч в историята на испанския шампионат след Кристиано Роналдо (61) и Уго Санчес (56). На почивката Валверде реагира и пусна Жорди Алба вместо Нелсон Семедо. Това позволи на Сержи Роберто да мине на десния фланг и да балансира представянето на тима по крилата. Още от началото на втората част \"Барселона\" вдигна оборотите и притисна домакините в собственото им поле. Няколко пъти защитата в бяло се пропука, но последният пас убягваше за каталунците. След това \"Барселона\" разчиташе основно на удари отдалеч, както и преди почивката. При опит за центриране пък Сержи Роберто отново удари греда. Гостите отговориха с две контраатаки, като при едната от тях бяха много близо до трети гол. Постепенно методичната игра на \"Барселона\" и постоянният натиск се стигна до изравнително попадение. В 64-ата минута Меси се разписа за втори път. Защитата на \"Валенсия\" спря пробив на Суарес, но топката попадна във Видал, който веднага подаде към Меси. Аржентинецът без да се бави стреля през трима играчи в бяло, а вратарят Нето видя топката много късно, като само изгледа как топката влиза в мрежата му за втори път. В заключителните 20 минути Меси стресна \"Камп ноу\", след като се наложи да получи медицинска помощ заради удар в бедрото. Лидерът на каталунците все пак се върна на терена.", "date": "2019.02.02", "title": "\"Валенсия\" измъкна точка от \"Барселона\" и спря победната серия на каталунците"}
{"url": "https://www.dnevnik.bg/sviat/2019/02/02/3384133_otiva_si_oshte_edin_ot_desette_nai-vajni_dogovora_za/", "text": "САЩ и Русия обявиха, че замразяват изпълнението на двустранен договор, който бе смятан за един от десетте споразумения, на които се крепи международната сигурност и ядреното сдържане в десетилетията след Втората световна война. От 2 февруари започна да тече 6-месечен срок за компромис между Москва и Вашингтон, макар че днес президентът Владимир Путин нареди на министрите на отбраната и външните пработи да не предлагат преговори на Вашингтон. (Говорителят на Кремъл Дмитрий Песков заяви по-късно, че \"ще бъдем готови да отговорим на техни инициативи, но сами нищо няма да предлагаме\".) След половин година Договорът за ликвидиране на ракетите със среден и малък обсег (500-5500 км) ще престане да съществува. Двете страни взаимно се обвиняват в тайното му нарушаване чрез разработване и дори въвеждане на въоръжение на модерни ракетни и системи с наземно базиране. Но с него бе прекратено и премахнато струпването в Европа на стотици съветски и американски крилати и балистични ракети през 80-те години на ХХ век. Днес, десетилетия по-късно, има много по-различни технологии, появиха се няколко нови ядрени сили, а несравнимо по-мощният икономически Китай не попада под повечето от ограниченията. Президентът Доналд Тръмп заяви в петък, че би искал нов договор, по който да преговарят всички заинтересовани страни, а не само САЩ и Русия. Ето кои са десетте основни договора от системата за баланс на силите в света 1. Договор за неразпространение на ядреното оръжие Одобрен е от Общото събрание на ООН на 12 юни 1968 г. и е открит за подписване на 1 юли 1968 г. Влиза в сила на 5 март 1970 г. Петте ядрени държави - САЩ, СССР, Великобритания, Франция и Китай. Страни по договора днес са 190 държави. Безсрочен Държавите с ядрено оръжие се задължават да не предават на никого нито такова оръжие, нито да помагат на други страни да го разработват и създават. Ядрените сили трябва да се стремят към съкращаване и в перспектива - към унищожаване на ядрените си арсенали. Безядрените страни по договора се задлъжават да не произвеждат и да не се сдобиват са такова оръжие. Не е подписан от Индия и Пакистан, които след това станаха ядрени сили. Израел, който също е смятан за ядрена държава, макар никога да не е признавал това, не е подписвал. Китай напусна договора. 2. Договор за ограничаване на системите за противоракетна отбрана 26 май 1972 г. в Москва Леонид Брежнев - генерален секретар на ЦК на КПСС, и Ричард Никсън, президент на САЩ. Ратифициран е от двете страни. Без ограничение. Може да бъде разтрогнат във всеки един момент от всяка от страните. На 13 декември 2001 г. президентът Джордж Уокър Буш обяви, че страната му едностранно го напуска. Страните се отказаха от създаване, изпитания и разполагане на системи или компоненти за противоракетна отбрана. От юли 1974 г. с допълнителен протокол се разрешава притежаване само на една такава система. СССР разположи своята около Москва, а САЩ - около 12 ракетни установки в базата Гранд Форкс в Северна Дакота. Изпълнението на ангажиментите правеше неизбежно взаимното унищожаване на СССР и САЩ в случай на ядрена война помежду им. Именно заплахата от взаимно унищожение стана основна концепция за ядреното сдържане. Договорът отне възможността на СССР и САЩ да изграждат системи за защита от ракетно нападение от трети страни. 3. Договор за ограничаване на стратегическите въоръжения (SALT 1) 26 май 1972 г. в Москва Леонид Брежнев - генерален секретар на ЦК на КПСС, и Ричард Никсън, президент на САЩ. Ратифициран е от двете страни. Безсрочен Постави началото на процес, известен като \"намаляване на международното напрежение\". За пръв път СССР и САЩ декларираха намерение да спрат надпреварата в ядреното въоръжаване. С договора за двете държави бяха ограничени броят на ядрените бойни глави, балистичните ракети и установките за изстрелването им на равнището, на което се намираха към момента на подписването му. Нови балистични ракети, базирани на подводници, можеше да се монтират само в съответствие с броя на премахнатите преди това балистични ракети с наземно базиране. САЩ запазиха значително предимство по брой на стратегическите бомбардировачи, способни да пренасят ядрено оръжие. 4. Договор за ограничаване на стратегическите въоръжения (SALT 2) 18 юни 1979 г. във Виена. Леонид Брежнев - генерален секретар на ЦК на КПСС, и Джими Картър, президент на САЩ. Ратифициран е от СССР. Безсрочен СССРи САЩ за пръв път се договориха не само за ограничаване, но и за съкращаване на ядрени оръжия. Договорът ограничи броя на стратегическите носители (междуконтинентални балистични ракети, балистични ракети на подводници и тежки бомбардировачи) на ниво от 2400 единици. Към 1 януари 1981 г. двете страни поеха ангажимент броят им да слезе на 2150. От всички стратегически системи само 1320 носителя можеше да бъдат с няколко бойни глави с индивидуално насочване. Договореностите се спазваха от двете страни, но Сенатът на САЩ отказа да го ратифицира заради нахлуването на съветските войски в Афганистан. 5. Договор за ликвидиране на ракетите със среднен и малък обсег 8 декември 1987 г. във Вашингтон. Михаил Горбачов - генерален секретар на ЦК на КПСС, и Роналд Рейгън, президент на САЩ. Ратифициран е от двете страни. Безсрочен. Всяка от страните има право да го напусне, като уведоми другата не по-малко от 6 месеца предварително. Към юни 1991 г. задълженията по договора бяха изпълнени. Разполагането на съветските ракети РСД-10 (известни в НАТО като SS-20) с обсег 5500 км съкращава значително времето, за което те достигат целите си в Европа. В отговор САЩ и НАТО започват разполагане на стотици ракети \"Пършинг 2\" и \"Круз\" в Западна Европа, които намаляват времето за полет и реакция от 25-30 минути до 7-10 минути. Това рязко съкращаване на времето увеличава опасността от първии удар по командни пунктове на противника, който фактически да го \"обезглави\". Така под въпрос е поставена гаранцията на ядреното сдържане, че и двете страни биха били унищожени при конфликт. За 3 години САЩ и СССР трябваше да унищожат всички ракети с наземно базиране с обсег 500-5500 км, както и да провеждат взаимни проверки на спазването. СССР ликвидира 1846 ракетни комплекса (близо половината не бяха на бойно дежурство), а САЩ - 846, включително тези в Западна Европа. От 2 февруари 2018 г. двете страни замразиха действието му при неясна перспектива дали в следващите 6 месеца ще се договорят да продължат спазването. Договорът е двустранен и не предвижда унищожаване ракетите на другите ядрени сили в НАТО - Великобритания и Франция. Китай не участва, както и страните, сдобили се с подобни ракети по-късно. 6. Договор за обикновените въоръжения в Европа (ДОВСЕ) 19 ноември 1990 г. в Париж. Лидерите на 16 държави от НАТО и на 6 страни от Организацията на Варшавския договор. Безсрочен Договорът създаваше баланс на по-ниско равнище на обикновените (неядрени) въоръжени сили на страните от НАТО и Варшавския договор и ограничаваше възможността на линията на контакт между двата блока да се струпват обикновени въоръжени сили. Така се намали опасността от внезапно нападение и провеждането на мащабни настъпателни действия в Европа. Разпадането на Варшавския договор и разширяването на НАТО създадоха необходимост параметрите на договора да бъдат променени. През 1999 г. в Истанбул бе подписан адаптиран вариант на ДОВСЕ. Идеята беше да се премине от блокова структура към национални и териториални равнища на въоръжение. Страните от НАТО не го ратифицираха, защото Русия не изтегли войските си от Приднестровието в Молдова (и до днес там има руски военен корпус, както и значително количество въоръжение в складовете; това е бившата 14-та армия на СССР, преименувана през 1995 г. на Оперативна група войски - бел.ред.). Договорът не влезе в сила. Формално Русия остава участник, но фактически договорът е прекратен с решение от 13 юли 2007 г. на Владимир Путин. 7. Договор за съкращаване на стратегическите нападателни оръжия (START 1) 30-31 юли 1991 г. в Москва Президентите на СССР и на САЩ Михаил Горбачов и Джордж Хърбърт Буш 5 декември 1994 г. - 4 декември 2009 г. За пръв път СССР и САЩ се договориха за значително съкращаване на ядреното оръжие и взаимен контрол над изпълнението на задълженията. Всяка от страните пое ангажимент 7 години след влизането му в сила да не разполага с повече от 6000 ядрени бойни заряда. В действителност правилата за изчисляването на бройката позволяваше на СССР да има на тежките си бомбардировачи около 6500 бойни глави, а САЩ - около 8500. Ракетни комплекси с наземно мобилно базиране можеше да бъдат разположени само в определени райони. На 6 декември 2001 г. Русия и САЩ обявиха, че са изпълнили задълженията си по договора. Към този момент руснаците имаха 1136 стратегически носителя за 5518 ядрени заряда, а американците - 1237 носителя за 5948 бойни заряда. Изпълнението бе затруднено от разпадането на СССР в края на 1991 г., тъй като и други съветски републики имаха съветско ядрено оръжие на своя територия. На 23 май 1992 г. Русия, САЩ, Украйна, Казахстан и Беларус подписаха допълнителен протокол, с който трите бивши съветски републики се присъединиха към договора. Всичкото ядрено оръжие, с което те разполагаха, трябваше да бъде унищожено или предадено под руски контрол. 8. Договор за съкращаване на стратегическите нападателни оръжия (START 2) 3 януари 1993 г. в Москва Президентите на Русия и САЩ Борис Елцин и Джордж Буш Ратифициран е от Конгреса на САЩ през 1996 г. и от Федералното събрание на Руската федерация през 2000 г. Но Русия си запази правото да се оттегли, ако САЩ напуснат договора за ограничаване на системите за противоракетна отбрана. На 14 юни 2002 г. Вашингтон обяви, че напуска този договор и в отговор Русия обяви, че се отказва от START 2. Договорът предвиждаше най-мащабното в историята - почти двойно - съкращаване на ядрени арсенали на двете най-големи ядрени сили. Русия и САЩ се задължиха да намалят броя на бойните си заради за стратегически носители до 3000-3500. На балистични ракети с морско базиране не можеше да има повече от 1750 ядрени заряда. Страните се задължаваха да ликвидират всички балистични ракети с наземно базиране, които са оборудвани с повече от една степен, както и всички тежки ракети. Пусковите системи за ракети с касетъчни бойни глави с индивидуално насочване трябваше да бъдат или ликвидирани, или преоборудвани за ракети с една глава. Според руснаците САЩ получават предимство при унищожаване на всички ракети с раделящи се бойни глави, тъй като към този момент това е основата на стратегическия ядрен арсенал на Москва. 9. Договор за съкращаване на стратегическите нападателни потенциали 24 май 2002 г. в Москва Президентите на Русия и САЩ Владимир Путин и Джордж Уокър Буш. Ратифициран е от двете страни. 1 юни 2003 г. - 31 декември 2012 г. При влизането в сила на новия договор SALT 3 на 3 февруари 2011 г. изгуби правна сила. Ограничаваше количеството на ядрените бойни глави на бойно дежурство до 1700-2200 за всяка от страните. Договорът не съдържаше прецизен режим за постоянни взаимни проверки, не изискваше съкращаване на въоръженията (бойните глави можеше да бъдат в складове и при нужда да бъдат монтирани на носителите). Отсъствието на забрана за разполагане на балистични ракети с няколко бойни глави с индивидуално насочване беше изгодно за Москва, но предизвика критики в САЩ. 10. Договор за съкращаване на стратегическите нападателни оръжия (SALT 3) 8 април 2010 г. в Прага Президентите на Русия и САЩ Дмитрий Медведев и Барак Обама. Ратифициран е от двете страни. 5 февруари 2011 г. - 4 февруари 2021 г. с възможно удължаване за 5 години. Замени два от предишните договори, като Русия и САЩ се задължиха да съкратят и ограничат броя на въведените на въоръжение и на неразположените нападателни оръжия. Става дума за намаляване до 700 единици на намиращите се в бойно дежурство стратегически носители, а бойните заряди за тях - до 1550. Страните се договориха и за механизъм за взаимни проверки как се изпълнява договора. В началото на 2018 г. САЩ и Русия обявиха, че са постигнали договореното ниво от 1550 ядрени бойни заряди. Засега няма.", "date": "2019.02.02", "title": "Отива си още един от десетте най-важни договора за баланс на силите в света"}
{"url": "https://www.dnevnik.bg/sviat/2019/02/02/3384612_desetki_hiliadi_venecuelci_poiskaha_svoboda_general_ot/", "text": "Десетки хиляди венецуелци излязоха по улиците на Каракас и други градове във Венецуела, за да протестират срещу президента Николас Мадуро и чависткото управление на страната, предадоха местни и световни медии. На митинга в Каракас обявилият се за временен президент шеф на парламента Хуан Гуайдо обяви, че с днешния митинг започва \"месецът на свободата\", който ще отбележи края на управлението на Мадуро. \"Оставаме на улицата, докато няма свобода, преходно правителство и нови (президентски) избори,\" каза той пред множеството. От демонстрация, свикана по същото време, Мадуро поиска от опозицията да \"спре да призовава за държавен преврат\". \"Гуайдо и Мадуро се предизвикват взаимно по улиците,\" написа в. \"Ел паис\". Хиляди привърженици на Гуайдо се събраха и в другите три големи града - Маракайбо, Валенсия и Баркисимето. Хиляди излязоха и в редица латиноамерикански страни (в Богота бяха едни от най-големите демонстрации) в Испания и в други държави, където венецуелската опозиция в изгнание свика митинги с искане европейските сили да изпълнят обещанието си и да признаят Гуайдо за президент, ако Мадуро не свика избори. \"90% от армията не са с диктатора\" Междувременно ръководителят на отдел \"Стратегическо планиране\" в авиацията Франсиско Естебан Янес Родригес стана първият високопоставен генерал, отрекъл се от Мадуро и признал Гуайдо за президент на Венецуела. Във видеообръщение, публикувано в \"Туитър\", той увери венецуелците, че \"90% от въоръжените сили не са с диктатора (с Мадуро - бел. ред.), а с народа на Венецуела.\" Една от целите на демонстрацията днес бе да се призоват въоръжените сили да оттеглят подкрепата си за Мадуро, ден след като Гуайдо призна, че води преговори с високопоставени военни. Според него, предвид случилото се в последните дни и часове, преходът към демокрация е неизбежен. В резултат профилът на въоръжените сили в \"Туитър\" публикува съобщение, в което Янес бе обвинен в измяна. Малко след това САЩ поискаха от армията във Венецуела да се присъедини към Янес. Направи го съветникът на президента Доналд Тръмп Джон Болтън, който в публикация на испански в \"Туитър\" каза, че военните трябва да пазят демонстрантите в подкрепа на демокрацията. Избори, но не за президент По улиците излязоха и привърженици на Николас Мадуро - единствени отразени от повечето проправителствени издания - за да отпразнуват 20-годишнината от началото на чавизма (на днешната дата през 1999 г. Уго Чавес стана президент на Венецуела, а през 2009 г. я обяви за национален празник). Пред тях Мадуро предложи изборите за парламента да се състоят по-рано тази година. Според него решението за извънредни избори в Националното събрание - единствената институция, контролирана от опозицията - трябва  да бъде взето от създаденото преди 2 г. Учредителното събрание , което да пренапише конституцията на Венецуела и да намали ролята на опозицията. Парламента той определи като \"буржоазен\", предаде \"Ройтерс\". Изборите първоначално трябваше да са в края на 2020 г. По-рано, под натиск от ЕС, той каза, че е готов на нов парламентарен вот по-рано догодина, но не и на президетски, какъвто европейските сили искат от него. Участници в опозиционния митинг в Каракас, с които вестници като \"Ел паис\" и \"Ел мундо\" са разговарялия, смятат, че Мадуро ще се съпротивлява и въпреки оптимизма на опозицията няма да е толкова лесно. По-рано днес опозиционният депутат Хосе Гера каза за \"Дневник\", че въпреки преимуществото на Гуайдо и съмишлениците му в парламента работата и там не е лека. По думите му няма почти никакви контакти с народните представители, които подкрепят управляващите и които се опасяват, че ще бъдат сурово наказани от властите, ако влязат в диалог или подкрепят опозицията. Помощите потеглят към Венецуела По-рано днес говорител на Съвета за национална сигурност на Белия дом потвърди, че въпреки съпротивата на Мадуро е започнало изпращането на хуманитарни помощи от САЩ, предаде агенция \"Ефе\". Часове по-рано Болтън обяви в Тръмп, че процесът ще започне в подкрепа на венецуелците, след като такава мярка бе поискана от Гуайдо. Не е известно нито къде точно са изпратени помощите - лекарства, продукти, нужни за операции и хранителни добавки - нито дали част от нея успешно стига във Венецуела. Мадуро, който твърди, че проблемите на страната му не са икономически, а опит за преврат на САЩ и други латиноамерикански държави, не иска хуманитарни помощи, защото смята, че доставката им ще се превърне в чужда военна интервенция.", "date": "2019.02.02", "title": "Десетки хиляди венецуелци поискаха \"свобода\", генерал от авиацията се обърна срещу Мадуро"}
{"url": "https://www.dnevnik.bg/sport/2019/02/02/3384589_despodov_kogato_ot_kaliari_me_potursiha_ne_sum_mislil/", "text": "Кирил Десподов описа като сбъдната мечта трансфера си в \"Каляри\". 22-годишният футболист, който подписа с тима от Сардиния за четири години и половина, беше представен официално. Десподов изрази намерение бързо да научи италиански език и да се наложи в състава. \"Да играя в Италия е сбъдната мечта за мен, защото след италианското първенство от дълго време. Знам, че \"Каляри\" е клуб с големи традиции, а феновете са много темпераментни. Когато ми предложиха да дойда тук веднага отговори да. Не съм мислил и за момент\", каза Десподов. Българинът добави, че е говорил с треньора Роландо Маран за вижданията на специалиста. Десподов изтъкна, че ще трябва да работи тактически, за да отговори на изискванията на Серия А. \"Обичам да играя в атака, изпълнявам добре свободни удари и имам скорост. Треньорът ми каза, че иска да ме ползва като нападател, но ни чака много работа. Тепърва треньорът ще прецени кога ще ме пусне, но аз съм готов да изляза на терена още в понеделник\", добави футболист №1 на България за 2018 г. Българският нападател ще играе с №32 в \"Каляри\", като обясни и защо го е избрал. \"Преди години играех с този номер и мисля, че ще ми донесе късмет. Освен това феновете на моя бивш отбор ЦСКА знаят защо избирам 32\", каза Десподов, правейки паралел към 32-ата титла, за която се борят червените. В ролята на преводач при представянето на Десподов влезе президентът на клуба Паоло Джулини, който има ключова роля при осъществяването на трансфера. \"Моята майка е от България, но тя напуска родината си през 60-те години, като със своето семейство се нанася в Сардиния. Тя е от Ловеч, а Кирил играе за отбора от този град преди години. Надявам се това да е добър знак\", каза президентът на клуба и пожела успехи на Десподов.", "date": "2019.02.02", "title": "Десподов: Когато от \"Каляри\" ме потърсиха, не съм мислил и за момент"}
{"url": "https://www.dnevnik.bg/detski_dnevnik/2019/02/02/3383881_muzikata_koiato_te_kara_da_vijdash/", "text": "Преди три дни едно момиче от София направи първия си професионален запис. С изпълнението си на You Know I'm No Good на Ейми Уайнхаус Петра, която е с нарушено зрение, показа, че може да бъде певица. Успехът й пък потвърди смисъла на подготвяната от учителите й програма за обучение на незрящи деца още преди нейното официално начало. Когато първите двама незрящи ученици започват да посещават частното музикално училище RockSchool в София преди две години, екипът осъзнава, че една от причините в България да има малко музиканти със зрителни проблеми, е ... липсата на възможност да учат. \"Бащата на Петра сподели с нас, че музиката я кара да се чувства по-уверена и тогава си дадохме сметка, че вероятно и други хора имат нужда от същото, разказва Боян Симеонов, управител на RockSchool и един от инициаторите на \"Виждам чрез музика\" - програма за музикално образование, приспособена за деца със зрителни проблеми. Проектът включва специално оборудван кабинет, подходящ софтуер за мастериране, подготвени за работа с незрящи деца учители и стипендиантска програма за 6-месечно обучение. \"Всъщност, програмата не се отличава съществено от тази, по която работят останалите ученици, но е приспособена за нуждите на хората със зрителни проблеми. Учителите също не променят съществено подхода си, но придобиват допълнителни педагогически умения, обяснява Боян Симеонов. По думите му основното усилие, всъщност, е учениците със зрителни проблеми да се присъединят към творческа общност на RockSchool, в която да имат възможност да се усъвършенстват, да излизат на сцена, да получават внимание и да бъдат окуражавани да се занимават с това, което харесват. Подготовката върви с пълна сила и до няколко седмици \"Виждам чрез музика\" може да заработи пълноценно. Колко е важно да има банда \"Общност\" е ключовата дума изобщо за RockSchool, според създателката на училището Мелина Крумова. Самата тя започнала да ходи на уроци по китара на 22 години и й липсвала среда от съмишленици. Решила да я създаде сама и преди осем години започнала с ремонтиран с подръчни средства апартамент в стара сграда на столичния булевард \"Христо Ботев\" и един учител по китара. \"И после всичко стана неусетно: хайде още две стаи да боядисаме, хайде да вземем учител и по пиано...\". Днес училището заема цялата сграда и постройките в двора, като освен стаите за уроци, разполага с оборудвано звукозаписно студио, няколко репетиционни, зала със сцена за концерти. Учителите - над 20, дават седмично около 400 урока за инструменти, пеене, музикална теория и студийна работа (без да се брои училището във Варна, където работи друг екип). Изборът на инструменти е респектиращ - електрическа, акустична, класическа или бас китара, пиано, барабани, цигулка, саксофон, акордеон, флейта и родопска гайда. За пеещите любители на метъла са уроците по тежки вокали. Общо 12 стипендиантски програми дават възможност към клуба да се присъединят и хора, които иначе не биха могли да си позволят обучението. Учениците определят стила музика, в който ще работят, а концепцията на обучението е максимално бързо да се стигне до завършени музикални фрази и цели песни. \"Окуражаваме ги да правят песни, да импровизират, да се изразяват чрез музиката. За нас това е по-важно, отколкото да се научат да държат правилно пръстите си на грифа или клавиатурата\", казва Мелина Крумова. А Боян Симеонов, чието условие да започне работа в училището било да взима безплатни уроци по китара си спомня: \"След само няколко урока ровех в YouTube за песни с трите акорда, които вече знаех, и се побърквах от кеф, че мога да ги свиря\". След като придобият известни умения, идва най-важното - учениците започват да участват в организираните в училището концерти. Събират се импровизирани банди - учителите съставят списък с песни и всеки избира в коя да свири. Понякога сформираните за случая групи продължават да свирят заедно, имат възможност да правят записи и дори да ходят по участия. Работят заедно и си помагат, за да вървят напред в това, което обичат. Музиката е свобода За екипа на RockSchool времето тече на бързи обороти - работят едновременно по толкова идеи, че трудно смогват: от груповите уроци за най-малките (от 2 до 5 г), през музикалните рождени дни в училището, където графикът е пълен със седмици напред, до развиването на социалната мрежа за музиканти Drooble, лекции за маркетинг в сферата на музиката, уреждане на участия на млади музиканти, концерти на открито... В същото време учениците се увеличават, защото все повече хора над 30-годишна възраст събират смелост да опитат. \"Пишат ни, че им е детска мечта да свирят, а ние ги окуражаваме да пробват. Идват и остават\", уточнява Мелина Крумова. Боян Симеонов допълва, че все по-често се намират желаещи и за т.нар. семейни уроци, в които родителите започват да свирят, докато чакат урока на детето да свърши. Обясняват си интереса към училището с необходимостта на хората да развиват творческата страна на личността си и с нарастващото желание да си подаряват преживявания вместо вещи. Казват, че музиката развиват качества, от които човек има нужда винаги и навсякъде в живота си: искреност, дисциплина, креативност, умения за общуване, увереност. \"Освен това музиката е свобода - тя освобождава от вътрешния гняв, който човек натрупва, докато е принуден да се съобразява постоянно с правилата около себе си\", смята Крумова, която от няколко години свири с групата си death и groove metal, изнася концерти, прави записи и пътува по турнета. Смее се, че покрай уточняването на детайлите около \"Виждам чрез музика\" и другите проекти в петък вечер пак се оказали с колегите й на разговор за работа вместо на купон. И установили, че напук на легендата за рок музикантите алкохолици, са се превърнали в рок музиканти работохолици.", "date": "2019.02.02", "title": "Когато музиката ти позволи да видиш"}
{"url": "https://www.dnevnik.bg/bulgaria/2019/02/02/3384185_dnes_shte_e_oblachno_no_toplo_s_temperaturi_do_16/", "text": "Нетипично топъл за началото на февруари ден ни чака днес в цялата страна. Максималните температури ще достигна 16 градуса, като най-топло се очаква да е в Бургас. Прогнозата на Националния институт по метерология и хидрология е за ден с променлива облачност. В сутрешните часове в низините и котловините, както и в Северозападните райони ще има мъгли. Минималните температури ще са между 1 и 4 градуса. Слаб до умерен вятър от юг, югозапад ще пренася топъл въздух. В София очакванията са за ден с температури между 0 и 13 градуса. Над планините облачността ще е значителна, като повече слънце ще има над Централна и Източна Стара планина. Вятърът ще е умерен, по високите места до силен от Югозапад. Максималните температури на височина 1200 метра се очаква да бъдат около 8 градуса, а на 2000 метра - около 3 градуса. От Планинската спасителна служба предупреждават за висока лавинна опасност на Витоша, особено в районите на Резньовете, по най-стръмните участъци на Стената, Капакливец и Комините. В Стара планина също има висока лавинна опасност, най-вече във високата част, над гористия пояс. Рискът от лавини е висок и в Пирин. В Рила лавинната опасност е средна.", "date": "2019.02.02", "title": "Днес ще е облачно, но топло с температури до 16 градуса"}
{"url": "https://www.dnevnik.bg/sport/2019/02/02/3383833_reklamite_v_superboul_-_biznesut_za_milioni_v/", "text": "Всяка година Супербоул е най-чаканото събитие в Съединените щати. Милиони очакват битката на съвременните гладиатори, които си оспорвата титлата в Националната футболна лига (НФЛ), а победителите остават в историята. Наравно с  двубоя между \"Ню Инглънд пейтриътс\" и \"Лос Анджелис рамс\" , милиони се вълнуват от това какви ще бъдат рекламите в срещата. Очаква се през 2019 г. Супербоул да отбележи нов рекорд по отношение на приходите от реклама. Еволюцията на рекламите доказва и цената им. По време на първия Супербоул през далечната 1967 г. 30-секунден рекламен клип е струвал 37 500 долара, а в началото на 21 век сумата достигна 2.2 милиона. През 2019 г. цената е в пъти по-висока – телевизията, която ще излъчи двубоя - CBS, продава 30-секундно рекламно време за 5.25 милиона долара. Десет дни преди срещата от CBS обявиха, че свободни рекламни слотове няма. Нещо повече от компанията очакват за пръв път в историята да бъде достигната границата от 500 милиона долара. Преди 12 месеца рекламите в Супербоул не успяха да изпреварят предишното си върхово постижение – 414 млн. (2018 г.) срещу 419 млн (2017 г.). Основната причина, че цената остана непроменена, а през 2017 г. имаше повече игрово време, защото \"Пейтриътс\" спечелиха двубоя срещу \"Атланта фалкънс\" след продължение. В главната роля са дамите За всяка компания битката е не само да рекламира в Супербоул, но и за кой слот точно ще се пребори. По традиция най-желано е рекламното време в последната четвърт, като слотовете там, заедно с тези в началото на срещата са отдавна продадени. Голямата разлика през 2019 г. ще бъде все по-голямото участие на дамите. Дотук 12 дами ще бъдат в главните роли на някои от рекламните клипове срещу 23 знаменитости от мъжки пол. \"Тойота\", платформата Bumble, Olay на \"Проктър и Гембъл\", Michelob Ultra и \"Стела Артоа\" са сред марките с участието на жени във водещи роли. Всички те поставят въпроса за по-голяма власт на дамите. Сред най-интересните реклами са тази на Bumble, където в главната роля е Серена Уилямс, както и на \"Стела Артоа\" със Сара Джесика Паркър. Кой ще рекламира в Супербоул \"Амазон\" ще излъчи два рекламни клипа. Първият е 90секунден и ще бъде през второто полувреме на мача, като ще рекламира софтуера Alexa. Видеото показва забавни моменти докато знаменитости тестват софтуера, инсталиран в най-различни продукти. Второто видео на \"Амазон\" е за платформата Prime, с която се рекламира новият сериал \"Хана\". Чипсовете Pringles представят и интелигентно устройство, подобно на Alexa в своята реклама, докато Michelob Ultra включва в клипа си роботи. Година, след като направи дългоочакваното си завръщане в Супербоул, \"Кока Кола\" отново ще бъде част от шоуто. Една от най-популярните американски марки отсъстваше от най-голямото спортно събитие в продължение на 21 години. В този период \"Кока Кола\" беше тотално засенчена от конкурента си \"Пепси\", но и през 2019 г. ще постави на преден план посланието за разнообразие. Рекламата е вдъхновена от работата на Анди Уорхол. По традиция автомобилният производител \"Хюндай\" също ще се включи. Компанията участва за 11-и път в последните 12 години. Кинозаглавията на годината По традиция Супербоул е важен и за киноманите, които очакват двубоя, за да видят първите трейлъри на най-очакванията заглавия за годината. Така ще бъде и през 2019 г., когато в Холивуд ще излязат много нови заглавия. До този момент е сигурно, че ще има трейлър на последния филм от Вселената на супергероите на Marvel \"Отмъстителите : Край на играта\". Компанията \"Дисни\" най-вероятно ще рекламира и четвъртия филм \"Играта на играчките\". Друго заглавия, които се очаква да бъдат видяни за пръв път от зрителите са \"Бързи и яростни: Хобс и Шоу\". Феновете на \"Междузвездни войни\" обаче ще трябва да почакат повече, за да видят първия трейлър от Епизод 9.", "date": "2019.02.02", "title": "Рекламите в \"Супербоул\" - бизнесът за милиони в спортното събитие на годината"}
{"url": "https://www.dnevnik.bg/evropa/2019/02/02/3383997_na_jivot_i_smurt_britanci_se_zapasiavat_s_lekarstva/", "text": "По-малко от два месеца преди Брекзит Джо Елгарф е започнала да се запасява с храна в случай, че политиците не успеят да постигнат споразумение за излизането на Великобритания от ЕС. Тя обаче не може да направи същото с жизненоважните лекарства, които са необходими за детето й, разказва \"Ройтерс\". Четиригодишната Нора страда от церебрална парализа и епилепсия и ежедневно разчита на вноса на Epilim и Keppra. Майка й иска да се запаси с лекарствата в случай, че доставките бъдат засегнати, но не може, защото те се отпускат само с месечна рецепта. За Нора \"това може да е въпрос на живот и смърт\", казва Елгарф.  Възможно е да се стигне до спешно приемане в болница поради тежки гърчове, продължаващи понякога и над пет минути. Тя не може да пропуска приема на тези лекарства. Няма \"ако\" и \"но\" и не можем да използваме алтернативи\", допълва майката. Британските депутати обаче продължават да не могат да се разберат за споразумението за Брекзит с Европейския съюз и  категорично отхвърлиха сделката  на премиера Тереза Мей миналия месец. Засилва се опасността на 29 март Великобритания да напусне ЕС без сделка. Това подхрани страховете, че веригите за доставки може да бъдат сериозно засегнати, което би довело до недостиг на храни и лекарства. Според британското правителство около три четвърти от лекарствата, използвани от държавната Национална здравна служба (NHS), идват от ЕС. Самата Мей, която страда от диабет тип 1, каза, че разчита на инсулин, произвеждан в друга държава членка на съюза. Най-големият купувач на хладилници в света През август миналата година здравният министър Мат Ханкок представи планове, гарантиращи, че Великобритания ще има доставки за шест допълнителни седмици при Брекзит без сделка. През януари той обяви, че Великобритания е купила 5 хил. хладилника за съхранение на лекарства, превръщайки се в най-големия купувач на хладилници в света. \"Гаранцията, че пациентите ще продължат да имат достъп до лекарства е от първостепенно значение\", заяви държавният министър по здравеопазването, отговорен за планирането на Брекзит, Стивън Хамънд. \"Работим изключително тясно с индустрията, за да гарантираме, че има значителни доставки на тези лекарства във Великобритания\", написа Хамънд в статия миналата седмица. Някои британци обаче не споделят тази увереност и има слухове, че се запасяват с всичко – от обезболяващи за деца до лекарства за сериозни състояния. За Елгарф, която е член на анти-Брекзит група във \"Фейсбук\", това не е опция. \"Няма значение, дори да имах всичките пари на света, не мога да отида и да купя тези лекарства, защото те се дават само срещу рецепта. Няма никакъв начин, по който да подсигуря бъдещето на детето ми\", казва тя. Не само родителите и техните семейства са притеснени. Изпълнителният директор на организация, ръководеща болници в Бирмингам, миналата седмица предупреди, че има риск от отлагане на операции заради недостиг на лекарства при хаотично излизане от ЕС без сделка. По думите му \"добре информирани източници извън политиката от NHS\" са оценили, че стоките от Европа \"може да намалеят до между една трета и една пета от сегашните ежедневни количества за период от най-малко няколко месеца\". \"Всяко отклонение от тези хармонизирани стандарти от Великобритания в бъдеще и липсата на споразумение за сътрудничество с ЕС за лекарствата и медицинските изделия ще означава, че веригите за доставки са в риск\", смята Brexit Health Alliance, организация, целяща да защити интересите на пациентите по време на преговорите за Брекзит Всъщност пациентите, които се запасяват с лекарства, може дори да си навлекат проблеми. \"Болници, аптеки, семейни лекари и пациенти не трябва да трупат резерви от лекарства в никой момент по време на този процес\", предупреди Хамънд. \"Това създава рискове от недостиг за други пациенти. Ако всеки прави каквото трябва, сме уверени, че доставките на лекарства няма да бъдат прекъснати какъвто и да е изходът от Брекзит\", допълни той.", "date": "2019.02.02", "title": "На живот и смърт: британци се запасяват с лекарства заради страх от Брекзит без сделка"}
{"url": "https://www.dnevnik.bg/skorost/2019/02/02/3384111_fotogaleriia_obnovenata_v-klasa_na_mercedes/", "text": "Пет години след лансирането на V-класата на \"Мерцедес\" луксозният ван мина през фейслифт. Моделът, който се чака в България през март, се отличава с промени в дизайна, представяне на нови цветове (два сиви, червен и син) и четири допълнителни варианти на джантите.", "date": "2019.02.02", "title": "Фотогалерия: Обновената V-класа на \"Мерцедес\""}
{"url": "https://www.dnevnik.bg/analizi/2019/02/02/3383095_prof_d-r_evgeniia_kalinova_simvolichni_voini_niama_i/", "text": "Проф. Калинова изнася подробности както за въздушните нападения в цяла Европа от двете страни във войната, така и за малко известните дипломатически совалки на българските власти и на САЩ да договарят спиране на въздушните нападения и излизане на България от Оста. - През Втората световна война в Европа въздушни атаки над граждански обекти се прилагат най-вече от Германия, Великобритания и САЩ. Целта им е да разстроят икономическия живот, разрушат комуникации и производствени мощности, демонстрират военно превъзходство, както и да отмъстят за противникови удари върху собственото население и да причинят паника, за да се стигне до по-бърза капитулация. Бомбардировките започват от първия ден на войната – 1 септември 1939 г., когато Луфтвафе разрушава 75% от град Велюн, убивайки 1200 жители, а във Варшава жертвите са над 20 хиляди. Германските удари през пролетта на 1940 г. са над френски градове, а на 14 май е разрушен Ротердам (1000 загинали). В отговор Чърчил разрешава на британски самолети да атакуват цивилни обекти в Рур и с това започват стратегическите удари срещу Германия. През май-юни 1940 г. са бомбардирани рафинерии и жп линии в Хамбург, Есен, Франкфурт. През лятото германските въздушни атаки срещу Англия са към военни цели, но на 24 август е засегнат централен Лондон и в отговор англичаните бомбардират за първи път Берлин. Хитлер нарежда удар над Лондон на 7 септември, когато загиват 430 души. Най-засегнат е Ковънтри – на 14 ноември градът е разрушен, а жертвите са 600. Трагедията кара англичаните през декември 1940 г. да изпробват нова тактика на бомбардиране не на отделни цели в градовете, а на обширни райони, които са покривани с \"бомбен килим\". Грохотът на тези бомбардировки е далече от България. Цар Борис съумява да запази неутралитет, но след италианското нападение над Гърция лавирането е вече невъзможно. На 1 март 1941 г. премиерът Богдан Филов подписва Тристранния пакт. През България войските на Райха атакуват Гърция. Англия скъсва дипломатическите отношения с нашата страна, а на 6, 7 и 14 април 1941 г. английски самолети от базите си в Гърция, заедно с югославски за първи път бомбардират Кюстендил (47 убити), Петрич, Ихтиман и няколко пъти София (38 убити). Тези числа са несравними с жертвите от предприетите по същото време германски бомбардировки над Ковънтри (8-10 април, 450 убити) и Белград (6-10 април, 17 хил. жертви). А радостта от присъединяването на Беломорието и Вардарска Македония надделява над опасенията, че бомбардировките могат да се повторят. Но още на 22 юни 1941 г. след германското нападение над СССР самолет без опознавателни знаци хвърля бомби над Добрич, но жертви няма, а на 12 август с.г. такъв самолет бомбардира села в Разградско. През 1941 г. равносметката за България е 115 убити и 162 ранени – човешката цена за превръщането ни в германски съюзници. Но българският избор изглежда оправдан – Германия е непобедима, а на Източния фронт бомбите й сриват Минск, Севастопол, Сталинград. - Вярата в германската мощ кара българските управляващи да изпълнят послушно искането на Берлин да обявят война на САЩ и Великобритания. Тази проява на лоялност е стряскаща със своята бързина и лекота – ултимативната \"покана\" е съобщена на 12 декември 1941 г. В 15,30 ч. същия ден Министерският съвет я приема, като в дневника си Богдан Филов отбелязва, че само двама министри се колебаели. В 19 ч. царят одобрява решението, а на 13 декември по предложение на Филов Народното събрание го приема \"с акламации и без разисквания\". Стремежът да се угоди на могъщия съюзник и илюзията за неуязвимост, родена от отдалечеността на САЩ и Англия, дават надежди, че войната ще е само \"символична\". Пожелателното мислене не може да отмени факта, че България е вече сред враговете на Антихитлеристката коалиция. А в Лондон са все по-склонни да прилагат мащабни бомбардировки срещу цивилното население във вражеските държави. Още през септември 1941 г. в документи на британското въздушно командване се определят целите им: \"... да се сломи духът на населението\", като населените места се разрушат и станат необитаеми и хората заживеят в постоянен страх от смъртта. Задачата да се бомбардира без ограничения заляга в директива на командването на британската авиация от февруари 1942 г., в която като мишени са посочени 15 германски града. Реализацията е ужасяваща – през нощта на 30 май 1942 г. хиляда британски бомбардировача атакуват Кьолн. Жертвите са 400, а градът е в пламъци и 45 хил. негови жители остават без дом и работа. Несравними по обхват и резултат, но важни като първа мисия срещу цели в Европа, са американските бомбардировки над румънските нефтени рафинерии край Плоещ на 12 юни 1942 г. През есента на същата година английските бомби причиняват стотици жертви в Милано, Торино и Генуа, а в края й САЩ бомбардират градове в Южна Италия. - В България цензурата не допуска сведения за огнения ад в Кьолн и за другите жертви, а прелитащите спорадично над българската територия британски и американски самолети извършват само разузнаване и хвърлят позиви със заплахи. На 13 септември са единствените през 1942 г. бомбардировки, като по-значителни са щетите в Стара Загора, докато Русе и Горна Оряховица се разминават само с отделни разрушени сгради. - В мемоарите си Чърчил признава, че бомбардировките през 1942 г. \"не снижиха военното производство на Германия\", а \"гражданското население запази твърдия си дух\". Но той е убеден, че трябва да продължат. И през януари 1943 г. на конференцията в Казабланка се договаря с Рузвелт за общи действия на авиацията на двете държави. Заповедта е \"методично разрушаване и дезорганизиране на германската военна, промишлена и икономическа система и подкопаване на духа на германския народ до степен да бъде фатално отслабена неговата възможност за въоръжена съпротива\". Англичаните бомбардират през нощта, а американците – през деня. В битката за Рур (март-юли 1943 г.) тежко разрушен е Есен. На 14 юни с.г. западните съюзници с директивата \"Pointblank\" (\"Прицел от упор\") променят решенията от Казабланка, като дават приоритет на ударите по германската самолетна индустрия, но не изключват такива по граждански обекти. На 24 юли 1943 започват мощни нападения над Хамбург, които продължават до началото на август. Според Чърчил те са предизвикали \"невиждани дотогава разрушения в един такъв голям град за толкова кратко време\", а Хамбург е бил обхванат от \"огнен ураган, срещу който са безсилни всякакви човешки контрамерки\". Жертвите са над 40 хиляди. Следващите месеци големи щети са нанесени на Манхайм, Франкфурт, Хановер. През лятото съюзническите удари поразяват Милано (900 убити), Торино (800), Ливорно (500). Капитулацията на Италия и разполагането там на английски и американски войски дава нови възможности за атаки – вече към Балканите. - За българските управляващи 1943 г. носи първите съмнения в успешния край на войната. През март, след германския разгром при Сталинград, те правят първи опити за контакти с американците. В Женева българският дипломат М. Милев се свързва с Рене Шарон, бивш комисар на Обществото на народите в България, който му предава американското искане \"влиятелни българи да установят връзка с американците\" за излизане от войната. През май по нареждане на Богдан Филов в Истанбул се провеждат две срещи на известния индустриалец Георги Киселов с бившия директор на Американския колеж в Симеоново Флойд Блек, работещ за американските служби за сигурност. Задачата, която Филов, имайки информация за случилото се с редица германски и италиански градове, поставя на Киселов, е \"да обясни българската политика..., като направи опит да предотврати въздушни бомбардировки над България\". Тези сондажи дават стимул на САЩ в началото на август 1943 да разработят план за откъсване на България от Оста. Целта е да се окаже натиск върху българските власти и те да се обърнат към Вашингтон за излизане от войната. Цар Борис би могъл да изиграе важна роля в този план, но той умира внезапно на 28 август. Управлението е в ръцете на Богдан Филов, за когото скъсването с Германия е немислимо, но и страхът от бомбардировките е голям. И има защо – на 1 август американската авиация започва операция \"Tidal Wave\" (\"Приливна вълна\") за бомбардиране на нефтените находища при Плоещ. Част от самолетите минават над България и българските летци водят първи въздушни боеве с тях. От средата на октомври няколко пъти са бомбардирани Скопие, Велес, Ниш. Това кара Филов на 25 октомври отново да прати Киселов в Истанбул, за да убеди американците, че не трябва да прибягват до бомби, за да не падне правителството и да дойдат на власт комунистите. Не предлага обаче скъсване с Германия и преговори за излизане от войната. - На срещата в Москва - 19-30 октомври 1943, на външните министри на СССР, САЩ и Великобритания, англичаните информират Сталин за намерението си да бомбардират София. Това е желанието на Чърчил, за който българите са \"грешен народ\", който е съучастник на германците в разгрома на ключовия му съюзник Гърция и трябва да бъде наказан. По-важното е, че той иска Турция да влезе във войната на страната на Антихитлеристката коалиция, а капитулацията на България ще улесни Анкара да вземе такова решение. В резултат съветските войски ще бъдат спрени далеч преди центъра на Европа. -.Да, целите на Чърчил са повече политически отколкото военни. И бомбардировките над България са важни за реализацията им. Сталин е наясно с тези цели, но едва ли би било логично да се противопостави на английското желание да бъде бомбардиран германски съюзник, с който Англия е във война. Той, както и Рузвелт, дава съгласие, потвърдено на срещата на \"тримата големи\" в Техеран (28 ноември-1 декември 1943 г.). Така през ноември 1943 г. започват англо-американски бомбардировки над българските градове в \"старите предели\" – Пловдив (6 ноември), София (14 и 24 ноември, 10 и 20 декември), Банкя, Перник, Радомир. До края на годината са засегнати 24 населени места, убити са 436 души, 810 са ранени. Докато бомбите сеят смърт, Вашингтон активизира усилията за откъсване на България от Оста. На 1 декември в Истанбул е изпратен полковникът от американското разузнаване Анжело Куюмджийски, който се среща няколко пъти с българския пълномощния министър в Турция Никола Балабанов. Целта му е регентите да бъдат уведомени, че чрез него могат да предприемат стъпки за излизане от войната с помощта на САЩ. - За Вашингтон е важно да има главна роля в българската преориентация, защото това ще му даде водещи позиции в следвоенното бъдеще на страната. Затова американските служби \"забравят\" да информират англичаните за предприетите чрез Куюмджийски действия. Британската страна реагира остро, разговорите с българите са прекъснати и през януари 1944 г. Куюмджийски заминава за три седмици в Кайро, за да се изгладят проблемите с англичаните. В същото време бомбардировките продължават над Дупница (4 януари) и Враца (там на 24 януари загиват 124 души), като и в двата града самолетите обстрелват с бордовите картечници хората на улиците. Засегнати са и Куманово, Мездра, Панагюрище. Най-ужасяваща е дневната и нощната бомбардировка над София на 10 януари 1944 г., когато жертвите са 750, ранените 710, а хората масово се евакуират от разрушената столица. Макар и на тази висока цена, целта на бомбардировките започва да се осъществява. На 5 февруари 1944 в Истанбул Н. Балабанов съобщава на А. Куюмджийски, че е упълномощен от Регентството и правителството да заяви, че те \"разбират необходимостта да променят сегашната политика и да се откъснат от Оста\" и че са готови \"да дискутират с Америка по въпроса\". - Договарят се българската страна да изпрати двама упълномощени представители, които да съобщят на Куюмджийски условията за участие на българската армия на страната на съюзниците, без да повдигат териториални въпроси. Балабанов настоява за спиране на бомбардировките, докато трае подготвката на преговорите. Рузвелт съобщава за българското предложение в Лондон и в Москва с мнение, че то трябва да се приеме, включително в частта за спиране на бомбардировките. Съветският отговор е, че Москва е съгласна да се изпрати българска мисия за преговори, а САЩ и Англия, които за разлика от СССР са във война с България, са в правото си да решават дали да продължат бомбения натиск. - Що се отнася до Чърчил, той е категоричен: \"След като лекарството е свършило толкова добра работа\", би трябвало българите \"да продължат да получават допълнителни дози от него\", за да бъдат принудени да капитулират, а не да преговарят. Все пак, докато се водят тези консултации, през февруари и първата половина на март 1944 г. бомбардировките престават. - България не е готова за действително скъсване с Германия поради страх от германска окупация и загуба на \"новоприсъединените\" земи. В началото на март американските представители в Турция още два пъти настояват пред Балабанов да се ускори изпращането на делегация за преговори, но без успех. Така Чърчил налага своята гледна точка и в средата на март бомбардировките са подновени. София е атакувана на 16, 17, 24, 29 март, но най-разрушително – на 30 март, когато загиват 139 души. За последен път столицата чува звука на сирените на 17 април, а жертвите са 128. През март-април няколко пъти е бомбардиран Пловдив, както и Девин, Крумово, Хисаря, Асеновград, Куклен, Перущица, Чепеларе. След това съюзническата авиация се ангажира със задачи, свързани с десанта в Нормандия през юни 1944 г. и интензивността на бомбардировките над България намалява. Друга причина е осъзнаването от Лондон и Вашингтон, че българските управляващи няма да преговарят, няма и да капитулират, докато не бъдат изправени пред опасността от окупация. Все пак, от май до август на връщане от Плоещ съюзнически самолети хвърлят бомби над Калофер, Велико Търново, Русе, Карлово, Казанлък, Сопот. През 1944 г. са бомбардирани 131 населени места, убитите са 1276, а 1381 са ранени. По същото време (ноември 1943 г. - март 1944 г.) съюзниците нанасят 16 въздушни удара върху Берлин и още 12 германски града. На 4 април е първата бомбена атака над Букурещ, а до капитулацията на Румъния през август убитите и ранените в града достигат 9 хиляди. Загиналите от съюзническите бомбардировки в България през войната са 1828, ранените – 2372. Те са част от огромните човешки загуби, които Европа претърпява в най- големия военен конфликт. В него човешкият живот губи стойност и всяка страна, която разполага с технически възможности, е готова да използва авиацията, за да пречупи противника. И все пак, нито Германия успява да сломи с бомбите си Англия и СССР, нито победата на Антихитлеристката коалиция идва само благодарение на въздушните удари над германските и италианските градове. България, въпреки ужаса от бомбите, също не излиза от войната. Предложените от нея преговори имат за цел само да предотвратят нови тежки удари, а скъсването с Германия ще се случи едва на 6 септември 1944 г., когато Червената армия е на Дунав и след като СССР ни обявява война. Цивилните жертви са цената, платена от българите за политиката на управляващите и доказателството, че \"символични\" войни няма и не може да има.", "date": "2019.02.02", "title": "Проф. д-р Евгения Калинова: Символични войни няма и не може да има"}
{"url": "https://www.dnevnik.bg/sport/2019/02/02/3384308_fotogaleriia_nedostijimata_lindzi_von_i_velikolepnata/", "text": "Голямата звезда в алпийските ски  . Спускането и супергигантският слалом на световното в Оре ще са последните ѝ стартове.", "date": "2019.02.02", "title": "Фотогалерия: Недостижимата Линдзи Вон и великолепната ѝ кариера"}
{"url": "https://www.dnevnik.bg/sviat/2019/02/02/3384194_horata_s_aktiven_religiozen_jivot_sa_po-shtastlivi_i/", "text": "Възрастните, които активно водят религиозен живот в споделящи вярата им общности, обикновено са по-щастливи и граждански ангажирани от останалите, а и по-склонни винаги да упражнят правото си на глас. Това сочи проучване на изследователския център \"Пю\", публикувано в четвъртък. Анализирани са данни от над 20 страни на няколко континента. Те сочат, че активно религиозните имат преимущество в усещането си за щастие пред тези, които или не са активни, или не се идентифицират с никоя религия. \"В САЩ и много други държави по света редовното участие в (дейностите на) религиозна общност ясно е свързано с по-високи нива на щастие и граждански ангажимент - особено гласуването и участието в различни групи или добровобчески организации,\" отбелязват изследователите. Същевременно в обществата със спадащи нива на религиозност може да има риск от намаляващо усещане за лично и обществено щастие. Религиозно активните хора обикновено пушат и пият по-малко, но като цяло не са в по-добро здравословно състояние. \"Пю\" отбелязва, че досега много проучвания, особено в САЩ, са откривали положителна връзка между религиозността и здравето. \"Много щастливи\" Основна цел е да се разбере дали самоопределянето с дадена религия или активното участие в нейните тайнства и споделянето на религиозни преживявания с други хора носят щастие, здраве и усещане за граждански дълг. За целта се използват три категории. \"Активно религиозни\" са хората, които казват, че поне веднъж месечно посещават богослужения. \"Неактивно религиозните\" се припознават като изповядващи дадена религия, но по-рядко се включват в подобни събития. \"Нерелигиозните\", които не се припознават като членове на организирани религии, са третата категория. \"Пю рисърч\"  измерва самооценката , пет индикатора за здраве и два за гражданско участие в Австралия, Аржентина, Бразилия, Беларус, Германия, Естония, Испания, Казахстан, Колумбия, Мексико, Нова Зеландия, Перу, Русия, САЩ, Сингапур, Словения, Тайван, Украйна, Уругвай, Холандия, Хонконг, Чили, Южна Африка, Южна Корея и Япония. Резултатите са основно от страни, където много жители спадат трите категории. Още 11 страни (като Китай, Норвегия и Полша) се появяват в анализа на връзката между религиозността, здравето и вредните навици. Само няколко държави са изключение от тенденцията за връзка на активната религиозност и щастието - в Еквадор, Южна Африка, Хонконг, Словения, Испания и Беларус. Там процентът на \"активно религиозните\", казали, че са \"много щастливи\", е малко под отговорилите по този начин от други категории. В повечето от тези държави (без Еквадор и Южна Африка) същевременно делът на определилите се като \"много щастливи\" сред никоя от групите  (в контраст с държави като Мексико, където  , \"неактивните\" - 64%, а \"нерелигиозните\" - 61 на сто). В Беларус например по 11% от \"активно\" и \"неактивно\" религиозните са се определили като много щастливи, това са направили и 13% от нерелигиозните. В Испания този отговор са дали 13% от активните, 15% от неактивните и 18% от нерелигиозните. В повечето разгледани латиноамерикански страни, Австралия, Япония и Сингапур, обратно, делът на \"много щастливите\" сред активно религиозните понякога е с над 10 пункта по-голям. И сред изключенията няма нито една държава, в която   от този в другите две групи. Проучването не открива много доказателства, че самоопределянето с дадена религия носи по-голямо щастие или желание за граждански ангажимент. Данните на \"Пю\"   живота на хората. \"По-скоро може би определен вид хора са активни в множество дейности (светски и религиозни), много от които може да им носят физически или психологически ползи) \"Обикновено по-възрастни и жени\" Освен това тенденцията е активно религиозните възрастни да са \"по-ангажирани в доброволчески организации\". Още по-недвусмислени са резултатите за участието в избори. В Чили, Испания, Япония, Мексико, Словения, САЩ, Украйна, Беларус, Южна Корея и Южна Африка делът на редовно гласуващите сред активно религиозните често е между 5 и 15 пункта (средно около 10) по-висок от този в другите категории. Все пак \"в 28 от 35 изследвани държави   от възрастните. Особено в Европа, но и в някои държави в Азиатско-тихоокеанския регион нивата на идентифициране с религията намаляват, редовните посещения на религиозни служби са относително рядко явление,\" отбелязва Пю. Според изследването активно религиозните  (средно 67% от тях са на възраст над 40 г.), жени (59% от активните) и \"малко по-слабо образовани\", \"по-вероятно\" е да са сключили брак. Това обаче повдига въпрос, отбелязва \"Пю\": \"Заради религиозната си активност ли са по-щастливи, по-граждански ангажирани или по-малко склонни да пият и пушат хората, или заради тези други демографски характеристики?\" Тенденцията за връзка между религията и щастието се потвърждава, но анализ на изследователския център сочи, че играят роля и други фактори.", "date": "2019.02.02", "title": "Хората с активен религиозен живот са по-щастливи и гласуват по-често, сочи проучване"}
{"url": "https://www.dnevnik.bg/zelen/2019/02/02/3384051_deniat_na_vlajnite_zoni_se_otbeliazva_dnes/", "text": "Вече повече от 20 години на втори февруари Министерството на околната среда и водите и много граждански организации, работещи за опазването на природата, празнуват Световния ден на влажните зони. Тази година темата на международното честване е \"Влажните зони и климатичните промени\". Влажните зони са територии, в които водата покрива почвата или присъства в повърхностния й слой, целогодишно или сезонно - блата, езера, заливни гори (горите между реката и дигите ѝ, които периодично са заливани при покачване на речното ниво). Влажните зони могат да бъдат естествени или изкуствени, постоянни или временни, статични или течащи, сладки, бракични или солени, включително територии с морска вода. Те са екосистеми, в които водата е основният фактор, от който зависят условията и живота на животни и растения. Честването Честването на Международният ден на влажните зони се координира от бюрото на Рамсарската конвенция (Конвенция за влажните зони с международно значение и по специално като местообитание на водолюбиви птици). През 2019 г темата на отбелязването на 2 февруари е \"Влажни зони и климатични промени\". Тя подчертава важната им роля като решение за превенция и адаптация на изменението на климата. За последните 35 години честотата на природните бедствия е нараснала над 2 пъти, като   Предвижданията са за още по-екстремни метеорологични условия. Влажните зони играят значителна роля в   и смекчаване на последиците от изменението на климата – те са  . Солените блата, мангровите гори, \"подводните ливади\" с морска трева и кораловите рифове действат като естествени ограничители – те намаляват интензивността на вълни, бури, цунами, като предпазват 60% от населението в тези райони от разрушителната сила на бедствието. Вътрешни влажни зони, като например равнинни водни площи, реки, езера и блата, абсорбират и съхраняват излишъка от валежи и намаляват наводненията. По време на сухи сезони в топли и сухи климатични условия, влажни зони освобождават съхраняваната вода, забавяйки засушаването и минимизиране на недостига на вода. В България  В списъка на Конвенцията за влажните зони с международно значение (Рамсарските места) България е представена с 11 влажни зони с обща площ 49 912,43 хектара, което е 0,45% от територията на страната. Това са \"Атанасовско езеро\", \"Комплекс Беленски острови\", \"Дуранкулашко езеро\", \"Остров Ибиша\", \"Шабленско езеро\", \"Местността Пода\", \"Поморийско езеро\", \"Комплекс Ропотамо\", \"Езеро Сребърна\", \"Езеро Вая\" и \"Карстов комплекс Драгоманско блато\". Защо са важни Влажните зони са едни от най-продуктивните екосистеми на Земята. Съхраняват незаменими местообитания на  . Имат изключително важна роля за кръговрата на водата като възстановяват водните запаси и подхранват подпочвените води. Особено ценна е способността им да  . Неслучайно на много места по света се изграждат пречиствателни станции имитиращи естествените блата. Влажните зони имат много важна роля и в  , като поемат и задържат голяма част от повърхностните води. В тях се съхраняват големи количества въглерод, което ги прави изключително  . Влажните зони са изключителни уязвими екосистеми – силно чувствителни към замърсяване, промени във водните течения и други. През XX век у нас а и в световен мащаб голяма част от тях са били пресушени или силно изменени. Днес тези екосистеми заемат едва 0,1% от територията на България и са сред най-приоритетните за опазване обекти. Голяма част от организмите, които разчитат за своето оцеляване основно на влажните зони, са  . Кой работи за влажните зони Повечето организации, работещи за биоразнообразието и устойчивото ползване на влажните зони, са членове на гражданската коалиция \" За да остане природа в България \". Някои от най-известните примери за дейности за влажните зони са: - Благодарение на изследвания и документация от гражданската организация \"Зелени Балкани\" през 2000г. се създава природен парк \"Персина\"с площ близо 22 хил. ха в района на Белене. Това е част от консервационната програма на Зелени Балкани за опазване биоразнообразието на река Дунав и прилежащите влажни зони. Тя включва и идентифицирането на ценни от природозащитна гледна точка места и обявяването им за защитени територии или места от НАТУРА 2000. Впоследствие, със съвместна работя на Зелени Балкани, Българското дружество за защита на птиците и правителствената дирекция на Природен парк \"Персина\" са възстановени блатата на о. Персин (Рамсарско място \"Беленски острови\"). Благодарение на този проект в страната ни вече има втора колония на уязвимия в световен мащаб и критично застрашен в България къдроглав пеликан. -Зелени Балкани също работят от години за възстановяване и консервация на видове и местообитания с европейска значимост в Поморийско езеро. Успяват да възстановят хидрологичния режим езерото, като връщат връзката му с морето, което позволява нормалния водообмен и миграция на морските видове риба, които се хранят в лагуната. Ежегодно провеждат международни работни ваканции за възстановяване на гнездовите местообитания на редки видове наземногнездящи птици. Така успяват да върнат като гнездящ вид в България застрашената от изчезване гривеста рибарка. - \"Възстановяване на влажни зони и намаляване на замърсяването по река Дунав\" е най-големият проект в българската природозащита - с бюджет от 12 млн. долара. Проектът е подготвен от съвместен екип от Зелени Балкани и WWF-България, а е изпълняван от българското правителство. С него се възстановяват блата в защитена зона \"Калимок-Бръшлен\" с финансиране от Световната банка и с активното участие на Зелени Балкани. - За  опазването на Атанасовско езеро  работят от Българска фондация \"Биоразнообразие\" (БФБ). Радостина Ценова от фондацията разказва: \"Преди 6 години езерото беше известно основно на местните хора в град Бургас с басейните с луга и кал, както и на любителите на птици. Днес е привлекателно място за спорт и почивка, за изкуство и фестивали и празници, и е добре познато на обществеността не само в района, но и в цялата страна.\" С проекти на БФБ през последните 10 години са осигурени над 2 млн. евро директни инвестиции за възстановяване на лагуната и подобряване на туристическата и посетителска инфраструктура на Атанасовско езеро - \"зелената\" връзка на града с морето и морската градина, предлагаща възможности за природосъобразен туризъм и екологично образование. Езерото е традиционен източник на сол и в миналото е силно променено за нуждите на солодобива. То е много богато на биоразнообразие, а в наши дни, когато крайбрежието е тежко увредено от урбанизацията, солникът-лагуна има стратегическо значение за опазване на биологично разнообразието по Черноморието. От Сдружение за дива природа \"Балкани\" традиционнo работят за опазване на Драгоманското блато. Те развиват консервационни и образователни дейности там, както и опити за изграждане на култура за природосъобразно ползване на ресурсите на блатото от местната икономика. Също така, развиват  ресурсен сайт за влажните зони . От Асоциацията на парковете в България (АПБ) през 2013г. успяват да защитят  Дунавските заливни гори . Тогава правителството предлага промени в Наредба 7/2003г, разрешаващи сеч на крайречните гори. АПБ извършва ГИС анализ на засегнатите територии (4 000 ха) и провежда работна среща с Министъра на регионалното развитие, Изпълнителната агенция по горите и Националната служба за защита на природата. След силна кампания в медии и социални мрежи, правителството се отказва от сечите на крайречните гори. За крайречните гори от години работи и WWF-България. В края на 2014 г., WWF в партньорство с Изпълнителната агенция по горите и Регионалните дирекции по горите Русе и Пловдив започва проект за  възстановяване и опазване на естествени крайречни гори  от местни видове около реките Дунав и Марица. Целта е да се опази тяхното биоразнообразие, защото освен дом на стотици видове растения и животни, те са изключително важни за предпазването от наводнения и свлачища, като в същото време естествено пречистват водата в реката. Регламенти Заради ролята си за опазване на редки видове и опазване на чистота на водите, влажните зони са обект на специална защита от Рамсарската конвенция, на която България е един от първите членове - още от 1974г. Рамсарската конвенция се занимава с опазване и популяризиране на влажните зони, но има специален списък, в който се включват само определени от тях, които отговарят на определени критерии. В много случаи в България зоните, разпознати като \"Рамсарски места\" под защита на конвенцията, съвпадат и с места, защитени от националните закони - национални защитени територии (например, природен парк \"Персина\", който включва сред други влажни зони и Беленските острови) или зони от европейската мрежа \"Натура 2000\" (например, защитена зона \"Поморийско езеро\"). Обявяването за Рамсарско място не налага специални ограничения при експлоатирането на влажните зони, а напротив, подкрепя риболова и използването на всякакви други ресурси – тръстика, кал, дивеч, сол и т.н., но в разумни граници, осигурявайки дългосрочното и устойчивото им ползване в бъдеще. Конкретни режими на защита имат националните защитени територии, а в бъдеще се очаква конкретни режими за устойчиво ползване на ресурсите да се обявят и за зоните от \"Натура 2000\" (повече за \"Натура 2000\" -  тук ). Детайлни мерки за национална защита за влажните зони в България се определят в  Плановете за управление на речните басейни , които се регламентират от Закона за водите и Рамковата директива за водите на Европейския съюз. През 2013г е разработен и Национален план за опазване на най-значимите влажни зони в България за 2010- 2022г, по поръчка на Министъра на околната среда и водите в изпълнение на националните приоритети по отношение на опазването на биологичното разнообразие. Изпълнението му екоминистерството е възложило в рамките на проект по програма \"Лайф\" на експерти от гражданските организации, работещи на терен във влажни зони - Българско дружество за защита на птиците, Българска фондация \"Биоразнообразие\" и учени от Института по биоразнообразие и екосистемни изследвания към БАН. Документът е наличен  тук .", "date": "2019.02.02", "title": "Денят на влажните зони се отбелязва днес"}
{"url": "https://www.dnevnik.bg/sviat/2019/02/02/3384218_mrusni_pari_moje_da_pomrachat_cifrovata_utopiia_na/", "text": "Стремежът на Естония да се превърне в дигитално общество я остави открита за \"мръсни пари\" и нарушения на санкции, предупреждава държавният регулатор. Балтийската държава бе в центъра на един от най-големите скандали, свързани с пране на пари, в историята – този с \" Данске банк \". Естонският клон на институцията се оказа използван за п рекарване на пари от Русия  и други бивши съветски държави, показа вътрешното разследване. Сега операциите на банката са разследвани в Дания, Естония, Великобритания и САЩ заради общо  200 млрд. евро подозрителни плащания , припомня агенция \"Ройтерс\". Това се е правело по класически методи – офшорни компании прикриват откъде идват парите в действителност. Но  е-жителите на Естония , някои от които използват банки в страната, макар да живеят в чужбина, могат евентуално да използват високотехнологична пътека за изпиране на подозрителни средства. \"Надявам се, че урокът от \"Данске банк\" ще е достатъчен\", казва директорът на Службата за финансови инспекции Килвар Кеслер. \"Взеха клиенти, които бяха офшорни компании. А сега – е-жители. Ще се задават абсолютно същите въпроси. Кои са? Защо им е банкова сметка в Естония?\" Някога окупирана от СССР държава,  Естония се превърна в център за цифрови иновации чрез \"е-Естония\"  - спонсориран от правителството проект, който цели всички бюрократични задачи, от гласуването до предписването на лекарства, да се извършват онлайн. Част от това е  е-жителството  – чужденци могат да получат цифрова лична карта, която да им даде достъп до някои онлайн услуги. Тя може да бъде стъпало към банкиране в страната. Всеки може да подаде документи за е-жителство, включително граждани на държави, подложени на американски санкции, като Иран и Северна Корея. Банките позволяват на е-жителите да си отворят сметки, след като докажат идентичността си и бизнес връзките си със страната. Кеслер, който има право да отнема лицензи, засили предупрежденията си финансовите институции да внимават кого приемат за клиент. Е-жителство имат около 50 000 души, но няма публични данни колко от тях имат банкови сметки в Естония. Криптовалутите Естония е привлекателна и за компаниите, работещи с  криптовалути  – близо 600 от тях са регистрирани в страната. \"Съществува опасност от пране на пари. Прекалено много улеснихме криптооператорите. Тяхната репутация печели от връзката им в Естония, но излагат нашата на риск\", коментира зам.-гуверньорът на централната банка Мадис Мюлер. Депутатите обмислят да дадат на полицията право да проучва тези фирми и да отнема лицензите им, ако не издържат репутационната проверка. Сред предложенията, обмисляни от парламента, са и фирмите да имат бизнес присъствие в самата Естония. Но през март предстоят избори, които може да отложат реформата – ако не вземат решение до 21 февруари, депутатите ще трябва да прекратят дебатите с разпускането на народното събрание.", "date": "2019.02.02", "title": "\"Мръсни пари\" може да помрачат цифровата утопия на Естония"}
{"url": "https://www.dnevnik.bg/sviat/2019/02/02/3384248_venecuelskata_opoziciia_svikva_protest_ot_lima_do/", "text": "Чависти и опозиционери излизат по улиците на Венецуела днес, на 20-годишнината от началото на т. нар. Боливарска  революция  - на тази дата през 1999 г. Уго Чавес започна първия си мандат като президент и постави основите на сегашното управление. Двете групи обаче се събират за различни митинги и с различни послания. Първите излизат в защита на управлението. Привържениците на опозицията пък ще искат от въоръжените сили подкрепа срещу президента Николас Мадуро, а  смятаният за държавен глава  от тях, САЩ и почти цяла Латинска Америка Хуан Гуайдо свика демонстрация \"по целия свят\" - извън Венецуела се очаква да се съберат в десетки градове от Лима, Хюстън и Буенос Айрес до Мадрид, Хелзинки и Бейрут - с молба към Европа. \"Световна демонстрация за край на узурпацията, преходно правителство, свободни избори - Венецуела (ги) очаква от Европейския съюз,\" пише на най-известните плакати за събитието, които се разпространяват в интернет. Страницата на движението, което ги разпространява, призовава венецуелци в Бейрут, Буенос Айрес, Лима, Богота, Ню Йорк, Маями, Монтерей, Гуадалахара, Берлин, Стокхолм, Осло, Женева, Хонконг, Мелбърн и много други да се включат. \"Целта е да поискаме да се отвори хуманитарен канал за венецуелците, умиращи заради липсата на лекарства, и да се подкрепи решението на Европейския съюз\" за признаване на Гуайдо, каза за \"Дневник\" опозиционният депутат Хосе Гера. В повечето от държавите, в които са споменатите градове, има поне хиляда (или значително повече - в Германия са 20 хил.) венецуелци. Не се знае в колко града действително ще се съберат големи групи (за събитията в някои страни като Ливан например има  страница  на събитието с 2000 последователи). Очаква се обаче хиляди да се съберат в повечето латиноамерикански столици (в съседни и недалечни от Венецуела латиноамерикански страни, както и в САЩ, живеят над 2 млн. мигранти, напуснали последните няколко години) и в няколко града в Съединените щати. В Испания, според  бившия посланик на Каракас Фернандо Хербаси , в 19 ч. местно (20 ч. българско) време ще има демонстрации в поне няколко големи града - в страната живеят няколкостотин хиляди души. Двойният протест във Венецуела и \"световният\" се подготвят в условията на \"напрегнато спокойствие\" по улиците на Каракас, разказва испанската обществена телевизия. Вчера американският президент Доналд Тръмп, който вече наложи санкции на венецуелския петролен сектор, не изключи военна интервенция срещу Мадуро. По-рано през седмицата пък Европейският съюз не успя да приеме обща позиция за Венецуела и да издейства признание на Гуайдо от всички 28 държави заради съпротивата на Италия. Въпреки че блокът  няма да има обща позиция по въпроса , се очаква в понеделник поне 4 държави - Испания, Франция, Германия и Великобритания - да обявят, че признават Гуайдо, а онези, които решат, да ги последват. Междувременно Мадуро поиска от въоръжените сили да засилят мерките за превенция на насилие в лицето на \"историческата битка\", през която минава страната. През последните няколко дни той участва в поне три учения на армията, за да покаже, че е готов за евентуална инвазия, и в обръщение, разпространявано онлайн, поиска от американците да попречат  Венецуела да стане  \"Виетнам в Латинска Америка\". \"Досега армията бе лоялна на Мадуро, затова и се направи чистка в нея. Мислим обаче, че недоволството в страната е и в казармите... и там има недостиг на продукти, на публични услуги\" и на редовно достигаща заплата, каза Хосе Гера.", "date": "2019.02.02", "title": "Венецуелската опозиция свиква протест \"от Лима до Бейрут\" с призив към Европа"}
{"url": "https://www.dnevnik.bg/zelen/2019/02/02/3384366_niama_natisk_vurhu_administrativniia_sud_za/", "text": "Решенията на Върховния административен съд по нашумелите дела, свързани с екологията, не са взимани под натиск, каза днес пред Би Ти Ви председателят на ВАС Георги Чолаков. Като доказателство той посочи, че последните две решения са предизвикали критики (заради  постановеното за строежа на \"Корал \") и похвали ( по повод парк \"Пирин\" ) от еколозите. \"Решението ни за парк \"Пирин\" не е удар върху икономиката, както твърдят хората от Банско. Приложихме закона, както е разписан\", каза Чолаков. Коментирайки решението за строежа на \"Корал\", той обясни, че съдът се произнесъл само върху това, дали в момента на издаването на разрешението за строеж има нарушения на закона и такива не са открити. Чолаков допълни, че на мястото не може да се строи, докато не отпадне строителната забрана от 2014 година. \"Това може да стане, като приведат проектите в тон с изискванията в Закона за биологичното разнообразие и Закон за опазване на околната среда\", посочи председателят на ВАС. Според него проблемът идва оттам, че дюните са нанесени много по-късно в кадастралната карта. \"Към момента, когато са издаване разрешенията за строеж, тези територии са били урбанизирани. Някой не е нанесъл тази дюна – кадастъра или местната власт\", посочи председателят на ВАС. Попитан в спора еколози-инвеститори на коя страна застава, Чолаков обяви, че той е за баланса, при който не се нарушават права на нито една от двете страни. В отговор на въпрос, председателят на ВАС каза, че откакто е поел поста, преди малко повече от година, е направил всичко необходимо, работата на съда да е прозрачна.", "date": "2019.02.02", "title": "Няма натиск върху административния съд за решенията по екодела, обяви неговият председател"}
{"url": "https://www.dnevnik.bg/sviat/2019/02/02/3384365_ukrainskite_vlasti_biaha_obvineni_v_cenzura_zaradi/", "text": "Украински журналисти и депутати обвиниха властите в цензура заради уволнението на директора на националната телевизия Зураб Аласания два месеца преди президентските избори, в които ще участва и президентът Петро Порошенко, предаде Франс прес, съобщава БТА. Аласания беше един лидерите на проевропейските протести на Майдана, с които новите управляващи дойдоха на власт. Той ръководеше Националната обществена телерадиокомпания на Украйна от 2014 г., с изключение на кратка пауза от няколко месеца, свързани с промяната на статута й. Договорът му изтичаше през 2021 година. Снощи наблюдателният съвет на медията реши на заседание при закрити врати да прекрати договора му. Причината е, че през миналата година той е приложил погрешно принцип на разделение на властите, достигайки до деполитизация на информацията, се казва в документа от решението, публикуван от Аласания във Фейсбук. В частност той е обвинен, че телевизията не е отразила в достатъчна степен събития като религиозното шествие за създаване на независима православна църква, среща на Съвета за сигурност на ООН и икономическия форум в Харков. В тези събития участваше президентът Петро Порошенко, отбелязва АФП. Десетки украински журналисти публикуваха днес писмо, определящо уволнението на генералния директор като очевиден признак на цензура и опасен прецедент за страната. \"Целта е ясна: да се прочисти украинският ефир от всякакви критични гласове и разкрития два месеца преди президентските избори\", заяви депутатът Серхий Лешченко.", "date": "2019.02.02", "title": "Уволнението на директора на националната украинска телевизия предизвика обвинения в цензура"}
{"url": "https://www.dnevnik.bg/sviat/2019/02/02/3384219_kitaiski_kosmicheska_centur_v_arjentina_budi_trevoga/", "text": "Когато Китай построи военна космическа станция в Патагония, Аржентина, обеща да има и център за посетители, за да обясни целта на мощната си антена, висока 16 етажа. Центърът вече е построен - намира се зад високата над 24 метра ограда с бодлива тел, която изцяло опасва сградата. Посещенията са само по предварителна заявка. Обгърнат в мистерия, комплексът предизвика недоволство сред местните, подхрани теориите за конспирация и предизвика в администрацията на президента на САЩ Доналд Тръмп опасения каква е истинската цел, сочат интервюта с десетки жители, настоящи и бивши аржентински правителствени служители, американски служители, специалисти по спътници и астрономия и правни експерти. Заявената цел на станцията е мирно наблюдение и проучване на космоса. Според китайските медии е изиграла ключова роля в кацането на китайски космически кораб в Китай на \"тъмната\" страна на луната този месец. В отдалечения от големите градове комплекс с площ 200 хектара обаче надзорът на аржентинските власти е малък, сочат стотици страници от правителствени документи на Аржентина, получени от \"Ройтерс\" и прегледани от експерти по международно право. Бившият външен министър на президента Маурисио Макри Сусана Малкора обяви в интервю, че Аржентина не упражнява физически надзор върху операциите на центъра. През 2016 г. тя преразгледа споразумението за космическата станция в Китай, като включи условие, че тя ще се използва само за граждански цели. Споразумението задължава Китай да уведомява Аржентина за дейността си в центъра, но не предоставя на властите механизми за прилагане, които да гарантират, че обектът не се използва за военни цели, казаха експерти по международно право. \"Наистина няма значение какво се казва в договора или в споразумението,\" каза Хуан Урибуру - аржентински адвокат, който е работил по случаи на две големи аржентинско-китайски съвместни предприятия. \"Как да гарантирате, че играят по правилата?... Бих казал, че като се има предвид, че един от участниците в споразуменията докладва направо на китайските военни, е най-малкото интригуващо да се види, че аржентинското правителство не е подходило към този въпрос, проучвайки по-добре подробностите,\" каза той. Космическата програма на Китай се управлява от военните - Народната освободителна армия. Центърът в Патагония се управлява от Департачента за изстрелване на стъпници и контрол на проследяването, (CLTC), който се отчита пред Стратегическите сили за подкрепа на Народната освободителна армия. Пекин настоява, че космическата му програма е за мирни цели, а външното министерство подчерта в изявление, че центърът в Аржентина е само за граждански нужди. Според него центърът е отворен за обществеността и медиите. \"Подозренията на някои хора са със скрити мотиви,\" каза министерството. Попитана как гарантира, че центърът не се използва за военни задачи, аржентинската космическа агенция CONAE заяви, че споразумението между двете страни заявява ангажимента им проектът да се използва за \"мирни цели\". Според институцията радиосигналите от центъра се наблюдават. Експертите по радиоастрономия обаче твърдят, че китайците могат лесно да скрият незаконните данни или да добавят криптирани канали към честотите, договорени с Аржентина. CONAE каза и че няма постоянен персонал в центъра, но дотам са правени \"периодични\" пътувания. Притеснения за шпионаж Съединените щати отдавна се притесняват, че Китай има стратегия за \"милитаризиране\" на пространството според американски служител, който добави, че има причина да у скептично настроен към уверенията на Пекин, че аржентинската база се използва само за изследователска дейност. Други служители на САЩ, разговаряли с \"Ройтерс\", изразиха подобни опасения. \"Наземната станция в Патагония, договорена тайно от корумпирано и финансово уязвимо правителство преди десетилетие, е още един пример за непрозрачни и хищнически китайски сделки, които подронват суверенитета на държавите, в които те се осъществяват\", каза Гарет Маркуиз, говорител на Съвета за национала сигурност на Белия дом Някои експерти по радиоастрономия казаха, че американските опасения са преувеличени и центърът вероятно е това, за което е бил представян - съвместно научно начинание с Аржентина - дори чинията с диаметър 35 метра да може да подслушва чужди сателити. Тони Бийзли, директор на Американската национална радиоастрономическа обсерватория, обясни, че по принцип центърът може да \"слуша\" сателити на други правителства, улавяйки потенциално деликатни данни. Но този вид слушане може да се прави и много по-обикновена техника. \"Всеки може да го направи. В общи линии мога да го направя и с чиния в задния си двор,\" каза Бийзли. \"Не зная да има нещо особено зловещо или тревожно за която и да било част от китайската космическа радиомрежа в Аржентина.\" Аржентински служители защитиха китайския център, като заявиха, че споразумението с Китай е подобно на подписаното с Европейската космическа агенция, построила станция в съседна провинция. И двете са за 50 години и включват освобождаване от данъци данъчни облекчения. На теория аржентинските учени имат достъп до 10% от времето, в което се ползват и двете станции. Според експерти, прегледали документите, обаче има една видима разлика: ЕКА е гражданска агенция. \"Всички (европейски) правителства играят по демократични правила,\" каза Урибиру. \"Партията не е държава. Но това не е случаят в Китай. Партията е държавата.\" В Съединените щати НАСА, подобно на ЕКА, е гражданска агенция, докато американските военни имат собствено космическо командване за военни или мисии, свързани с националната сигурност. В някои случаи НАСА и военните са сътрудничили, каза Джонатан Макдауъл, астроном от Центъра за астрофизика \"Харвард-Смитсониън\". \"Понякога линията се размива,\" казва той, \"но това обикновено е изключение.\" \"Черна кутия\" В Лас Лахас, град с население 7000 души, разположен на около 40 минути от центъра, антената буди учудване и подозрение. \"Тези хора не ви дават достъп, не ви позволяват да видите нищо,\" каза 51-годишният Алфредо Гаридо, собственик на магазин. \"Мнението ми е, че това не е база за научни изследвания, а по-скоро китайска военна база.\" По време на посещение в градчето журналистите чуха и подобни теории на конспирацията: базата се използва за създаване на ядрена бомба. По пътя от Лас Лахас до космическата станция е пусто и прашно. Няма признаци, показващи съществуването на станцията. Огромната антена изведнъж изниква след завой на чакълен път от главната улица. Масивното ястие е единственият признак на човешкия живот в радиус от километри. Центърът заработи през април. Тридесет китайски служители работят и живеят там, но не и местни жители, според кмета на Лас Лахас Мария Еспиноса. Тя добави, че станцията е добра за местната икономика и че е дала под наем къщата си на служители, преди да се нанесат. Еспиноса каза още, че е посещавала мястото поне 8 пъти. Други в Лас Лахас обаче рядко виждат когото и да било от станцията освен когато служтелите пътуват до китайския супермаркет. \"Ройтерс\" поиска достъп до станцията чрез CONAE, местното правителство на провинцията и китайското посолство. CONAE заяви, че не е в състояние да одобри посещението на \"Ройтерс\" в кратък срок, но планира ден за медиите и добави, че учениците от близките градове вече са посещавали комплекса. Без надзор Когато конгресът на Аржентина обсъждаше космическата станция през 2015 г., по време на председателството на Кристина Фернандес, опозиционните депутати поставиха въпроса защо няма разпоредба, че тя може да се използва само за граждански цели. Въпреки това Конгресът одобри сделката. Когато Макри влезе в длъжност през 2015 г., той се притесняваше, че споразумението с космическия център не заявява изрично, че той трябва да бъде само за граждански цели, каза Малкора, тогава негов външен министър, отлетяла за Пекин през 2016 г., за да го промени. Тя обясни, че е била ограничена във възможността за преразглеждане заради подписа на Фернандес. Китайците обаче се се съгласили да включат условието, че центърът ще бъде за граждански цели. Тя настояла и това да се съобщи на пресконференция с китайския ѝ колега. \"Това беше нещо, което поисках, за да гаратирам, че няма съмнения или скрит дневен ред от нито една от страните и че хората ни знаят, че сме направили това,\" каза тя от дома си в Испания. В документа обаче все още липсвал ключов въпрос: надзорът. \"Нямаше начин да направим това след нивото на признаване, което това споразумение имаше от наша страна. То бе признато, прието и одобрено от Конгреса,\" каза Малкора. \"Бих написала споразумението по различен начин. Би имало клаузи, които да формулират достъпа до надзор\". Малкора каза, че е убедена, че Аржентина може да се обърне към Китай за \"уверения\", ако някога има някакви съмнения за дейностите в центъра. На въпроса как Аржентина би узнала за тези дейности тя отговори: \"Ще има хора, които ще ни кажат, не се притеснявайте.\" Записване на посетители  Непрозрачността на операциите на станцията и нежеланието на аржентинските служители да говорят прави по-трудно да се определи кой точно е посещавал комплекса. Представител на провинциално правителство предостави на \"Ройтерс\" списък с местни журналисти, обиколили обекта. Изглежда мнозина са го направили в един определен ден през февруари 2017 г., 14 месеца преди да заработи, показва преглед на посещенията им в социалните мрежи. Освен Еспиноса, кмета на Лас Лахас, никой друг интервюиран от \"Ройтерс\" в града не е бил в центъра. Матиас Уран, на 24 г., обаче каза, че сестра му била сред група студенти, които са посетили миналата година. Видели трапезария и зала с игри. Алберто Уго Амария, 60-годишен собственик на малък хотел в Лас Лахас, си спомня вечеря, на която е бил малко преди да започне строежът. Разказва, че китайски представител, пристигнал в града за посещение на обекта, го поздравил ентусиазирано. Други гости на вечерята му казали, че представителят разбрал, че Амария е пенсиониран офицер. Самият той е китайски генерал, обяснили те.", "date": "2019.02.02", "title": "Китайски космически център в Аржентина буди тревога"}
{"url": "https://www.dnevnik.bg/biznes/2019/02/02/3384372_za_purvi_put_elektronnite_danuchni_deklaracii_sa_mnogo/", "text": "До края на януари са подадени 50 хиляди данъчни декларации за доходите, като 36 хиляди от тях са постъпили по електронен път, съобщи говорителят на Националната агенция за приходите Росен Бъчваров. Той подчерта, че за първи път превъзходството на електронните декларации е толкова голямо. Според Бъчваров около 18 хил. души са се възползвали от възможността да намалят с 5% данъкът за довнасяне, като подадат декларация до края на януари. Говорителят на НАП припомни, че тази е последната година, в която хората попълват декларациите си. От следващата данъчна кампания  това ще става автоматично , на база изпратените от работодателите данни за доходи. Коментирайки  смяната на касовите апарати , която трябва да стане до 31 март, Бъчваров посочи, че сегашните устройства позволяват всяка втора покупка да се скрие от данъчните. Според него при положение, че 176 хиляди търговци имат само по един апарат, а само 220 фирми са с над 150 устройства, даденият срок за покупка и инсталиране е изпълним. Като основни предимства на новите касови апарати Росен Бъчваров посочи подаването на информация в реално време към НАП, наличието на QR код, позволяващ проверка дали бележката е истинска и намаляване на проверките на изрядните търговци.", "date": "2019.02.02", "title": "За първи път електронните данъчни декларации са много повече от хартиените, обявиха от НАП"}
{"url": "https://www.dnevnik.bg/sport/2019/02/02/3384368_karmelo_antuni_moje_da_premine_v_los_andjelis_leikurs/", "text": "Десеткратният участник в Мача на звездите Кармело Антъни може да премине в \"Лос Анджелис лейкърс\", съобщава ESPN. Крилото вече е свободен агент, след като очаквано \"Чикаго булс\" го освободи. Той беше трансфериран от \"Хюстън рокетс\" при \"биковете\" на 22 януари, но не е изиграл нито един мач. Фаворит за подписа на Антъни е \"Лейкърс\", където той може да се събере с близкия си приятел  Леброн Джеймс . Антъни не е играл мач от 8 ноември. Той записа само 10 срещи през сезона за \"Хюстън\", в които записа средно 13.4 точки на двубой. Крилото е част от НБА от 16 сезона и има средно 24 точки, три асистенции и 6.5 борби на мач. Според авторитетния журналист от ESPN Адриан Войнаровски евентуалното привличане на Антъни в Лос Анджелис може да се случи след завършване на сделка между \"езерняците\" и \"Ню Орлиънс пеликанс\" за Антъни Дейвис. Центърът изрази желание да напусне \"пеликаните\", а желаната посока е именно Ел Ей. Дейвис играе в Ню Орлиънс от 2012 г. и в кариерата си реализира средно по 24 точки и 10.6 борби на мач. 25-годишният център е шесткратен участник в Мача на звездите. От \"Лейкърс\" предлагат на \"пеликаните\" плеймейкърите Лонзо Бол и Рейджън Рондо, както и крилата Майкъл Бийзли и Кайл Кузма. Сделката може да се осъществи до четвъртък, когато завършва трансферния период в НБА.", "date": "2019.02.02", "title": "Кармело Антъни може да премине в \"Лос Анджелис лейкърс\""}
{"url": "https://www.dnevnik.bg/sviat/2019/02/02/3384374_vlastite_v_germanskiia_grad_mjulhauzen_tursiat_novo/", "text": "Местните власти в германския град Мюлхаузен търсят алтернативно място за Музея на братвурста, след като плановете за настаняването му в сграда на територията на бившия нацистки концлагер Бухенвалд предизвика обществено възмущение, предаде ДПА, съобщава БТА. Приятелите на тюрингската наденичка, асоциацията, която управлява сегашния музей в чест на местния специалитет в Холцхаузен, искаше да го премести в имот, който някога е бил част от лагера. Мюлхаузен е на около 80 км от Бухенвалд.  Райнхард Шрам, глава на еврейската общност в Тюрингия, където живеят около 800 евреи, заяви, че е шокиран и ядосан от плана заради \"пълната му липса на чувствителност\". \"Преговаряме с градските власти и се надяваме, че ще намерим решение, което почита жертвите\", каза той пред Ройтерс. Комисарят за антисемтизма Бенджамин-Имануел Хоф и кметът на града Йоханес Брунс заявиха, че скоро ще се срещнат, за да обсъдят алтернативни локации за музея. \"Не може да има никакво съмнение в страданията на хората, интернирани в нацистките концентрационни лагери, нито в нечовечността на системата на принудителен труд\", заявиха те в обща декларация.  Теренът, за който става дума, е собственост на частен инвеститор от 2008 г., който го купил от федералното правителство. Освен музей, инвеститорът планира да построи театър и хотел. Има идея новият проект да включва и някаква форма на мемориал. Около 700 еврейки, предимно от Унгария и Полша, са били затворени в Бухенвалд от септември 1994 г. до февруари 1945 г. и принуждавани да полагат принудителен труд", "date": "2019.02.02", "title": "Властите в Мюлхаузен търсят ново място за музея на тюрингската наденичка"}
{"url": "https://www.dnevnik.bg/biznes/2019/02/02/3384169_kakuv_e_otrasloviiat_profil_na_oblastite_v_bulgariia/", "text": "През изминалата седмица НСИ публикува  данните  за регионалния брутен вътрешен продукт (БВП) за 2017 г. Тези данни ни дават възможността да се ориентираме в икономическите процеси на регионално ниво, макар и да са с година назад. Традиционно новините за регионалния БВП се фокусират върху различията между областите. И през 2017 г., например, София е далеч напред с БВП на човек от населението в размер на 30 295 лв., а на последно място е Силистра с едва 6 687 лв. Много рядко обаче се влиза в детайлите на отрасловата структура на областните икономики. Именно това ще направим тук, като се фокусираме върху брутната добавена стойност (БДС) по икономически сектори на областно ниво. Общата структура на икономиката на страната е ясна – 67% са услугите, 28% е индустрията и едва 5% е селското стопанство. Тези съотношения са доста устойчиви. През последните 5 години (2013-2017) индустрията добави общо само един процентен пункт към своята сметка, който дойде поравно от лек спад и в услугите, и в селското стопанство. Какъв обаче е профилът на отделните области и кои са индустриалните и земеделски региони в страната? За да ги откроим ще ползваме дела на основните отрасли в добавената стойност на областно ниво. Отделно, ще разгледаме и добавената стойност по отрасли на човек от населението за конкретните области – последното показва дали наистина този сектор е силен или просто има висок дял поради слабо развитие на другите основни сфери от икономическия живот. Важно е да поясним още веднъж, че претегляме данните спрямо населението на областите, тъй като в противен случай в челото винаги ще бъдат най-големите области. Какъв е отрасловият профил на областите в страната: Данните за индустриалните области в страната са съвсем категорични. Четирите изброени са единствените области, в който индустрията е отговорна за поне половината от брутната добавена стойност на цялата област – 66% в Стара Загора, 61% в Софийска област и по около 50% във Враца и Габрово. Интересното е, че всяка една от тези области бележи ръст на дела на индустрията в добавената стойност – с по 5-6 процентни пункта общо за последните пет години (2013-2017). Ако гледаме не просто дела, а размера на добавената стойност от индустрията на човек от населението, то абсолютно същите области са на първите четири места, при това в същия ред – 9 985 лв. в Стара Загора, 8 177 лв. в Софийска област, 5 305 лв. в Габрово и 5 300 лв. във Враца. Обяснението за индустриалния профил на тези области не е изненада. В тях влизат значими индустриални предприятия като големите енергийни комплекси в Раднево и Гълъбово на територията на област Стара Загора, АЕЦ \"Козлодуй\" на територията на област Враца, както и някои от големите добивни предприятия от Средногорието (например в Челопеч и Пирдоп) на територията на Софийска област. Габрово е единственият пример за индустриална област без голямо енергийно или добивно предприятие, но областният център има дългогодишни индустриални традиции (не случайно наричан \"българският Манчестър\"), а в областта влизат и големите предприятия в Севлиево. Определянето на областите с по-силно изразен профил на услугите не е толкова лесна задача. Единствено столицата София е очевидна, с чувствително най-висока добавена стойност в услугите (22 575 лв. на човек) и цели 86% дял на услугите в добавената стойност на областта. След това е област Варна, където делът на услугите в добавената стойност е 69%, а добавената стойност на услугите е над 8 320 лв. на човек. Област Бургас също влиза тук, макар и не толкова категорично – делът на добавената стойност на услугите е 64% (висок, но все пак сходен с този във Велико Търново и Плевен), но добавената стойност на услугите е 6 790 лв. на човек, което е пред всички останали области, с изключение на столицата София и Варна. Областите на услугите всъщност очаквано се покриват с най-големите областни центрове в страната – единствено Пловдив не е тук, но за него ще пишем в отделна точка. Икономиката на София и тази на областите Варна и Бургас обаче са много различни. В столичната икономика, например, над 10% от всички наети са в сектор ИКТ (данни за 2017 г.), тоест във високо технологичен сектор на услугите, който дърпа заплатите нагоре. В областите Варна и Бургас този сектор все още не е на такова ниво – една 1-2% от наетите са в ИКТ сектора. В същото време туризмът във Варна и Бургас играе водеща роля – 14% от наетите в Бургас и 9% от наетите във Варна са в хотели и ресторанти, докато в София те са едва 4% (данни за 2017 г.). С други думи докато икономиката на услугите в София има по-високотехнологичен профил, то във Варна и Бургас има ясно изразени традиционни сектори. Определянето на аграрните области е може би най-трудно, тъй като са повече и относително бедни. Съответно слабото развитие на други сектори понякога прави развитието на селското стопанство да изглежда определящо. Все пак следните области са с най-високите дялове на селското стопанство спрямо всички останали области в страната– Силистра (23%), Видин (18%), Монтана (16%), Разград (16%), Добрич (16%), Кърджали (15%), Търговище (14%), Шумен (13%) и Ямбол (13%). В тези области и добавената стойност на селското стопанство на човек от населението е най-висока – в рамките на 1 000-1 300 лв. на човек. Това, което веднага прави веднага впечатление е, че областите, където селското стопанство заема над 10% в добавената стойност, се нареждат на дъното по богатство – имат категорично най-нисък БВП на човек от населението. Това е така, тъй като добавената стойност в земеделието остава много ниска – най-високата добавена стойност на човек от населението в селското стопанство (1 327 лв. в Силистра) е близо 3 пъти по-ниска от средната добавена стойност на индустрията в страната (3 522 лева) и 6 пъти по-ниска от средната добавена стойност на услугите в страната (8 281 лева). Силистра и Видин също така са единствените области в страната, където добавената стойност на човек в индустрията е толкова ниска, че е под добавената стойност на селското стопанство в съответната област. Общата динамика по области за последните 5 години показва, че нарастването на дела на индустрията в добавената стойност е водено именно от тези области, който имат по-силно изразен индустриален профил. Областите на услугите, с изключение на столицата, също леко покачват дела на индустрията – по-видимо в Бургас и по-скромно във Варна, където обаче услугите носят и повече добавена стойност по принцип. Относително по-аграрните области, с изключение на северозападните Видин и Монтана, свиват дела на селското стопанство. Интересен е случаят на Враца, където се наблюдава огромен ръст на индустрията за сметка както на услугите, така и на селското стопанство. Това е резултат от добрите резултати на АЕЦ \"Козлодуй\" – 100 млн. лв. повече приходи през 2017 г. Липсата на област Пловдив в профилираните области се дължи на разнообразието на икономиката в областта, която комбинира силна индустрия и услуги, които вече видяхме, че са неизбежно водещи в областите на най-големите градове. По размер на добавената стойност от индустрията и услугите Пловдив се нарежда веднага след цитираните области в двете категории – 5 946 лв. на човек в услугите и 4 143 лв. на човек в индустрията. След по-ясно изразен ръст на индустрията през последните години съотношението в Пловдив се установи на 56-57% услуги и 40% индустрия в общата добавена стойност. Подобни са и процесите в област Русе, която се нарежда близо до Пловдив по добавена стойност на човек в индустрията и услугите, а има и много сходна отраслова структура.", "date": "2019.02.02", "title": "Какъв е отрасловият профил на областите в България"}
{"url": "https://www.dnevnik.bg/sviat/2019/02/02/3384375_investicionna_firma_ot_oae_potvurdi_che_e_kupila_3/", "text": "Инвестиционната фирма \"Нур кепитал\" (Noor Capital) от Абу Даби съобщи, че на 21 януари е купила 3 тона злато от централната банка на Венецуела, предаде Ройтерс, съобщава БТА. В изявлението на страницата си в Туитър вчера компанията уточни, че покупката е била в съответствие с международните стандарти и закони, действащи към тази дата, и че ще се въздържи от по-нататъшни транзакции, докато ситуацията във Венецуела не се стабилизра.  Ройтерс съобщи в четвъртък, че  Венецуела е доставила три тона злато  в Обединените арабски емирства на 26 януари и ще продаде още 15 тона на тази държава през следващите дни. Планът на Венецуела бил да продаде на ОАЕ 29 тона от златния си запас до края на февруари, за да осигури валута за вноса на основни стоки. Двама висши служители на централната банка на Венецуела били принудени да подадат оставка в сряда и четвъртък, понеже отказвали да разрешат продажбата, според анонимни източници.", "date": "2019.02.02", "title": "Инвестиционна фирма от ОАЕ потвърди, че е купила 3 тона злато от Венецуела"}
{"url": "https://www.dnevnik.bg/razvlechenie/2019/02/02/3384380_v_sasht_i_kanada_dnes_otbeliazvat_denia_na_marmota/", "text": "Мармотът Фил - прочутият фолклорен метеоролог от градчето Пънксътоуни в щата Пенсилвания, САЩ, днес излиза от дупката си, за да направи традиционната си прогноза, пише в. \"Дейли експрес\", цитиран от БТА. Легендата гласи, че ако Фил види сянката си на днешния Ден на мармота, зимата ще продължи още шест седмици. Облачното време и липсата на сянка вещаят скорошно настъпване на пролетта. Събитието обикновено привлича десетки хиляди любопитни в градчето Пънксътоуни. Към прочутия космат метеоролог се присъединява и антуражът му - група ентусиасти, които всяка година слагат старовремски дрехи и цилиндър, за да наблюдават предсказанието на мармота. Прочутият Фил е прогнозирал времето над 130 пъти. Технически не един и същи мармот се изявява като метеоролог всяка година, а подбрано животно, което пресъздава персонажа. От \"Клуба на мармота\", който организира честването, припомнят, че първата подобна прогноза датира от 1886 г.  Денят на мармота се отбелязва и на други места в Пенсилвания, както и в други щати, сред които Джорджия и Охайо. В Джорджия като метеоролог се изявява мармот на име Генерал Борегар Лий. Косматият му колега в Охайо се именува Чък. В Канада водещото честване на Деня на мармота е в Уайъртън, Онтарио, където времето прогнозира албиносът Уили.", "date": "2019.02.02", "title": "Мармотът Фил предсказва днес какво време очаква американците"}
{"url": "https://www.dnevnik.bg/sviat/2019/02/02/3384383_putin_obiavi_che_i_rusiia_prekratiava_uchastieto_si_v/", "text": "Президентът Владимир Путин заяви, че Русия прекратява участието си в Договора за ликвидиране на ракетите със среден и малък обсег, предаде ТАСС, цитирана от БТА. Изявлението идва  в отговор на отказа на САЩ от документа. \"Ще постъпим по следния начин. Нашият отговор ще бъде огледален. Американските партньори обявиха, че прекратяват участието си в договора, и ние го прекратяваме\", каза Путин на среща с министрите на отбраната Сергей Шойгу и на външните работи Сергей Лавров. Руският президент Владимир Путин нареди да спрат опитите за иницииране на преговори за Договора за ликвидиране на ракетите със среден и малък обсег. Всички наши предложения в тази сфера остават на масата, вратите за преговори са открити, заяви държавният глава. В същото време обаче \"моля и двете ведомства занапред да не инициират никакви преговори по този проблем\", добави той. Москва ще изчака, докато международните партньори са готови да водят с нея съдържателен диалог от позиция на равенство. Темата е важна и за нас, и за нашите партньори, и за целия свят, подчерта Путин. Руски ракети нямало да се разполагат на нови места Руският президент напомни, че Москва от години поставя въпроса за преговори за разоръжаване, но през последните години нейните партньори не подкрепят тези инициативи. \"Напротив, през цялото време се търсят предлози за разрушаване на вече създадената система за международна сигурност\", подчерта Путин. Руските ракети със среден и малък обсег няма да бъдат разполагани нито в Европа, нито в друг регион от света, преди САЩ да разположат там аналогични оръжия, подчерта Путин на срещата с министрите. Руският държавен глава добави, че е приключил ключов етап от изпитанията на стратегическия безпилотен многоцелеви подводен апарат \"Посейдон\". Според Путин Москва няма да се включи в надпревара във въоръжаването. След като прекрати участието си в Договора за ликвидиране на ракетите със среден и малък обсег, Русия ще създава нови видове оръжие, но без да увеличава бюджета на министерството на отбраната. \"Не трябва и няма да се включваме в скъпоструваща за нас надпревара във въоръжаването\", подчерта Путин пред Шойгу и Лавров. Освен това Путин нареди министерството на отбраната да подготви план за противодействие на плановете на някои страни за разполагане на оръжие в Космоса. Русия се насочва към хиперзвуковите ракети Путин каза, че в Русия е започнала работа по създаване на нови оръжия заради аналогични действия на САЩ. Ще бъде започната разработка на хиперзвукова ракета със среден обсег и наземно базиране. \"Съгласен съм с предложенията на министерството на отбраната за започване на работа по \"приземяване\" на ракетите \"Калибър\" и откриване на ново направление - създаване на хиперзвукова ракета с наземно базиране, със среден обсег\", каза Путин. Още през декември министрите на външните работи на НАТО, сред които и на България, официално обвиниха руската страна в нарушаване на договора. \"Съюзниците стигнаха до извода, че Русия е разработила и въвела на въоръжение ракетната система 9M729, която нарушава Договора за ликвидиране на ракетите с малък и среден обсег и представлява сериозна заплаха за евроатлантическата сигурност\", се казва в общата позиция. Промяна не настъпи и на последвалото заседание НАТО - Русия. Вчера в  изявление на алианса  всички съюзници обявиха, че \"напълно подкрепят\" решението на САЩ \"да действат в отговор на значителния риск, създаден от руските тайни опити, производство и разполагане на базирани на сушата крилати ракети 9M729\". Междувременно Китай обяви, че е против оттегляне на САЩ от руско-американския Договор за ликвидиране ракетите със среден и малък обсег и против включване на други страни в него. Говорителят на китайското министерство на външните работи Гън Шуан допълни, че Китай призовава САЩ и Русия да решат разногласията си чрез конструктивен диалог.", "date": "2019.02.02", "title": "Путин обяви, че и Русия прекратява участието си в договора за ядрените ракети"}
{"url": "https://www.dnevnik.bg/sviat/2019/02/02/3384381_iaponski_riboloven_korab_e_zadurjan_ot_ruskite_vlasti/", "text": "Японски кораб за лов на морски раци с 10-членен екипаж е задържан от руските власти, които са го насочили към пристанището Находка в руския Далечен изток, предаде Франс прес, съобщава БТА. Членовете на екипажа на кораба \"68 Нишино-мару\" ще бъдат разпитани от руските власти\", каза служителят от префектура Шимане, в западна Япония. \"Поискахме от руската страна по дипломатически път те да бъдат освободени възможно най-бързо\", добави той. Моряците са в добро здраве. Според японски медии корабът отплавал от Шимане на 26 януари, за да лови раци в Японско море. Връзката с него била прекъсната в сряда. Япония, Русия и двете корейски държави имат крайбрежия в този сектор и често спорят за правата на риболов, както и за островите и дори за скалите в морето, отбелязва АФП. Русия редовно обвинява чужди кораби, че ловят раци в нейната изключителна икономическа зона.", "date": "2019.02.02", "title": "Японски риболовен кораб е задържан от руските власти"}
{"url": "https://www.dnevnik.bg/ot_vas/novini_ot_vas/2019/02/02/3383885_bulgarsko_miasto_v_surceto_na_kiev/", "text": "Паметникът, който се прекланя едновременно на християнството и на азбуката в Киев е силно свързан с български корени. В средата е този на княгиня Олга Киевска, за която се смята, че е внучка на Борис I, родена в Плиска е владетелката-регент, която е заложила основите на християнстовото в Киевска Рус, както нейния знаменит дядо. Тя е жена на княз Игор I, владетел на Киевска Рус и е управлявала почти 25 години, наречена е премъдра", "date": "2019.02.02", "title": "Българско място в сърцето на Киев"}
{"url": "https://www.dnevnik.bg/sport/2019/02/02/3384387_silen_snegovalej_otmeni_spuskaneto_ot_svetovnata_kupa/", "text": "Спускането в Гармиш-Партенкирхен при мъжете от Световната купа по ски алпийски дисциплини беше отменено заради силен снеговалеж, обяви техническата комисия на Световната федерация по ски (FIS). Надпреварата не успя да започне, след като рейс директорът Маркус Валднер прецени, че условията не са подходящи. Първоначално стартовата позиция беше свалена от 1690 на 1308 метра, но и след последната инспекция на трасето условията не позволяваха безопасна надпревара за спускачите. Това е първото отменено спускане от началото на сезона. Тепърва ще се преценява за кога да бъде насрочен стартът. Възможностите са българският курорт Банско да приеме още един старт, след като между 22 и 24 февруари там ще има комбинация, супер-Г и гигантски слалом. До момента обаче никой курорт не приема четири старта в рамките на един уикенд. Втората възможност е норвежкият център Квитфил, където на 2 и 3 март ще има спускане и супер-Г. Спускането в Гармиш на пистата \"Кандахар\" е считано за една от петте класики в дисциплината, заедно с \"Щрайф\" в Кицбюел, \"Лауберхорн\" във Венген, \"Саслонг\" във Вал Гардена и \"Критериум\" във френския курорт във Вал д’Изер. От началото на сезона бяха проведени шест спускания, в които имаше пет различни победителя. Доминик Парис триумфира в Бормио и Кицюел, докато по една победа взеха Беат Фойц, Макс Франц, Александър Оомод Килде и Винсент Крихмайер. В дисциплината води Фойц с 420 точки, пред Парис с 320 и Кристоф Инерхофер с 260. По програма в неделя ще се проведе гигантски слалом в Гармиш. Състезателите от скоростните дисциплини пък се насочват към Оре, където между 5 и 17 февруари е световното първенство.", "date": "2019.02.02", "title": "Силен снеговалеж отмени спускането от Световната купа в Гармиш"}
{"url": "https://www.dnevnik.bg/sport/2019/02/01/3383317_haosut_okolo_brekzit_e_doprinesul_za_tihiia_transferen/", "text": "Несигурността около  сделката за Брекзит  е в основата за спокойния трансферен прозорец в Англия. Това смята специалистът по спортен бизнес Саймън Чадуик, според когото заради казуса клубовете от Висшата лига не желаят да рискуват с инвестирането на големи суми за чуждестранни играчи през зимата. Трансферният прозорец затвори в четвъртък, като  за пръв път от 2012 г. има понижение в похарчените пари от английските отбори . През зимата двайсетте клуба от елита на английския футбол привлякоха нови играчи за 180 милиона паунда, като за сравнение точно толкова бяха платени само в последния ден от прозореца преди година. В основата на доводите си Чадуик изтъква неяснотата около евентуалното ограничаване на броя на чужденците в отборите, както и около необходимостта да им се изкарват визи. Това насочва английските клубове в търсене на краткотрайни сделки чрез наеми и осъществяването на вътрешни трансфери в първенството. \"Несигурността от изхода на Брекзит оформи трансферния прозорец, който, за разлика от предишни години, премина сравнително спокойно. Активността на отборите в чужбина продължава да е нестихваща\", каза Чадуик.  В свой доклад  ФИФА отчете увеличение на парите, платени за трансфери през 2018 г.  Клубовете по света са похарчили 7.03 милиарда долара, а сделките за календарната година са 16 533. Най-много пари за трансфери са платили английските клубове. Те са похарчили 1.98 милиарда долара, като увеличението спрямо година по-рано е 20.5%. Отборите на Острова обаче са с най-голям негативен баланс с разходи от 1.05 млрд. долара. Според Чадуик Висшата лига остава стабилна като организация, но \"плава в несигурни води\", след като позицията на изпълнителен директор остава свободна. В края на 2018 г. Ричард Скъдамор се оттегли от поста, като Чадуик вярва, че това може да има отрицателно влияние върху клубовете от икономическа гледна точка. ", "date": "2019.02.02", "title": "Хаосът около Брекзит e допринесъл за \"тихия\" трансферен прозорец в Англия"}
{"url": "https://www.dnevnik.bg/zdrave/2019/02/02/3384399_shefut_na_zdravnata_kasa_predlaga_otchisleniia_ot/", "text": "Има механизми без да се увеличава здравната вноска да се добавят пари в системата. Например определена част от цената на кутиите с цигари може да постъпва в обществен фонд, каза днес по \"Дарик радио\" управителят на Националната здравноосигурителна каса д-р Дечо Дечев. \"И ако в България се пушат по около 3 млн. кутии цигари на ден, само по 50 стотинки да се отделят от тях, това са 1.5 млн. лв. на ден допълнителни средства, което прави по 500 млн. лв. на година само от цигарите\", обясни той. Според д-р Дечо Дочев генералният проблем на системата е, че има несъвпадение между здравния пакет, който определя какви заболявания влизат в този основен пакет, и средствата, с които трябва да се плати това, на което човек има право. \"Това, което трябва да се направи, е или да се намалят дейностите, които се гарантират с този пакет, или да се увеличи бюджетът за тях\", посочи той. Според Дечев обаче българското общество не е готово да дава повече пари за здравеопазване. \"Обществото няма против да дава милиарди за лотарийни билети например, но не иска да дава за здраве по някаква причина\", каза още той. 4.25 млрд. лева, отделени от държавата, и още поне толкова за плащания в системата - това е приблизителната сметка на необходимите пари за здравеопазване, изчисли д-р Дечо Дечев. Той обяви, че е съгласен с констатациите на Международния валутен фонд (МВФ), че здравеопазването в България е скъпоструващо, неефективно и с високи доплащанията. \"Българинът в никакъв случай не боледува повече, отколкото боледуват други. Но голямата разлика е, че българинът не се лекува така, както трябва, за разлика от другите в Европейския съюз\", заяви Дечев. Като друга разлика той посочи процентът от средства, които държавата дава за лекарства. \"В България става въпрос за около 30%. Средният разход за медикаменти от публични средства е около 20% в други държави, а в някои и под 20%\", обясни д-р Дечев. Коментирайки парите за здраве през тази година, той обяви, че за първичната извънболнична помощ ще има около 18 млн. лв. повече, за специализираната - с 20 млн. лв. повече, а за болничната със 180 млн. лв. повече. Дори и при това положение, обаче нямало всеки, който има нужда от направление, да го получи.", "date": "2019.02.02", "title": "Шефът на здравната каса предлага отчисления от цената на цигарите да се дават за здраве"}
{"url": "https://www.dnevnik.bg/kultura/2019/02/02/3384370_otkus_ot_razkazi_i_povesti_na_konstantin_konstantinov/", "text": "Излезе сборникът \"Разкази и повести\" от големия български белетрист, есеист, преводач, художествен критик и мемоарист Константин Константинов. Сборникът \"Разкази и повести\" обхваща истории, обединени от темата за пътя и пътуването: пространствено, духовно, емоционално. Пътуване към себе си и към неизбродимите светове на другите. Това безценно издание има за цел да преоткрие за широката публика Константин Константинов като белетрист. В хронологичен ред са включени произведения и от петте му сборника с разкази и повести - \"Към близкия\", \"Любов\", \"Трета класа\", \"Ден по ден\" и \"Седем часът заранта\", някои от които не са преиздавани след първото им публикуване. Книгата представя близо три десетилетия от творческия живот на писателя и проследява неговото изграждане като разказвач: от ранните кратки, импресионистични повествователни форми до зрелите му творби, в които се заявява като забележителен майстор на психологическия разказ. Константин Константинов (1890-1970) е една от открояващите се фигури в българския културен живот през първата половина на XX век. Завършва право в Софийския университет и работи като съдия, прокурор, юрисконсулт, адвокат. Бил е директор на Радио \"София\", председател на Съюза на българските писатели и на Института за преводна литература. Носител е на наградата \"Добри Чинтулов\". Сътрудничи на списанията \"Българска сбирка\", \"Съвременна мисъл\", \"Златорог\", \"Изкуство и критика\" и др.; заедно с Димитър Подвързачов и Димчо Дебелянов издава сп. \"Звено\". Сред най-известните му творби са вече споменатите сборници с разкази, романите \"Кръв\" и \"Сърцето в картонената кутия\" (в съавторство със Св. Минков), пътеписите \"По земята\" и \"Нашата земя хубава!\", мемоарната книга \"Път през годините\", есеистичните сборници \"Върхове\" и \"Празници\". Константинов е известен и като един от най-видните български преводачи от руски и френски език. МАЛКИ ПРИКАЗКИ 1. Посвещение Може би аз никога вече няма да те видя: световните пътища тъй рядко втори път се кръстосват! И тебе, която някога приспивах на ръце като малко уморено детенце – аз не знам днес къде си и къде моите думи ще те намерят. Но аз знам, че все пак, когато и да е, през планини и полета моят глас ще стигне до тебе, защото колкото устните са по-далеч едни от други, толкова по-хубаво душите се чуват... През една зимна нощ на моя светъл прозорец почука малката полска панна. Страните ѝ бяха зачервени от студ, в косите се топяха нападалите снежинки – и в нейния смирен поглед прочетох всичко: там, в безкрайните пусти полета, зимата е хвърлила своята бяла студена мъка, вихърът пищи над шубраките и малката изоставена панна е дошла да търси приют до моите прозорци. Аз ѝ казах: Влез вътре. Не зная коя си – виждам само твоите очи и устни в мрака на зимната нощ, но те чаках. Влез – у мене е топло и светло, че аз винаги чакам някого, който трябва да дойде самотен и измръзнал. И тя влезе и остана при мене много дни, и много нощи, които се сляха в една дълга зимна нощ. Една дълга зимна нощ, през която тя ми разказваше вечерните приказки на пожънатите поля, песните на невидими щурчета и немирния живот на влюбените водни кончета. И аз слушах унесен и буден сънувах. Но на сутринта, една чиста сутрин, когато слънцето поздрави земята с Пролет, малката полска панна си отиде от мене тъй неусетно, както и бе дошла. Може би в безбройните сочни полета вече разцъфваха нейните цветя и тя трябваше да отиде да се грижи за тях... И отново останах сам в своята затворена стая. И отново зачаках. Някого, който вече няма да дойде. А по стъклата на моите прозорци безшумно се топяха на бистри големи сълзи хубавите скрежени цветя на зимата, които пролетта със своята усмивка убиваше. И първият пролетен ден бе ден на моята скръб – защото моята скръб носи твоето име. * * * В някой топъл слънчев ден, когато из топлия въздух трепти мълвежът на хиляди крилати животи и облечените в къдрави светли премени дървеса срамежливо ронят над косите ти своите бели и розови цветчета, на твоята малка ръка ще кацне хубава бяла пеперуда. Не я отпъждай – тя може би иде отдалеч и е много уморена. Остави я да си почине на твоята мека длан и погали с поглед и усмивка нежната жива играчка, която ще живее само няколко дни. Тя е една от летящите мои песни, които аз пратих по света да те търсят – една от чистите бели пеперуди на душата ми, които се раждаха в нея, когато ти ме погледнеше. 2. В града Това е часът, когато тежките здания въздишат от умора и ти доверчиво се притискаш до мене и стискаш болно моята ръка. Това е часът на скръбта и любовните кошмари. Нощта е беззвездна и тъмна. Малките жълти лампички немощно светят в пустата безконечна улица и хвърлят гъсти мамещи сенки върху слепите лица на големите домове. В нощта след дванайсетия час ни един звук не трепти. Дори и стражата, която винаги къса със своите глухи стъпки тънката коприна на тишината, далеч някъде се е скрила. Само ние двама сме будни в целия заспал град – както някога царският син и принцесата в заспалия град на омагьосаното царство. Само ние двама – и нашите сенки, които бягат престъпнишки пред нас и зад нас. В тия глухи часове, когато изчезва границата между съня и истината, кой ще ни увери, че ние наистина съществуваме, че ние не сме две безприютни сенки, отвъргнати и хвърлени в нощта?... Недалеч в тъмнината се чуват самотни стъпки. Притисни се по-хубаво до мене и не се бой. Край нас по тротоара ще мине някой бавно и уморено – в очите му ще блеснат бели зли пламъчета – и после пак ще изчезне далеко с ехото от своите стъпки. Това са самотни безумни хора с бледни лица и големи странни очи. Всяка нощ, когато светът заспи, те тръгват безцелно по пустите тъмни улици и никой не ги пита какво търсят те и защо са тъй много измъчени. А аз знам, че в града, който пръска нощем стоустните си дихания, димящи от сладострастна отрова – те нямат дом и пристанище, – те търсят своята родина в някое малко женско сърце. Не се усмихвай и не ги укорявай: приласкай ги нежно в душата си. Те също са наши страдащи братя – и ние всички сме болнави деца на нощта. Някога може би аз пак ще осиротея; някога може би и аз като тях ще скитам безумен и със същата злоба ще гледам на чуждото щастие; защото пътят, през който са минали двама, винаги е пагубен за самотния. ...Далеч някъде звънливо удря часовник. Колко пъти?... Това е часът на злокобните предчувствия, когато тежките здания уморено въздишат – като приклекнали старци – край големите пътища. И твоята малка детска ръка доверчиво стиска моята за подкрепа и мъжество. Но ние вървим мълчаливи и напрегнати и не смеем да се обърнем – зад нас край стената с нечути стъпки дебне на пръсти Страхът. 3. От прозореца Всяка вечер в един и същ час големият прозорец на отсрещния дом блясва осветен и остава приветно усмихнат в тъмнината. Всяка вечер от моята стая аз гледам и си мисля за него. Помежду ни лежи улицата, широка и тъмна, и по цялата нея няма по-голям и светъл прозорец от онзи, който аз виждам от моята стая. Кой живее там?... Някой стар самотник ли, доволен от минатия път? Или пъстро весело семейство, или млади влюбени, наскоро настанени?... Не зная. Аз зная само, че там е хубаво. То се чувства, там, зад дебелите стени, дето цъфти радостта, удобството и тихото щастие. А в моята стая всичко е старо, познато и безцветно... И всяка вечер, когато над улицата, която ни разделя от големия дом отсреща, падне гъстият мрак, аз гледам с тъга и завист широкия светнал прозорец и си мисля: \"Има в света Щастие – и то е там, отсреща...\" А може би там, до големия светнал прозорец, всяка вечер, когато падне мрак над улицата, която ни разделя, седи някой скръбно загледан към моя осветен прозорец. Седи и си мисли и със завист мълви: \"Има в света Щастие – и то е там, отсреща...\" 4. Елегия През гъстата мрежа на клоните слънцето неусетно се разтапя в злато и хвърля прощални жълти петна наоколо. Топъл вечерен ветрец донася отдалеч смътния ропот на градската мълва. Притисни се мълчаливо до мене и затвори очите си: никога самотността между двама не е тъй безнадеждна както в сините часове на близката нощ. Когато земята незримо изпуска упоителния аромат на спомените. Самотен щурец боязливо засвирва наблизо – и аз виждам широки вечерни пътища, по които винаги върви някой с пътнишка тояга и напрашени обуща, все подалеч и по-далеч от хората. В здрача на тихата вечер си спомням моите далечни родни полета с лъх на мащерка и прясно мляко, по които с мелодично подрънкване се возят тежки закрити талиги и в които цъфтяха някога моите първи дни като скромни лайкучки и метличини. Струва ми се, че разтварям стари, пожълтели вече любовни писма, пълни с трептящи признания и ласки; струва ми се, че гледам избледнелите портрети на всички ония, които са ме обичали и които разтваряха пред мене всички врати на душата си. Те оживяват като полунощници и възправени до тебе, мълчаливо и дълго ме гледат със скръбен укор в очите. Постави своите меки хладни длани върху моето горещо чело, за да не помисля и тебе за спомен. Аз чувствам наоколо си лъх от странни, далечно познати парфюми, които носят скръбта на едно вече безсилно очарование. О, мъка на близката нощ, когато денят още не е изживян! Искам с молитва да падна на земята и да се притисна към нея; искам да усетя туптежа на нейното велико самотно сърце – и да се стопя в него. Над мене тежи смъртното проклятие на вечно неутолената Любов. ...Вечерта е тиха и топла и прилича на моминска целувка. В полумрака на близката нощ ние сме само две бели петна, приближени едно до друго. И когато далеч някъде войнишки тръби засвирят скръбния \"Упокой\" на деня, аз безумно ще те притисна до гърдите си и с една-едничка милувка ще удуша и себе си, и твоето малко гъвкаво тяло, в което има тъй много щастие, че не може да се преживее.", "date": "2019.02.02", "title": "Откъс от \"Разкази и повести\" на Константин Константинов"}
{"url": "https://www.dnevnik.bg/sviat/2019/02/02/3384404_protokolut_za_prisuediniavane_na_makedoniia_kum_nato/", "text": "Посланиците на държавите от НАТО ще подпишат на 6 февруари със Скопие протокола за присъединяване, съобщи алиансът. Отбелязва се, че на церемонията ще присъства македонският външен министър Никола Димитров. В съобщението името на Македония не се посочва - нито като \"бивша югославска република\", нито като Република Северна Македония. Това се налага заради недовършените процедури около приложението на споразумението от Преспа. НАТО вече уточни, че когато процедурите бъдат изчерпани, Македония ще се присъедини към алианса с новото си име като 30-ата държава от организацията. С подписването на протокола за присъединяване започва последната фаза от приемането на Македония в НАТО. В този краен етап властите - обичайно парламентите на държавите от НАТО, трябва да дадат своето одобрение. Когато всички държави одобрят протокола, генералният секретар на НАТО отправя покана за присъединяване към новата страна.", "date": "2019.02.02", "title": "Протоколът за присъединяване на Македония към НАТО ще бъде подписан в сряда"}
{"url": "https://www.dnevnik.bg/bulgaria/2019/02/02/3384400_kratki_novini_v_kazanluk_protestiraha_sreshtu/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Задържан е крадецът на статуята на Аполон в София Той е 37-годишен криминално проявен мъж от Козлодуй, съобщава Би Ти Ви. Мъжът е арестуван за 72 часа и е обвинен за кражбата на статуята. По информация на медията става дума за човек с много регистрации за кражба в цялата страна. Прокуратурата ще поиска той да остане за постоянно зад решетките. Статуята на Георги Чапкънов изчезна на 14 декември заедно с бронзовите чучури на чешмите. Две седмици по-късно статуята беше намерена в двор близо до местопрестъплението. В Казанлък протестираха срещу движението на каруци по пътищата Причината за протестите е тежка катастрофа с двама загинали миналата година, съобщава Би Ти Ви. Инцидентът стана заради нерегламентирана и необозначена двуколка на пътя, която водачът забелязва в последния момент и се опитал да избегне. Така навлязъл в насрещното движение и се е стигнало до фаталната развръзка. До момента два протеста с проведени до сега – при единия бяха събрани над 700 подписа, като тогава исканията бяха или за частични ограничения на каруците. Днес протестът е за пълна забрана на движението на каруците по пътищата и срещу бездействието на институциите.", "date": "2019.02.02", "title": "Кратки новини: В Казанлък протестираха срещу движението на каруци по пътищата"}
{"url": "https://www.dnevnik.bg/sport/2019/02/02/3384401_rumen_chandurov_ne_izkljuchi_vuzmojnostta_da_vleze_v/", "text": "Бизнесменът Румен Чандъров, който в последните месеци е спряган с ръководен пост в \"Левски\" не изключи подобна възможност. Той е собственик на \"Септември\" и издържа клуба от София, но коментира, че \"Левски\" е предизвикателство. На 6 март \"Левски\" ще има Общо събрание, на което се очаква смяна на собствеността. Работа в клуба като изпълнителен директор започна  Павел Колев , който анонсира, че  \"Левски\" ще има нови собственици . \"Дали ще е изненада, ако на общото събрание името ми се появи? Би могло да е изненада\", каза Чандъров пред \"Дарик\". \"Левски\" си е Левски. В тежък момент са, мисля, че са на прав път. Нещата ще се получат, имат правилен човек като директор, вероятно и новите собственици ще бъдат достатъчно здрав гръб. Да ви кажа, че не е имало разговори, ще ви излъжа. Но в крайна сметка, нещата са по такъв начин, че аз мога да помогна, но нищо не правя на всяка цена\". \"Левски\" е предизвикателство, но мисля, че като основни спонсори, като собственици това са много по-сериозни фирми. Аз бих могъл да вкарам ред и организация, нещата да вървят като бизнес, но аз имам един проект, който като концепция е да развива млади футболисти, да се опитаме да си облекчим бюджета с продажба на млади футболисти. А при \"Левски\", там е само шампионска титла. По думите на Чандъров не \"стои на дневен ред той да бъде собственик\". Бизнесменът не изключва възможността да се заеме с юношеската школа на сините. Ако поискат от моите момчета, с удоволствие ще им го закарам\".", "date": "2019.02.02", "title": "Румен Чандъров за \"Левски\": Мога да помогна, но нищо не правя на всяка цена"}
{"url": "https://www.dnevnik.bg/ot_vas/novini_ot_vas/2019/02/02/3384358_zeleniiat_sviat_na_vlajnite_zoni/", "text": "Едно малко кътче от \"зеления свят\" на влаголюбивите растения.", "date": "2019.02.02", "title": "Зеленият свят на влажните зони"}
{"url": "https://www.dnevnik.bg/bulgaria/2019/02/02/3384415_poslanikut_na_velikobritaniia_obiasni_kak_shte_se/", "text": "В кратко видео, публикувано на \"Фейсбук\" страницата на британското посолство в София, посланик Ема Хопкинс обясни как ще пътуват българите до Великобритания, ако се стигне до Брекзит без сделка с ЕС. Тя обяснява, че сегашният режим на свободно придвижване ще приключи на 29 март. Посланик Хопкинс пояснява, че ако визитата в обединеното кралство е за период до 3 месеца няма да е нужна виза, като в страната ще може да се влезе както с паспорт, така и с лична карта. Хората, които смятат да останат повече от 3 месеца, ще трябва да подадат документи за разрешително за престой, което важи за три години. Ема Хопкинс обяснява, че тези нововъведение не засягат българските граждани, които към момента на излизане на Великобритания от ЕС вече живеят в страната.", "date": "2019.02.02", "title": "Посланикът на Великобритания обясни как ще се пътува при Брекзит без сделка (видео)"}
{"url": "https://www.dnevnik.bg/sport/2019/02/02/3384426_shifrin_zapisa_dubul_v_maribor_sled_pobeda_i_v_slaloma/", "text": "Микаела Шифрин продължи отличното си представяне в Световната купа по ски и записа нова победа, триумфирайки в слалома в Марибор. Американката записа дубъл в Словения, след като в петък раздели първото място в Петра Влъхова в гигантския слалом. Тя печели \"Златната лисица\", която се връчва при дубъл в двата словенски старта. Този път американката беше еднолично начело и не остави съмнения в превъзходството си в своята коронна дисциплина. Шифрин състезателка печели за трети път слалома в Марибор. Едва на 23 години Шифрин взе 56-а победа в Световната купа. По този начин тя изпревари легендата Френи Шнайер (55) и излезе на трето място сред дамите с най-много победи. Пред нея са Линдзи Вон (82), която обяви че слага край на кариерата си след световното първенство в Оре, както и Анмари Мозер-Прьол (62). Победата е 13-а за Шифрин от началото на сезона. По този начин тя е само на една от изравняване на рекорда на Шнайдер от 14 (сезон 1988-89). През миналия сезон американката спечели 12 старта. В дисциплината слалом Шифрин вече има 38 победи. В историята на Световната купа няма жена с повече победи в дисциплината, тя вече е само на две от 40-те, които има легендарният Ингемар Стенмарк. \"Цялата година е много специална за мен. Ако бъда честна е голяма битка във всяко състезание, но аз съм горда с работата на целия ми екип. Доволна съм от топ нивото, което поддържам в слалома и гигантския слалом\", каза Шифрин след надпреварата. Още след първия манш Шифрин направи огромна крачка към победата. Тя водеше с точно секунда пред Влъхова и с 1.09 пред Анна Свен Ларшон. Във второто спускане представянето на Влъхова не беше толкова добро. Тя загуби повече от секунда от спусналите се преди нея и дори не успя да се качи на подиума. От своя страна Шифрин беше много убедителна, не допусна никакви рискове и завърши с общо време 1:42.60 минути. Ларшон се нареди втора на 77 стотни. За шведката това беше и първи подиум в кариерата. Венди Холденер направи голям скок напред, стигайки до третата позиция, с изоставане от 1.15 секунди. В топ 10 влязоха още Фрида Хансдотер, Влъхова, Бернадет Шийлд, Кристин Лисдал, Киара Костаца, Катарина Трюпе и Кристина Гайгер. След девет проведени слалома от началото на сезона Шифрин има девет победи. Тя води убедително за малкия глобус в дисциплината с 860 точки. Влъхова има 725, а третата Холденер е с 485. В класирането за Големия кристален глобус американката е с актив от 1694 точки и води с 651 пред Влъхова. Третата Холденер е със 743. Слаломът в Марибор беше последен старт преди световното първенство в Оре между 5 и 17 февруари. Шифрин ще вземе участие в слалома, гигантския слалом и супер-Г. Следващото състезание от Световната купа е на 19 февруари в Стокхолм.", "date": "2019.02.02", "title": "Шифрин направи дубъл в Марибор след победа и в слалома"}
{"url": "https://www.dnevnik.bg/sviat/2019/02/02/3384436_poredniiat_marsh_na_jultite_jiletki_e_sreshtu/", "text": "В Париж започна шествие на \"жълтите жилетки\" в подкрепа на пострадалите по време на демонстрациите на протестното движение, съобщи БТА. По данни на правителството над 2000 души са били ранени от началото на протестните акции на 17 ноември миналата година, отбелязва \"Асошиейтед прес\". Това е дванадесетата поредна събота, в която \"жълтите жилетки\" излизат по улиците на Париж и други френски градове. Неколкостотин демонстранти тръгнаха от площад \"Феликс Ебуе\" в Дванадесети район на Париж към Площада на Републиката. Така нареченият \"бял марш\" е в знак на солидарност с пострадалите по време на протестните прояви на \"жълтите жилетки\", като в него участват 30 от ранените демонстранти. Сред тях е и неофициалният лидер на движението Ерик Друе Жером Родригес, който бе ранен в главата при сблъсък между полицията и демонстрантите на Площада на Бастилията преди седмица. Много от \"жълтите жилетки\" носят плакати с надписи \"Край на полицейското насилие\". Демонстрантите настояват полицията да спре да използва специални устройства за изстрелване на гумени куршуми и гранати, за които се твърди, че причиняват сериозни наранявания и които са забранени в повечето европейски страни. Жером Родригес бе ранен в окото именно с такова устройство. Твърди се, че общият брой на тежко ранените в очите демонстранти е 20 души, като по-голямата част от тях са загубили око. Част от останалите \"жълти жилетки\" на днешния протест носят превръзки на очите в израз на солидарност с ранените. Държавният съвет на Франция бе сезиран по въпроса с употребата на специалните устройства и вчера постанови, че рискът от насилие по време на демонстрациите създава необходимостта на силите на реда да им бъде позволено да ги използват. Решението на съвета бе разкритикувано от \"жълтите жилетки\". Френският външен министър Кристоф Кастанер призна вчера, че специалните устройства са в състояние да нанасят сериозни наранявания. Кастанер обеща санкции при положение, че силите на реда превишат правата си, като Генералният инспекторат към френската полиция е започнал 116 разследвания на подобни случаи. Въпреки това министърът подчерта, че полицията има право да използва устройствата срещу създателите на безредици. \"Ако нямаше разграбени магазини, издигнати барикади, изгорени автомобили и опустошени сгради, ако законът беше спазван, нямаше да има и ранени\", подчерта Кастанер.", "date": "2019.02.02", "title": "Поредният марш на \"жълтите жилетки\" е срещу полицейското насилие"}
{"url": "https://www.dnevnik.bg/detski_dnevnik/2019/02/02/3382652_murzelivata_maika_ili_kak_da_uskorim_razvitieto_na/", "text": "Носна кърпичка, трамваен билет, букет есенни листа или най-обикновена локва – какво е общото между тях? Според Анна Бикова - автор на книгата \"Мързеливата майка\", всички те, както и много други най-обикновени предмети и дейности могат да допринесат за хармоничното развитие на децата от 1 до 6 години. Защото всяка разходка, всеки непринуден разговор с детето може да стане извор на невероятни открития. Във втората книга от поредицата за \"мързеливата майка\" Анна Бикова дава много полезни идеи на родителите, които с подръчни средства могат да ускорят всестранното развитие на децата си дори без скъпи играчки и специализирани занимания. Нужни са само желание и въображение. ПЪРВАТА ЕНЦИКЛОПЕДИЯ #Даразвивашелесно #Развиващииграчки Модата на ранното развитие стимулира пазара да предлага все нови и нови стоки за удовлетворяване потребностите на родителите. Точно така: потребностите на родителите, но не и на децата. Родителите имат нужда да намалят тревогата си: \"Достатъчно ли влагаме в развитието на детето си? Навреме ли е? Не сме ли закъснели с покупката на енциклопедия?\" Малчуганите нямат нужда от енциклопедия. Те биха предпочели да получат цялата необходима информация от живото общуване, от сетивния опит. * * * Често влизам в някоя книжарница и всеки път се отбивам в отдела за развиващи пособия за най-малките. Просто от любопитство. Какво ли още \"развиващо\" са измислили, за да пришпорят родителския интерес? Далеч не всичко, което се предлага на родителите, има отношение към развитието. Например, видях странна енциклопедия за наймалките. Отворих я наслуки и зяпнах. Вече не помня каква точно беше първата мисъл, дошла в горката ми глава. Или: \"Колко лесно се печелат пари от това\", или: \"Нима някой я купува?\" На страницата във формат А4 беше изобразено човешко ухо. В буквалния смисъл: едно ухо, отделно от всичко останало, на целия лист. С надпис: \"У-ХО\". А на съседната страница – аналогично изображение на човешки нос в профил. Под него пише \"НОС\", да не би някой да се обърка. Препоръчителна възраст за читателите на енциклопедията – 1 година. Кой е измислил това и защо? Детето на една годинка не е длъжно да опознава света по картинки и да чете (с помощта на родителите) названията на предметите. То трябва да се запознава с частите на тялото, като пипа себе си и близките си: да си бърка в носа, да дърпа за носа татко си или дори да го хапе за носа, да му тегли ушите. Чрез сетивния опит, като се опира на зрението и на осезанието, то трябва да намира прилики и разлики. \"Мама също има нос. Но той е по-голям от моя. А носът на тате е по-голям от този на мама. Татко има и уши. Ако ги дръпна силно, ще се развика, че го боли. А когато си закрия ушите с ръце, нещо ще стане с маминия глас\" – така се опознава света, това ще подпомогне развитието и е безценен опит, при това безплатен. * * * Отнасям се с голяма доза скептицизъм към всякакви видове \"развиващи играчки\". Защото разбирам: далеч не всички са наистина развиващи. Или по-точно казано, не е така. За да се формулира правилно посланието до родителите, трябва да се говори не за \"развиващи играчки\", а за \"играчки с потенциал да подпомогнат развитието\". Все пак не играчката развива, а общуването с възрастния. И това е добре. Хубаво е, когато възрастните и децата общуват. Хубаво е, че за пълноценното развитие на детето не е възможно да се мине без това общуване. Още по-хубаво е, ако възрастните разбират това. Обикновената пластмасова кофичка и лопатка могат да станат суперразвиващи в ръцете на възрастния, който с тяхна помощ ще демонстрира на детето различни опити, като използва вода, пясък, пръст или сняг. Какво ще стане с пясъка, ако го сипем в кофичка с вода? А ако в нея сипем сняг? Оказва се, че снегът не променя цвета на водата. И камъните не променят цвета на водата. Но пръстта я променя. Защо? * * * Развиващият потенциал на играчката е пряко следствие от развиващия потенциал на възрастния, в чиито ръце ще попадне тази играчка. А от какво зависи развиващият потенциал на възрастния? От наличието на творческо мислене, от умението му да намери нужната информация, от базовите му знания по принцип и по-конкретно от базовите му знания по психология на развитието. Край. Това е достатъчно. Виждам стойността на различните школи за ранно развитие само в това, да помагат на възрастните да развиват собствения си потенциал в това отношение. Посланието на правилната школа сигурно трябва да е такова: \"Вижте, развитието на едно дете е лесна работа. И вие ще успеете. Опитайте сами. Можете да измислите нещо подобно и вкъщи\". КАК ДА ИЗБЕРЕМ ШКОЛА ЗА РАЗВИТИЕ #Лесноедасеразвива #Школазаразвитие В интернет е пълно със статии с подобни заглавия и подобни препоръки. Виждането ми за този проблем малко се различава от разпространеното, затова реших да споделя своята алтернативна гледна точка. Всичко, което ще прочетете по-долу, е адресирано най-вече към онези, чиито деца още не са навършили три години . След тази възраст критериите за избор на развиващо обучение вече ще са други. Принципната разлика е в това, че до трите години майката обикновено присъства на заниманията и има възможност лично да оцени дейността на педагога: дали той развива детето или не. Според анализа на сайтовете за родители, в които присъства въпросът за \"развивалките\", така майките наричат школите от този род, лидери са следните \"полезни\" препоръки. Всъщност защо? Развиващите занимания за мъниците и тези за свободното им време не са задължително образователна дейност и не винаги изискват лиценз. За изясняване на въпроса ви съветвам да погледнете постановлението на правителството на Руската федерация за лицензираната образователна дейност. Ето цитат от него: \"...Образователна дейност, осъществявана чрез провеждането на различни занимания без цялостно атестиране и издаване на документи за образование, дейност по отглеждането и възпитанието на обучаващите се и възпитаниците без реализация на образователни програми, както и индивидуална трудова педагогическа дейност не подлежат на лицензиране\". Това е. Навремето работех в общинска детска градина, която нямаше лиценз за образователна дейност. (Градината беше нова, току-що открита, и още не бяхме получили лиценз.) Възпитателите нямаха право да водят занятия по програмата, утвърдена от Министерството на образованието и отговаряща на Федералния държавен образователен стандарт за детски образователни заведения. Но можехме да провеждаме свободни занимания с децата – да пеем, да моделираме, да рисуваме, да играем – и го правехме за общо удоволствие: и нашето, и на децата. Нито малчуганите, нито родителите са страдали от липсата на лиценз. Когато избирах място за \"развиващи занимания\" за по-големия си син, най-малко от всичко ме интересуваше дали подходящото за нас детско заведение има лиценз за образователна дейност. Много повече се вълнувах от личността на педагога. Но и тук предпочитанията ми бяха в противоречие с \"класиката\". Какво друго ни препоръчва интернет? Ако трябва да съм честна, никога не съм виждала дипломите на педагозите, които са работили или работят с децата ми. И не защото нямат дипломи, а защото не съм поискала да ми ги покажат. Наблюденията ми сочат, че човек може да се поинтересува от дипломата в случай, че липсата на професионализъм у някого буквално се набива на очи и поражда когнитивен дисонанс: \"Как е възможно този човек да има диплома?\" Впрочем, ако изнесеният урок категорично не ви е харесал, едва ли ще се успокоите дори педагогът да има десет дипломи за завършено образование и повишаване на квалификацията. Като работех в детската градина, чистосърдечно си признах пред родителите, че първата ми диплома е за преподавател по математика и информатика, а втората – за психолог, и те ни най-малко не се смутиха от факта, че нямам \"тапия\" за специалист по предучилищна педагогика. Дипломата е хубаво нещо, но все пак е донякъде формалност, хартийка. Казват, че ако имаш огромно желание, можеш и да си я купиш. Но не можеш да си купиш мозък и да скриеш интелекта си. Затова е добре да изберете педагога по препоръки, а още по-добре – по личните си впечатления след среща с него. Продължавам изучаването на съветите. \" Според мен тази точка може изцяло да се пренебрегне. Лично аз не виждам пряка връзка между съдържанието на сайта и въвличането на детето в развиващия процес. Основната задача на сайта е да привлича клиенти. Ако заниманията в центъра са толкова полезни, ако педагозите са на ниво, клиентите по правило идват след дочутото по безжичния телефон, а в такъв случай спокойно би могло да се мине и без сайт. При това за съдържанието и поддръжката на сайта обикновено отговаря администраторът, а не хората, които водят занятията. Случва се сайтът да е направен професионално, на високо ниво, а самите занятия да са твърде посредствени. Има го и обратното: съвсем семпъл сайт, но добри педагози. \" Докато коментирам тази препоръка, не мога да не се сетя за школата за развитие, организирана към нашата детска градина. За градината това беше допълнителен доход – както разбирате, материалната база в едно общинско предучилищно заведение е доста оскъдна и може да се подобри именно с помощта на подобни нелицензирани услуги. Но, както се казва, сиромах човек – жив дявол. Обърнахме ситуацията с оскъдната материална база така, че недостатъкът се превърна в плюс. В празната музикална зала вземахме само играчки, които ни бяха нужни за занятието, следователно децата не се разсейваха с други. Правех сама много дидактични помагала и често показвах на майките как да превръщат обикновените битови предмети и даже онова, което хвърляме в боклука, в развиващи пособия: мозайка от пластмасови капачета, театър на сенките от стара детска книжка, за развитието на слуха – бурканчета-дрънкалки, в които е имало витамини, напълнени с различни материали (\"Открий онези, които звучат еднакво\").", "date": "2019.02.02", "title": "\"Мързеливата майка\", или как да се ускори развитието на детето"}
{"url": "https://www.dnevnik.bg/sport/2019/02/02/3384438_levski_zapisa_treta_poredna_zaguba_v_kontrolite/", "text": "Левски\" остава без победа в зимната подготовка, след като записа трета поредна загуба в общо четвъртата си проверка. Футболистите на Георги Дерменджиев завършиха 1:2 с руския \"Урал\". За разлика от предишния мач \"Левски\" показа по-добра игра, особено след почивката, но грешките в защита натежаха. До деветата минута \"Урал\" поведе с голове на Панюков, а за \"Левски\" точен през втората част беше Станислав Костов. Преди мача с руския тим \"Левски\" загуби от китайския \"Хенан\" и \"Висла\" (Плоцк). В началото на подготовката \"Левски\" завърши наравно с УФА (1:1). И в този мач Георги Дерменджиев предприе промени. Той пусна младия Илия Юруков от първата минута, а Богдан Вашчук изненадващо беше на крилото. Още до деветата минута сините изоставаха с 0:2 след грешки в защитата. След по-малко от три минути игра \"Урал\" откри след пробив по дясното крило на Николай Димитров. Българинът проби и върна към Андрей Панюков около точката на дузпата. Първоначално Николай Михайлов отрази изстрела, но след това топката малко случайно се отби в Милош Цветкович и се върна обратно към вратата, удари се в гредата и за Панюков не беше проблем да вкара – 0:1. В деветата минута руснаците стигнаха до втори гол. Точен отново беше Панюков, който остана непокрит след корнер на около седем метра от вратата и след разписа. До края на първата част \"Левски\" стигна до епизодични моменти, в които беше близо до вратата на руснаците. Най-големите опасности дойдоха от Давид Яблонски и опорния халф Хали Тиам. След почивката на терена се появи Станислав Костов и това освежи играта на сините. Голмайсторът на \"Левски\" от есента се разписа в 51-ата минута, когато Паулиньо проби отляво и стреля, ударът му първоначално беше спасен, но при добавката Костов не сбърка. Последваха добри минути за \"Левски\". До 70-ата минута футболистите в синьо действаха много по-силно и притиснаха своя съперник, но така и не стигнаха до втори гол. В заключителните 20 минути обаче сините дадоха инициативата на \"Урал\". Само добрите изяви на резервния вратар Николай Кръстев обаче предотвратиха сигурен гол за руснаците. До началото на пролетния полусезон \"Левски\" ще изиграе още два мача. На 5 февруари сините срещат \"Судува\", а на 8-и – \"Чукарички\".", "date": "2019.02.02", "title": "\"Левски\" записа трета поредна загуба в контролите"}
{"url": "https://www.dnevnik.bg/sport/2019/02/02/3384483_totnum_se_dobliji_na_chetiri_tochki_ot_vurha_s_kusen/", "text": "Тотнъм\" взе трета поредна победа във Висшата лига и излезе на второ място след успех с 1:0 над \"Нюкасъл\". Хюн Мин Сон се превърна в герой за \"шпорите\" като вкара единственото попадение на \"Уембли\" в един много тежък мач. Трите точки обаче позволиха на \"Тотнъм\" да изпревари \"Манчестър сити\" и да се доближи на четири от лидера \"Ливърпул\". Тепърва предстои \"гражданите\" и мърсисайдци да изиграят срещите си от 25-ия кръг, като срещат съответно \"Арсенал\" и \"Уест Хем\". Макар да бяха в пореден мач без двете си големи звезди Хари Кейн и Деле Али, които продължават да лекуват контузии, \"шпорите\" се проявиха на висота. В основата отново бяха Сон и Фернандо Йоренте, както го сториха и в средата на седмицата срещу \"Уотфорд\". Лондончани излязоха без изявен нападател, като в предни позиции Сон, Лукас Моура и Ерик Ламела сменяха местата си. Преди почивката футболистите на Маурисио Почетино действаха много активно и създадоха три отлични шанса за гол. Още в 17-ата минута \"шпорите\" можеха да открият, но удар на Моура срещна левия страничен стълб. Само осем минути по-късно Ламела също удар греда. До края на първата част с нов голям пропуск се отчете Моура. \"Нюкасъл\" стигна до няколко разбърквания, при които се видя, че защитата на домакините не е чак толкова уверена. След почивката \"свраките\" също проявиха активност и Саломон Рондон също удар греда след удар с глава. Час след началото на мача на терена се появи и Фернандо Йоренте, който започна много по-сериозно да ангажира защитата на \"Нюкасъл\". Минутите обаче изминаваха и \"Тотнъм\" така и не успя да създаде нещо опасно. В 84-ата минута Йоренте се пребори с Фабиан Шер за една висока топка на границата на наказателното поле и я свали за Сон. Кореецът финтира двама от \"свраките\" и с хубав удар вкара. В ситуацията и вратарят на \"Нюкасъл\" Мартин Дубравка не успя да се намеси по най-добрия начин,като късно видя топката. \"Нюкасъл\" не успя да поднесе втора голяма изненада, след като в средата на седмицата спря \"Манчестър сити\".", "date": "2019.02.02", "title": "\"Тотнъм\" се доближи на четири точки от върха с късен гол на Сон"}
{"url": "https://www.dnevnik.bg/sport/2019/02/02/3384484_vavrinka_hachanov_i_verdasko_se_subraha_v_edin_potok_v/", "text": "Носителят на три титли от Големия шлем Стан Вавринка, поставеният под №1 Карен Хачанов и трикратният шампион в купа \"Дейвис\" Фернандо Вердаско се събраха в изключително силна първа четвърт на тенис турнира в София. Хачанов ще почива на старта като водач в основната схема, а във втория кръг ще срещне победителя от мача между Денис Истомин и Матео Беретини. Вавринка ще се изправи срещу финалиста от миналата година Мариус Копил в двубой, който ще излъчи първият съперник на поставения под №6 Вердаско. В горната половина попадна и единият от двамата българи, които участват с \"уайлд кард\" в основната схема -  . 17-годишният тенисист, който  започна сезона като №2 в световната ранглиста при юношите до 18 години , ще срещне австралиеца Матю Ебдън. Андреев ще играе в София за трети път. През 2018 г.  българинът влезе в историята  като първия тенисист, роден през третото хилядолетие, който участва в основна схема в турнир на АТП. Той отстъпи с 3:6, 4:6 от Денис Истомин. През 2017 г. голямата надежда на българския тенис получи \"уайлд кард\" за квалификациите. В първия си мач на ниво АТП той загуби с 2:6, 0:6 от германеца Максимилиан Мартерер.  Победителят от мача между Андреев и Ебдън ще е първият съперник на шампиона от първото издание на турнира в София - испанеца  , който е поставен под №4. Другият поставен в първата четвърт на схемата - №8 Андреас Сепи, ще играе с шампиона при юношите от \"Уимбълдън 2010\" Мартон Фучович. Другият българин в основната схема -  , ще срещне Робин Хаасе. Двамата играха един срещу друг в първия кръг и през 2017 г., когато холандецът спечели с 6:4, 6:3. Победителят от втория им двубой ще се изправи във втория кръг срещу поставения под №3 Данийл Медведев. Кузманов ще играе за четвърта поредна година в София, като за четвърти път получава \"уайлд кард\" за основната схема. През 2018 г. той отстъпи с 6:7 (8), 1:6 от поставения под №7 Жоао Соуза, а при дебюта си беше победен от Рикардас Беранкис (3:6, 6:2, 3:6).  Кузманов, Хаасе и Медведев са в третата четвърт на схемата, в която е още  Босненецът започва защитата на титлата срещу словака Мартин Клижан. Победителят от този мач ще играе във втория кръг срещу поставения под №5 Николоз Басилашвили или квалификант. Водач в долната половина на схемата е шампионът от младежките финали на АТП  . Полуфиналистът от Australian Open почива на старта като поставен под №2, а във втория кръг ще играе с германеца Ян-Ленард Щруф и квалификант. В тази последна четвърт на схемата се оформи изключително интригуващ двубой в първия кръг между поставения под №7   и финалиста от първото издания на \"София оупън\"  , който получи последния \"уайлд кард\". Победителят от тази среща ще играе във втория кръг с Михаил Кукушкин или Ласло Джере. Турнирът от категория \"АТП 250\" в София ще се проведе от 3 до 10 февруари в зала \"Арена Армеец\". Шампионът в четвъртото издание на надпреварата ще спечели 90 390 долара от наградния фонд и 250 точки за световната ранглиста. Финалистът ще си тръгне с 48 870 долара и 150 точки, а достигналите до полуфиналите - по 26 990 долара и 90 точки. За участие в първия кръг се дават - 5285 долара, във втория - 8815 долара, а в четвъртфиналите - 15 335 долара. Квалификациите Днес беше изтеглен и жребият за квалификациите, които стартират в неделя. В тях ще участват двама български тенисисти - финалистите от държавното първенство в зала Габриел Донев и Александър Лазаров. Донев, който спечели шампионата, ще играе с поставения под №4 в пресявките Серхий Стаховски. 22-годишният българин ще участва за пръв път в \"София оупън\". Лазаров, за когото предстои четвърто участие в турнира и трето в квалификациите, ще срещне поставения под №3 Лукаш Лацко. Победителят от мача между Лазаров и Лацко ще спори за място в основната схема с Рудолф Молекер или Лука Ванив, а от двубоя между Донев и Стаховки - с Даниел Брандс или Камил Майхжик. Четирима от участниците в квалификациите ще стигнат до същинския турнир. №1 Яник Маден (Германи) - Даниел Химено Травер (Испания) Франко Шкугор (Хърватия) - №8 Салваторе Карузо (Италия) №2 Стефано Травалия (Италия) -. Джеймс Уорд (Великобритания) Андреа Арнаболди (Италия) - №2 Егор Герасимов (Беларус) №3 Лукаш Лацко (Словакия) - Александър Лазаров (България) Рудолф Молекер (Германия) - №5 Лука Вани (Италия) №4 Серхий Стаховски (Украйна) - Габриел Донев (България) Даниел Брандс (Германия) - №6 Камил Майхжак (Полша)", "date": "2019.02.02", "title": "Вавринка, Хачанов и Вердаско се събраха в един поток в \"София оупън\""}
{"url": "https://www.dnevnik.bg/sviat/2019/02/02/3384504_iran_izvurshi_uspeshno_izpitanie_na_krilata_raketa/", "text": "Иран извърши успешно изпитание на крилата ракета, обяви днес министърът на отбраната Амир Хатами, цитиран от ДПА и \"Франс прес\", предаде БТА. Ракетата \"Ховейзе\" е с обсег от 1350 километра и е предадена на иранските въоръжени сили след успешното тестване. Тя е произведена в Иран и без помощ от чуждестранни партньори, посочи Хатами. Иран неведнъж е заявявал, че ще продължи да разработва ракети въпреки противопоставянето на международната общност. Според Техеран ракетите са предназначени за отбрана и нямат нужда от международно одобрение. Ракетната програма на страната обаче поражда големи противоречия. Причината за това отчасти се крие в сериозната опасност, която иранските оръжия със среден обсег създават за Израел, отбелязва ДПА. Иран отрича провежданите тествания да противоречат на резолюция номер 2231 на ООН, свързана с иранската ядрена дейност, тъй като на иранските ракети не могат да бъдат поставяни ядрени бойни глави. Единственото предназначение на оръжията е да защитават иранските граници, изтъкна министърът на отбраната.", "date": "2019.02.02", "title": "Иран извърши успешно изпитание на крилата ракета"}
{"url": "https://www.dnevnik.bg/sport/2019/02/02/3384506_ludogorec_zavurshi_lagera_v_turciia_s_porajenie_ot/", "text": "Лудогорец\" приключи зимната си подготовка с нова загуба, отстъпвайки с 1:3 на шампиона на Сърбия \"Цървена звезда\". В пореден мач българският първенец допусна много грешки в защита и отново не успя да запази мрежата си суха. Във всички срещи от подготовката \"Лудогорец\" допусна попадения, а освен това завършва лагера с две победи и четири загуби, а головата разлика е 10:14. Победите дойдоха срещу \"Хонвед\" (4:2) и \"Ахмат\" (4:3), а загубите освен от \"Звезда\" бяха от \"Ботошани\", \"Клуж\" и \"Лехия\". Срещу участника в Шампионската лига \"Лудогорец\" използва различни футболсти в двете полувремена. Единствено Пламен Илиев, Антон Недялков, Козмин Моци и Натанаел останаха на терена 90 минути. \"Това, което е негативно е много здравата игра на \"Цървена звезд\" – много агресивно, много своеволничиха. След това нашите играчи почнаха да се пазят. От това, което показахме с изключение на първите 20 минути, няма особени позитиви\", каза след мача Антони Здравков. Според треньора на шампионите резултатите имат значение, но той обръща по-голямо внимание на физическата подготовка. \"Не държа толкова на резултата, а на начина, по който се стига до него\". След първи 15 минути, които минаха при поделено надмощие \"Звезда\" започна да изглежда по-опасно. Сърбите откриха в 33-ата минута, когато Бен се оказа непокрит в наказателното поле и се разписа с глава. Той се пласира зад гърба на централните защитници и не остави шансове на Пламен Илиев от около 10 метра. \"Лудогорец\" отговори с няколко добри атаки, но на вратата на сръбския тим добре се намеси бившият страж на българския шампион Милан Борян. Две минути преди паузата \"Лудогорец\" вече изоставаше с 0:2. Точен за \"Звезда\" беше Боаки. Той вкара след нова груба грешка на българските бранители, които проспаха извеждащ пас към него. След почивката \"Лудогорец\" се активизира и в 54-ата минута върна едно попадение чрез Вандерсон. Бразилецът се разписа след хубава атака отляво. Той разигра с Антон Недялков с двойно подаване и нахлувайки в наказателното поле си нагласи топката на левия крак, след което вкара. Постепенно натискът на \"Лудогорец\" намаля и \"Звезда\" се възползва на свой ред, като четвърт час преди края стигна до нов гол. Негов автор стана звездата на сърбите Милан Павков, който се разписа с мощен удар с левия крак.", "date": "2019.02.02", "title": "\"Лудогорец\" завърши лагера в Турция с поражение от \"Цървена звезда\""}
{"url": "https://www.dnevnik.bg/photos/snimka_na_denia/2019/02/02/3384508_snimka_na_denia_marmotut-meteorolog_predskaza_che/", "text": "Мармотът Фил излезе от дупката си в Пънксътоуни, Пенсилвания и не видя сянката си, което означава, че пролетта ще настъпи рано, предаде Асошиейтед прес. Събитието е свързано с германска легенда, която гласи, че ако на 2 февруари косматата животинка види сянката си, зимата ще продължи. Събитието обикновено привлича десетки хиляди любопитни в градчето Пънксътоуни.   се присъединява и антуражът му - група ентусиасти, които всяка година слагат старовремски дрехи и цилиндър, за да наблюдават предсказанието на мармота.", "date": "2019.02.02", "title": "Снимка на деня: Мармотът-метеоролог предсказа, че пролетта ще дойде рано"}
{"url": "https://www.dnevnik.bg/sport/2019/02/02/3384527_leverkuzen_slomi_baiern_sled_obrat_v_polza_na_dortmund/", "text": "Шампионът \"Байерн\" (Мюнхен) допусна грешна стъпка в битката за титлата в Бундеслигата. Баварците загубиха с 1:3 гостуването си на \"Байер\" (Леверкузен) и вече изостават със седем точки от водача \"Борусия\" (Дортмунд). \"Байерн\" поведе с гол на Леон Горецка през първото полувреме, но след вихрена втора част \"Байер\" (Леверкузен) обърна развоя на мача с попадения на Леон Бейли, Кевин Фоланд и Лукас Аларио. От грешната стъпка на \"Байерн\" се възползва \"Борусия\", който завърши 1:1 при гостуването си на \"Айнтрахт\" (Франкфурт). Тимът на Люсиен Фавър събра 49 точки и има седем повече от шампионите. В центъра на събитията отново беше капитанът на \"Борусия\" Марко Ройс. Германският национал вкара гола за своя отбор, докато Лука Йович се разписа за \"Айнтрахт\". Още при първата си атака домакините застрашиха вратата на Улрайх. Топката стигна до Фоланд след колебливи действия в защитата на \"Байерн\", като ударът на нападателя се отби в ръката на Матс Хумелс. Съдията прецени, че няма основание да отсъди дузпа и играта продължи с корнер. \"Байер\" (Леверкузен) продължи устремно с изпращането на много футболисти в атака, но шампионите удържаха на натиска. Постепенно \"Байерн\" изнесе играта в предни позиции, но неточността в завършващата фаза запази резултата непроменен. В 40-ата минута със самоотвержено действие Горецка спря опасна контраатака на \"Байер\" (Леверкузен) . \"Байерн\" се организира бързо и в ответната атака Кингсли Коман се откъсна сам срещу вратаря. Изстрелът на французина беше спасен, а впоследствие именно Горецка даде преднина на отбора си, след като засече центриране на Томас Мюлер отдясно. В добавеното време гол на Роберт Левандовски беше отменен заради засада. При положението съдията изчака няколко минути, преди да получи инструкции от видеоасистентите. Началният ентусиазъм в играта на \"Байер\" (Леверкузен) се завърна и резултатът беше изравнен в началото на втората част. Бейли се разписа от пряк свободен удар, като Улрах закъсня с реакцията си. Обратът стана факт в 63-ата минута, когато Фоланд завърши бърза контраатака на домакините. \"Байерн\" се опита да се върне в мача, но третият гол на \"аспирините\" сложи край на интригата. Аларио сложи точка на спора в 87-ата минута.", "date": "2019.02.02", "title": "\"Леверкузен\" сломи \"Байерн\" след обрат в полза на \"Дортмунд\""}
{"url": "https://www.dnevnik.bg/sviat/2019/02/02/3384539_gruevski_obiavi_che_e_uspial_da_izbiaga_prez_albaniia/", "text": "Бившият македонски премиер Никола Груевски, който избяга от страната  броени дни преди да бъде вкаран в затвора , разказа пред телевизия \"Сител\" как се е измъкнал, съобщи агенция \"Фокус\". Той е говорил с журналистите в Будапеща. \"От Македония заминах много просто, отидох в Албания, регистрирах се в унгарското посолство там, поисках политическо убежище. От съображения за сигурност, като бивш дългогодишен премиер, бях транспортиран до Унгария\", обясни Груевски. Той отказа да уточни дали е напуснал Македония през някой граничен пункт или е минал границата нелегално. Посочва обаче, че никой от правителството в момента не му е помогнал за бягството.", "date": "2019.02.02", "title": "Никола Груевски разказа как е успял да избяга"}
