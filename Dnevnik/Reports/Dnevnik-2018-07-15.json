{"url": "https://www.dnevnik.bg/sport/2018/07/15/3282405_fotogaleriia_koroniasvaneto_na_franciia_sus_svetovnata/", "text": "                        20 години след първата си титла  . \"Петлите\" победиха с 4:2 Хърватия в паметен финал, който се превърна в един от най-резултатните в историята на световните първенства.", "date": "2018.07.15", "title": "Фотогалерия: Коронясването на Франция със световната титла в Москва"}
{"url": "https://www.dnevnik.bg/razvlechenie/2018/07/15/3282229_poslednata_vuzmojnost_za_uchastie_v_purvo_nivo_na/", "text": "До края на деня (23:59) днес може да отговорите на въпроса от първо ниво  в играта  Mamma mia! Отново заедно\", посветена на филма, чиято премиера е след няколко дни.", "date": "2018.07.15", "title": "Последната възможност за участие в първо ниво на \"Mamma mia! Отново заедно\" е днес"}
{"url": "https://www.dnevnik.bg/analizi/2018/07/15/3282232_trump_v_stuklarskiia_magazin/", "text": "След гостуването на президента Доналд Тръмп в Брюксел и в Обединеното кралство за слоновете се появи надежда – те вече няма да са единственият пример за голямо и непохватно създание, незнайно как попаднало сред фини и сложни човешки творения. Огромният шум от потрошена дипломатическа стъклария има и своята забавна страна. Тръмп първо наруга Германия и я обвини, че е заложник на Русия, след което каза, че има \"много, много добра връзка\" с Ангела Меркел. Още повече си изпати Тереза Мей обаче, която научи от президента, че Борис Джонсън – персоналният ѝ конкурент – е перфектен за премиер на Великобритания. Както и че нейният прясно договорен план за Брекзит ще \"убие\" възможността за търговско споразумение със САЩ. Веднага след това Тръмп обяви тези свои думи от собственото си интервю пред \"Сън\" за \"фалшива новина\", хвана Мей за ръката и обяви, че американо-английските отношения са в най-горната категория на \"специалното\". Тук Мей си поотдъхна, защото вниманието на Тръмп се насочи към Елизабет II, която той любезно накара да чака 15 минути на слънце. След което нито той, нито Мелания ѝ се поклониха по протоколния ред (в което, да кажем, имаше свежа нотка на републиканска гордост). Но за капак при тръгването им от мястото на срещата Тръмп накара 92- годишната дама да се чуди откъде да мине, така че гостът да не я прегази. Слава Богу – кралицата успя с лавиране да избере безопасен курс. Новият световен ред? Строшеното дотук бяха само единични дипломатически вази и чаени сервизи – големият въпрос е дали Тръмп няма да събори целия бюфет на международния либерален ред. Този бюфет е изграден от две етажерки: 1) либерални демокрации с отворени общества; 2) наднационални институции за взаимодействие на либералните демокрации (ЕС, НАТО, Съвет на Европа, СТО и т.н.). С поведението си Тръмп създава впечатлението, че е вдигнал мерника и на двете. Либералният ред няма да си отиде обаче, ако на негово място не дойде нещо друго, което е достатъчно жизнеспособно. Алтернативите са като цяло три: Тръмп харесва повече Путин и Ким Чен Ун, отколкото Меркел и Макрон. В неговата градация на врагове \"либералите\" изглеждат най-лоши. \"Консервативният интернационал\" все пак най-вероятно няма да включи \"Ракетния човек\" от Северна Корея, но в него със сигурност ще влязат Орбан, Качински, Льо Пен, Салвини, Вилдерс, АФД, Фарадж, Борис Джонсън Има и по-трудни казуси – като Путин, БСП и Атака. За тях можем да кажем единствено, че ако Путин влезе в интернационала, и другите две \"консервативни\" сили ще са вътре, заедно с останалото българско Тръмп-общество. Консервативният интернационал ще е обединен около \"заплахата\" от \"имигранта-терорист\". Тръмп държа реч на тази тема при визитата си и сподели опасението си, че Европа \"губи културата си\" заради имиграцията. Затварянето на границите като политика би могло да разруши ЕС и НАТО, което ще е трагедия само по себе си. В крайна сметка свободното движение и колективната отговорност за сигурността е в основата на тези две организации: самозатварянето на държавите няма как да не разруши тези основи. Но разрушението на съществуващото не е план за нещо ново. Новият ред би могъл да бъде от два вида. Първо, САЩ ще подберат отделни страни-клиенти в Европа (Великобритания, Полша, Балтика), с които на двустранна основа ще сключват съюзи. Второ, \"консерваторите\" от ЕС могат да се опитат да останат заедно и да строят свои отбранителни съюзи, което изглежда абсурдно: представете си взаимодействие между Орбан, Салвини, Фарадж и Каракачанов. Това е сигурен път към балканизация на Европа, което е много различно от европеизацията на Балканите. Следователно \"консервативният интернационал\" ще раздели Европа на клиенти на САЩ, клиенти на Германия, клиенти на Русия и може би на Турция. В този план българското място не е съвсем ясно, но човек може да се досети и за него. Тръмп може би не цели световна идеологическа трансформация. В крайна сметка той е от либерален Ню Йорк и е част от неговия естаблишмънт – даже се е снимал с епизодични роли в либертински по дух филмови продукции. Тръмп просто иска държавите да се конкурират една с друга на базата на икономическите си интереси. Този икономически национализъм не се интересува от ценностите (консервативни или либерални) на световните сили, а само от търговските им баланси и ресурси. Всяка страна за себе си ще е на първо място, а обективно погледнато най-голямата икономика (към момента САЩ) ще е най-първа сред първите. Ако това е планът обаче, не е ясно защо Тръмп е против световните търговски споразумения и непрекъснато се опитва да ги предоговаря. В крайна сметка конкуренция е възможна само при стабилни правила: ако една от страните в движение ги променя, останалите също ще спрат да играят по тези правила. Ако Германия е приела сериозно правилата на конкуренцията и е успешна в износа на коли, а Тръмп наложи мита на тези коли, какъв е смисълът от конкуренцията? По-малките партньори няма да инвестират в дългосрочни стратегии, защото по-големият винаги ще може да ги удари и да им вземе печалбите. Адам Смит не е препоръчвал такава политика като път за забогатяване на народите. Но може би този пиратско-рекетьорски път е ключ към забогатяването на САЩ в настоящия момент? В крайна сметка тя има и армията, и икономиката за подобно поведение. Превръщането на САЩ от световен лидер в световен опортюнист ще доведе до бързата самоизолация на северноамериканската супер-сила, както и до укрепването и консолидацията на други световни региони. Дори Тръмп да успее да разгради ЕС в този процес, САЩ ще се изправят сами срещу един \"смел, нов свят\", в който основни играчи ще са Китай, Индия, Русия, Бразилия и т.н. И в този свят Америка по никакъв начинняма да бъде първа. Тя просто ще бъде сама. Тръмп е търговец по душа. Той не е идеолог, нито е строител на нов световен ред. Той иска в рамките на статуквото да сключи най-изгодната за САЩ сделка, като непрекъснато тества докъде може да стигне, без да рухне цялата постройка. Ако тази хипотеза е вярна, Тръмп не цели да закрие НАТО, но ще се бори до дупка за увеличени вноски от съюзниците. Той няма да срива ЕС, но ще използва неразборията, за да продаде генномодифицирана селскостопанска продукция на англичаните, а защо не и на останалите. При този вариант обаче, световният либерален ред може да стане странична, случайна жертва на действията на Тръмп. Загубата на доверие между партньорите, които ще започнат все повече да се дразнят от опортюнизма на САЩ, лошата негова преценка за това докъде може да се стигне в извиването на ръцете им и други дребни наглед инциденти могат да доведат до срутването на постройката, градена след Втората световна война. Тогава алтернативата на статуквото ще е просто хаос, комедия от грешки, която завършва трагично от гледна точка на Запада. Куриозното е, че след като прахът от преминаването на слона се уталожи, Западът може да реши, че потрошеното е било много по-добро от алтернативите. Но дали ще има ресурси и възможност да го възстанови, е съвсем отделен въпрос. Тръмп и Русия Елементи от поведението на Тръмп могат да бъдат приведени в подкрепа на всяка една от трите хипотези. Срещата между него и Путин е важна от гледна точка на това какъв сигнал за световния ред ще излезе от нея. Дали Путин ще бъде приет в идеологически консервативен интернационал? Ако двамата говорят основно за сигурност и борба с тероризма и миграцията, и това е водещата новина от срещата, значи Тръмп тръгва по идеологическия път. Окончателно потвърждение за нея би било споразумение за клиентите им – например, не пипаш Полша и Балтийските държави, Крим е твой, а Украйна ще делим 75% на 25%. Салфетка с тези числа едва ли ще излезе от срещата, но все пак Тръмп седна в креслото на Чърчил при визитата си във Великобритания. Ако пък той опита да води преговорите от позицията на САЩ като първа световна сила и притисне Русия за Северен поток 2, Украйна, санкциите и т.н., тогава най-вероятно сме във втората хипотеза. Тук за утешение на Путин би могло да бъде произведена съвмесна критика на ЕС, изключване на ЕС от процеса на вземане на важни решения и възхвала на суверенисткия модел на поведение, който и Путин споделя. И накрая, ако се случи от всичко по малко, най-вероятно сме в третата хипотеза. Интересното е, че и в трите варианта Путин няма какво да загуби. Третият е дори най-удобен за него, защото потенциално може да доведе до неволна и комична ерозия и самосрутване на Запада, което би го дискредитирало дългосрочно. \"Пожив м – увидим\" – биха казали с надежда от българското Тръмп общество. Разбира се, пред слона има и друга алтернатива: да се изправи пред Путин като водач на обединения Запад, като основен говорител на НАТО и пръв приятел и гарант на сигурността на ЕС. Това би бил истинският кошмар за Владимир Владимирович, кошмар, от който той често се стряска насън. Но засилващият се шум от потрошена стъклария подсказва, че Путин ще излезе усмихнат от срещата в Хелзинки. \"Дневник\" публикува анализа от  Портал \"Култура\" .", "date": "2018.07.15", "title": "Тръмп в стъкларския магазин"}
{"url": "https://www.dnevnik.bg/bulgaria/2018/07/15/3282233_ninova_iska_prokuraturata_da_spre_umurtviavaneto_na/", "text": "Лидерът на БСП Корнелия Нинова е пуснала жалба до прокуратурата с искане да спре умъртвяването на животни в населените места, обявени от властите за огнища на чума по овцете и козите. Нинова и депутати от БСП са в с. Шарково - едно от засегнатите от заразата. По съобщение на пресцентъра на партията жителите му днес са направили жива верига пред полицаите и ветеринарите. БНР потвърждава, че евтаназирането там е спряно заради протеста. \"Разговарях с главния прокурор Сотир Цацаров. Помолих МВР да оттеглят полицаите, за да не се стига до сблъсъци. Пускаме спешно жалба до Прокуратурата, с която искаме спиране на заповедта за избиване на животните. Тук съм с народните представители от региона и няма да си тръгнем, докато не се изясни истината\", каза Нинова в Шарково, цитирана от пресцентъра си. Вчера селото беше посетено от земеделския министър Румен Порожанов, който обясни на стопаните, че изтребването на животните им няма алтернатива, защото такива са правилата за действие, а и ако болестта се разпространи, това означава забрана за износ на български млечни и месни продукти в Европейския съюз. Той обеща по-високи компенсации, отколкото нормативната уредба предвижда - поне 190 лв. на умъртвено животно, като плащането ще започне утре. Левицата обаче споделя съмненията на местните жители, според които доказателствата за заболяването не са безспорни. Нинова съобщи днес, че разполага с официални документи, от които се вижда, че заповедта за унищожаване на животните е издадена пет дни преди да е излязъл протоколът с лабораторните резултати.", "date": "2018.07.15", "title": "Нинова иска прокуратурата да спре умъртвяването на животни в огнища на чума"}
{"url": "https://www.dnevnik.bg/sport/2018/07/15/3282236_putin_svetovnoto_purvenstvo_razbi_antiruskite_mitove_i/", "text": "Руският президент  Владимир Путин  определи световното първенство по футбол като много успешно. Шампионатът приключва в неделя с двубоя за титлата между Франция и Хърватия, а по време на гала концерт в Болшой театър руският президент обяви, че страната е разбила всички предубеждения. \"С нетърпение чакаме мача, който ще определи лидера на световния футбол. Но същевременно сме и тъжни, че грандиозният спортен празник, който ни подари толкова много позитивни емоции, ярки впечатления и нови приятели, е към своя край. Русия отговорно се подготвяше за шампионата и ние искрено се радваме, че той беше успешен и обедини милиони хора около футбола\", каза Путин. Държавният глава каза още, че всички любители на футбола, които биха искали да останат в Русия по-дълго време, за да опознаят страната по-добре, ще получат на място удължаване на визите. От своя страна президентът на ФИФА Джани Инфантино благодари на руския президент за организацията. \"Това е лицето на Русия и това е лицето на Русия, което обичаме. На първо място - благодаря, на президента Путин, благодаря ви за вашата отдаденост, за вашата страст. Без вас всичко това нямаше да бъде възможно, сигурен съм. Ето защо - благодаря - поздравления, свършихме страхотна работа заедно\", каза президентът на ФИФА. Путин, който беше на откриването на световното първенство, ще се срещне с френския си колега Еманюел Макрон. Сред темите, които двамата ще обсъждат, са Украйна, Сирия и Иран, съобщи РИА \"Новости\" по-рано тази седмица. Разговорите им предшестват само с ден  дългоочакваната среща  на Путин с  американския държавен глава  Доналд Тръмп в Хелзинки, на която  трите теми също ще присъстват . Финалният двубой между  Франция и Хърватия  ще се изиграе в неделя от 18 часа на стадион \"Лужники\" в Москва.", "date": "2018.07.15", "title": "Путин: Световното първенство разби антируските митове и предубеждения"}
{"url": "https://www.dnevnik.bg/biznes/2018/07/15/3282237_vinetkite_v_bulgariia_sa_nai-evtinite_v_evropa/", "text": "С въвеждането на електронните винетки от 1 януари ще има и уикенд винетки, които ще улеснят пътуващите през почивните дни, каза пред Нова телевизия председателят на управителния съвет на агенция \"Пътна инфраструктура\" Светослав Глосов. Цената на уикенд винетката ще бъде около 10 лева. Глосов изтъкна, че винетките в България са най-евтините в Европа. След въвеждането на електронна винетка за леките автомобили от 1-ви януари няма да се променя цената им, ще отпаднат стикерите, а при плащане на електронна винетка, номерът на автомобила ще бъде въведен в електронна система, която ще следи за нарушители, обясни Глосов.", "date": "2018.07.15", "title": "Винетките в България са най-евтините в Европа"}
{"url": "https://www.dnevnik.bg/photos/2018/07/15/3282225_fotogaleriia_svetovniiat_festival_po_bodipeint_v/", "text": "В австрийския град Клагенфурт се провежда тазгодишното издание на Световния фестивал за бодипейнт.", "date": "2018.07.15", "title": "Фотогалерия: Световният фестивал по бодипейнт в Австрия"}
{"url": "https://www.dnevnik.bg/kultura/2018/07/15/3230602_otkus_ot_bezuslovna_viarnost_na_djeims_komi/", "text": "\"Безусловна вярност\" на Джеймс Коми за лидерството и силата на институциите е вече в книжарниците! Eдна различна мемоарна книга, разискваща теми от най-високо политическо ниво, вече е на българския книжен пазар. Издателство Locus добавя в библиотеката си Carpe Diem \"Безусловна вярност\", написана от бившия директор на ФБР Джеймс Коми. С подзаглавие \"Истина, лъжи и лидерство\" изданието се насочва много сериозно и към това, което е нужно на един ръководител, за да успее да изгради добър екип в среда на постоянен стрес и сериозен обществен интерес. Всичко започва на 9 май 2017 г., когато президентът Доналд Тръмп отстрани от пост директора на ФБР Джеймс Коми. Последвалата политическа буря стигна заплашителни размери и не стихна в продължение на месеци. Коми излезе с множество изявления, уличаващи Тръмп в злоупотреба с властта. В книгата си, появила се по книжарниците в САЩ на 17 април 2018 г., той изобличава с факти и аргументи американския държавен глава, неговата администрация и последните президентски избори в САЩ. Джеймс Коми говори на много места в \"Безусловна вярност\" за необходимите качества, които превръщат обикновения човек в истински лидер. Индиректните, елегантни препратки към Тръмп пък свързват американския президент с босовете на мафията, които самият Коми е успял да вкара в затвора по време на работата си като главен прокурор на Ню Йорк. Според автора егото на Тръмп е толкова несломимо, че той дори не може да приеме мисълта, че нескончаемите му монолози не будят възхищение у умълчалата се публика. Нещо повече – непрестанните му лъжи го обвиват в непроницаем \"пашкул на алтернативната реалност\". Предвид политическата обстановка, не е изненадващо, че интересът към книгата по света е огромен. Само за седмица продажбите в САЩ надскочиха 600 хиляди копия, а издателите от групата Macmillan коментираха, че \"Безусловна вярност\" е най-продаваната нехудожествена книга във всички формати, а подготвеният начален англоезичен тираж на \"Безусловна вярност\" е от над 1 милион екземпляра. Въпреки че всички очакват \"Безусловна вярност\" заради разкритията за кампанията на американския президент Тръмп, който миналата година уволни Джеймс Коми, за основен акцент в книгата може да се приеме и един от най-важните периоди в кариерата на Коми като прокурор. Всеки, който има интерес да прочете кои са качествата и уменията на световните лидери, би харесал изданието. Стремежът на Locus е да предоставя на читателите си актуални, важни и смели книги. Именно като такава определя издателката Кремена Методиева и \"Безусловна вярност\" и приканва читателите с интерес към случващото се на световната политическа сцена да надникнат зад кориците и сами да поставят границата между истинската и алтернативната реалност. Рецепцията на \"Безусловна вярност\" е бурна и всички най-авторитетни медии в САЩ и целия свят се надпреварват да рецензират книгата и да канят експерти в различни области и с различни политически уклон за коментар. В интервю за USA Today авторът описа книгата си като свое \"задължение да предизвика здравословен дебат за лидерството и етиката\". New York Times също изкачи \"Безусловна вярност\" на пиедестал, определяйки я като \"убедителна\" и \"поглъщаща\". Кой е Джеймс Коми Джеймс Коми е роден в Йонкърс, Ню Йорк, през 1960 г. Завършва право в Университета в Чикаго през 1985 г. Става главен прокурор на южния район на щата Ню Йорк през 2001 г., а две години по-късно – заместник министър на правосъдието на САЩ, в администрацията на президента Джордж Буш. През 2013 г. Коми е назначен за директор на ФБР от президента Барак Обама. След разследвания на президентските кандидатури на Хилари Клинтън и Доналд Тръмп през 2016 г. той е уволнен от високата си позиция от президента Тръмп през май 2017 г. Около 19,5 млн. зрители са гледали по телевизията тричасовото изслушване на Джеймс Коми пред сенатската комисия във връзка с разговорите му с Тръмп преди президентът да го уволни. Другите за \"Безусловна вярност\" Рецепцията на \"Безусловна вярност\" е бурна и всички най-авторитетни медии в САЩ и целия свят се изпреварват да рецензират книгата и да канят експерти в различни области и с различни политически уклон за коментар. В интервю за USA Today авторът описа книгата си като свое \"задължение да предизвика здравословен дебат за лидерството и етиката\". New York Times също изкачи \"Безусловна вярност\" на пиедестал, определяйки я като \"убедителна\" и \"поглъщаща\". Преводач Тодор Кенов Художник Емил Марков Преди да бъда назначен на този пост, от 1935 година, когато официално беше получило името \"Федерално бюро за разследване\", ФБР беше имало само шестима директори. Първият, легендарният Дж. Едгар Хувър, беше оглавявал организацията почти петдесет години (включително предшестващата я организация, Бюрото за разследване) и беше изградил около себе си култура на работа и поведение, която силно бе повлияла за оформянето на Бюрото и неговите агенти. Десетилетия наред Хувър го бе ръководил с желязна ръка и бе всявал страх в сърцата на политическите лидери. Той имал \"лични досиета\" за много от тях и не го криел. Вечерял и пиел с президенти и сенатори, като им позволявал да използват ФБР, когато това било изгодно за него, и ги плашел с Бюрото, когато това също било изгодно за него. В самото ФБР всичко се въртяло около директора. Неговият подход донесъл огромна слава, внимание и власт на организацията. В същото време той създал работна среда, в която целта на повечето агенти и високопоставени служители била да останат извън полезрението на господин Хувър. Казвали му онова, което искал да чуе, и след това продължавали да вършат работата си. Дори десетилетия след смъртта на Хувър било трудно този манталитет да се промени. Преди да положа клетва като директор на ФБР през 2013 г., прекарах цяла седмица, като следвах и наблюдавах Боб Мълър. Боб, бивш морски пехотинец, повече приличаше на директор от старата школа, който не си падаше по тъй наречените от него \"лигавщини\". В изтощителните дни след 11 септември например съпругата му го подтикнала да се увери, че хората му се държат въпреки огромния стрес. Рано на другата сутрин, поне така ми казаха, изпълнявайки препоръката й, той надлежно започнал да се обажда по телефона на основните членове на своя екип – чиито кабинети били на десет секунди път от неговия – и да ги пита \"Как си?\". След като получел поредния формален отговор \"Добре, сър\", казвал \"Чудесно\" и затварял. Боб се зае да ме подготвя като наследник на поста му с обичайната си систематичност. Още първата сутрин на седмицата, през която неотлъчно го следвах, той обясни, че ми е уредил срещи с ръководителите на основните отдели на ФБР. Трябвало да се срещна поотделно с всеки от тях, обясни той, за да ме информират за предизвикателствата и възможностите в областите, за които отговарят. После, след всяка среща, както се изрази без капка чувство за хумор, той щял да разговаря с мен, \"за да ми каже какво в действителност става\". Тази реплика ме разтърси. Като институция, мисията на ФБР беше да търси и открива истината. Защо беше необходимо директорът да ми казва \"какво в действителност става\" след всяка среща? Съдейки по думите на Боб, трябваше да допусна, че или тези високопоставени служители не знаеха какво става във ФБР, или че нямаше да кажат на мен, техния нов шеф, истината за случващото се. Предположих, че второто е по-вероятно. Опитът ми показва, че много хора се боят да кажат цялата истина и нищо друго освен истината на своите шефове – при това поради причини, които могат да бъдат съвсем оправдани. В главата ми прозвучаха думите на обръгналите ветерани от ФБР, които поучаваха един от героите във филма \"От другата страна\": \"И каква полза, ако го направиш? Това може само да ти навреди. Шефовете са като гъби, дръж ги на тъмно и им хвърляй помия\". Възхищавах се на Боб и се удивлявах на начина, по който беше преобразил ФБР след случилото се на 11 септември. Под негово ръководство Бюрото беше започнало да надскача ограниченията си, беше преодоляло дотогавашната си роля, свеждаща се единствено до разследване, и се беше превърнало в пълноценен член на разузнавателната общност. Боб бе доказал, че би било грешка да се раздели ФБР на агенция за криминални разследвания и антитерористична агенция, показвайки, че Бюрото може да се справя отлично и с едното, и с другото. Бях силно впечатлен от онова, което той беше направил, но в същото време исках да покажа, че ще се придържам към по-открит стил на лидерство. На 4 септември 2013 г. официално положих клетва като седмия директор на ФБР. След забавяния, причинени от спорове за бюджета в Конгреса, при което се стигна дори до преустановяване на работата на федералното правителство поради липса на средства, през октомври се състоя публична церемония по встъпването ми в длъжност. На нея присъства президентът Обама и още тогава забелязах някои от качествата, които го правеха забележителен лидер...", "date": "2018.07.15", "title": "Откъс от \"Безусловна вярност\" на Джеймс Коми"}
{"url": "https://www.dnevnik.bg/sport/2018/07/15/3282199_eden_azar_zagatna_che_moje_da_napusne_chelsi/", "text": "Футболистът на Белгия и английския \"Челси\" Еден Азар най-вероятно е изиграл последния си мач за сините от Лондон. Капитанът на \"Червените дяволи\" загатна, че може да напусне тима от \"Стамфорд бридж\", малко след като родината му спечели бронзовите медали на световното първенство. \"Реал\" (Мадрид) следи ситуацията с Азар отдавна, а след  трансфера на Кристиано Роналдо в \"Ювентус\" , европейският шампион се нуждае от нова звезда в атаката си. \"След шест прекрасни години в \"Челси\" може би е време за нещо различно. Аз мога да реша дали искам да остана или да си ходя, но последното решение е на \"Челси\", каза Азар след двубоя с Англия. Капитанът на Белгия обясни, че му предстои почивка, след която той ще вземе решение. \"Ще си задам точните въпроси и се надявам да намеря отговорите.\" През миналата седмица в интервю за BeIN Sports Азар разкри симпатиите си към \"Реал\". Той обясни, че бялата фланелка на тима е специална и всеки играч мечтае да играе за отбора от Мадрид. Белгиецът премина в \"Челси\" през 2012 г. за 32 милиона паунда от френския \"Лил\". Той помогна на сините да спечелят два пъти титлата във Висшата лига, като беше основен играч при Жозе Моуриньо и Антонио Конте. Азар записа точно 300 мача за \"Челси\", в които отбеляза 89 гола и даде 75 асистенции. Футболистът се представи много силно и на световното първенство, където беше с основна заслуга за третото място на Белгия. Азар вкара три гола, включително един в  мача за трето място с Англия , а също така даде четири асистенции. От събота \"Челси\" има нов мениджър, след като  Маурицио Сари  замени  уволнения Антонио Конте . Сините вече привлякоха и първия си нов играч –  Жоржиньо от \"Наполи\" .", "date": "2018.07.15", "title": "Еден Азар загатна, че може да напусне \"Челси\""}
{"url": "https://www.dnevnik.bg/photos/2018/07/15/3282250_fotogaleriia_helzinki_se_gotvi_za_sreshtata_na_trump_i/", "text": "Президентите на САЩ и Русия Доналд Тръмп и Владимир Путин ще се срещнат утре в президентския дворец в Хелзинки, където през 1990 г. разговаряха техните предшественици Джордж Х. У. Буш и Михаил Горбачов.", "date": "2018.07.15", "title": "Фотогалерия: Хелзинки се готви за срещата на Тръмп и Путин"}
{"url": "https://www.dnevnik.bg/sport/2018/07/15/3282201_kompaniia_za_domashno_obzavejdane_stana_sponsor_na/", "text": "Американската компания Kohler, която произвежда обзавеждане за бани, кухни, осветителни тела и др., е поредният спонсор на \"Манчестър юнайтед\". Двете страни обявиха договора помежду си, който беше представен като дългогодишен. Kohler ще постави логото си на ръкавите на фланелките на \"червените дяволи\". През миналия сезон тимовете от Висшата лига получиха възможност да поставят логата на свои спонсори там, но \"Юнайтед\" беше един от малкото, които оставиха пространството празно. По непотвърдена информация американската компания ще плаща по 20 милиона паунда на сезон на \"червените дяволи\", като това е рекорден договор за рекламното пространство на ръкавите. Преди няколко месеца \"Челси\" подписа с \"Хюндай\" за 50 милиона паунда за пет години. Шампионът \"Манчестър сити\" пък подписа с производителя на гуми Nexen срещу 25 милиона паунда за три години. От началото на сезон 2017-2018 отборите във Висшата лига получиха разрешение да поставят лога на своите спонсори на ръкавите на екипите. Изчисленията показаха, че  отборите от Висшата лига са си докарали допълнителни 40 милиона паунда  от спонсори след разрешението да имат повече от едно спонсорско лого на екипите.", "date": "2018.07.15", "title": "Компания за домашно обзавеждане стана спонсор на \"Манчестър юнайтед\""}
{"url": "https://www.dnevnik.bg/istorii_na_denia/2018/07/15/3282114_nai-komentiranoto_v_dnevnik_trump_mei_i_smurtnostta_v/", "text": "В края на седмицата \"Дневник\" представя традиционната класация на най-коментираните статии. Справката е направена в 19.00 часа на 14 юли, а сред най-коментираните са Тръмп в Лондон и смъртността в Европа. 1.  Тръмп: Мей провали Брекзит, няма да има търговско споразумение със САЩ  - 305 коментара; 2.  Европа бавно се топи и само имиграцията балансира смъртността  - 247 коментара; 3.  Почина отровената с \"Новичок\" британка  - 247 коментара; 4.  Тръмп иска държавите в НАТО да заделят по 4% от БВП за отбрана, но \"да платят 2% веднага\"  - 222 коментара; 5.  Хърватия продължи футболната си мечта и след нов епичен мач е на финал на световното  - 219 коментара; 6.  Тръмп обвини Германия, че е \"заложник\" на Русия  - 216 коментара; 7.  Путин обяви руските футболисти за герои  - 181 коментара; 8.  С ефективна игра Франция пречупи Белгия и стигна финала на световното  - 155 коментара; 9.  Западните армии губят високотехнологичното си превъзходство  - 152 коментара; 10.  Русия може да продължи да празнува след доброто представяне на световното  - 147 коментара.", "date": "2018.07.15", "title": "Най-коментираното в \"Дневник\": Тръмп, Мей и смъртността в Европа"}
{"url": "https://www.dnevnik.bg/sviat/2018/07/15/3282256_trump_posuvetval_mei_da_sudi_evrosujuza_a_ne_da/", "text": "Американският президент Доналд Тръмп посъветвал премиера на Великобритания Тереза Мей да съди Европейския съюз вместо да преговаря за излизането на Великобритания от блока. Това съобщи Мей в интервю за Би Би Си. Самият Тръмп на пресконференция в петък каза, че е  дал съвет на Мей,  но тя го е оценила като прекалено брутален, припомня британската медия. В петък Тръмп не навлезе в детайли на това какво именно е препоръчал. \"Той ми каза, че трябва да съдя ЕС. Не преговаряй, съди ги\", разказа Мей днес. През изминалата седмица британският премиер се опитваше да получи подкрепа за своя план за създаване на зона за свободна търговия с ЕС след Брекзит на фона на оставки на членове на правителството й и критики от президента на САЩ.", "date": "2018.07.15", "title": "Тръмп посъветвал Мей да съди Евросъюза, а не да преговаря"}
{"url": "https://www.dnevnik.bg/sviat/2018/07/15/3282262_ruskata_curkva_obiasni_zashto_patriarh_kiril_leti_s/", "text": "Патриархът на Руската православна църква (РПЦ) Кирил лети с частен самолет, предоставен му от бизнесмени, които по този начин се стремят да окажат услуга на Църквата. Това обяснение дава прес секретарят на патриарх Кирил, цитиран от РБК. То е резултат от недоволство в социалните мрежи след като на 13 юли патриарх Кирил е видян да пристига в Екатеринбург с частния самолет Embraer Legacy 600, чиято цена според оценки, цитирани от медиата, достига 25 млн. долара. Самата РПЦ не може да си позволи да поддържа частен самолет, за това не се харчат пари на църквата или на отделните епархии, коментира прессекретарят. От друга страна самолетът бил необходимост, защото патриархът се придвижва по сложни маршрути. Ако лети в бизнес класата, хората биха си казали, че това е лошо, а ако лети в икономичната - че го прави показно, коментира прессекретарят. ", "date": "2018.07.15", "title": "Руската църква обясни защо патриарх Кирил лети с частен самолет"}
{"url": "https://www.dnevnik.bg/sviat/2018/07/15/3282263_suzdava_li_kitai_strategicheska_korupciia_s_kreditite/", "text": "Влиянието на Пекин в Източна Европа нараства. Това се видя много добре и на провелата се в София среща на върха между Китай и страните от Централна и Източна Европа, т.нар. формат 16+1, посочва германското списание \"Фокус\". От 2012 година Китай използва този форум, за да стъпи в Източна Европа - регион, който е силно ориентиран към Запада и в който отчасти се гледа критично на Китай. Източноевропейските страни - членки на ЕС, са доволни, че по този начин се превръщат в равностоен партньор на Китай - подобно на големите западноевропейски страни. Към това се прибавят и огромните финансови средства, които Китай обещава на 16-те: само през 2016 и 2017 китайските инвестиции в региона са достигнали 9.4 милиарда долара. От тях малко над половината са били направени в страните от Западните Балкани, четем в публикацията. Кредитите преследват и други цели Особено атрактивни в това отношение са инфраструктурни проекти и кредити, които не зависят от одобрението на Брюксел и неговите тромави програми за финансиране. Опростените критерии за отпускане на такива кредити крият опасността от възникването на един вид \"стратегическа корупция\", пряко или индиректно крепяща същестуващите режими в тези страни. Наблюдателите виждат този ефект например в кредита в размер на 1.7 милиарда долара, отпуснат на Унгария за железопътен проект от Китайската банка за развитие. По този начин Китай си изгражда един пояс от благоразположени към него страни, които той използва като инструмент за оказване на влияние върху ЕС или за по-нататъшното му разединение. Най-вече нестабилната политическа ситуация в Източна Европа и особено в страните от Западните Балкани стимулира китайците да работят над новия път на коприната, заобикаляйки напълно Брюксел, четем в публикацията на \"Фокус\". По-нататък изданието обяснява как точно изглежда отпускането на кредити от Китай за отделните проекти. Кредитите, отпускани най-вече за транспортни и енергийни проекти, обикновено покриват до 85 процента от общите разходи. Те са с дълги погасителни периоди (20 години) и изгодни лихви (около 2 процента). Те не минават през ситото на задължителните за Брюксел тръжни процедури, затова и правителствата на съответните страни са склонни да преглътнат това, че покрай парите кредиторът пробутва на кредитополучателя своя работна ръка и свое техническо оборудване за изпълнението на проекта. А веднъж задлъжнели, страните от региона започват да се въздържат от остри критики към Пекин. Търговският обмен между Китай и страните от региона нараства много бързо. И все пак големите инвестиици все още се бавят, пише \"Фокус\". Изданието цитира българския министър на икономиката Емил Караниколов, според когото през 2017 година Българската банка за развитие е подписала с китайски финансови институции кредитни споразумения за над 100 млн. евро. Парите са предназначени за проекти в секторите транспорт, възобновяеми енергийни източници, строителство, селско стопанство, промишленост и други. Отделно от това българското Министерство на регионалното развитие преговаря с потенциални китайски инвеститори, които имат интерес от сътрудничество в пътната инфраструктура на територията на България. Говори се и за бъдещи инвестиции в българското земеделие. Освен това Китай, изглежда, има интерес и към изграждането на ядрени реактори в България и Румъния. Добре дошло за българското правителство За българското правителство, редовно критикувано от Брюксел за лошото функциониране на съдебната система и недостатъчните резултати в борбата срещу корупцията, китайските инвестиции (особено в инфраструктурата) са добра алтернатива на европейските структурни фондове. Китайските кредити могат да дадат тласък на редица инфраструктурни проекти, зад които не стоят непременно икономически съображения и които се одобряват в твърде съмнителни процедури. От това полза извлича силно изразената олигархична система, която по този начин укрепва допълнително, пише \"Фокус\". Докато ЕС, изживяващ в момента най-тежката криза в своята история, е зает с бъдещето си, със своите инвестиции за милиарди Китай създава свършени факти в Източна Европа. В тази част на Европа, както впрочем и в Централна Азия, Китай ще се превръща все повече в силен конкурент на Русия, като при това Пекин може да предложи много повече в икономическата област, отколкото Москва. Кредитната политика на Китай, която не се вълнува от демократични принципи или върховенство на закона, е много атрактивна най-вече за местните корумпирани или олигархични структури. И в този смисъл тя представлява още един препъникамък пред по-нататъшното демократизиране на страните от Източна Европа, посочва в заключение германското списание \"Фокус\".", "date": "2018.07.15", "title": "Създава ли Китай \"стратегическа корупция\" с кредитите си в Източна Европа"}
{"url": "https://www.dnevnik.bg/sport/2018/07/15/3282173_dnes_na_svetovnoto_franciia_i_hurvatiia_vlizat_v_bitka/", "text": "Днес в 18 часа в Москва Франция и Хърватия излизат един срещу друг в спор за определяне на шампиона в 21-ото световно първенство. Двата тима извървяха дълъг път, но стигнаха до двубоя за титлата, като сега са на крачка от сбъдване на мечтата си. Точно 20 години след първата си и единствена титла през 1998 г., французите отново са на финала. Отново, както и тогава, обаче сред финалните четири попада Хърватия. Преди 20 години балканският тим дебютира на световни финали и загуби в предпоследния двубой именно от Франция, а след това взе бронзовите медали. Сега Хърватия мечтае за златото. За девети път в историята два европейски отбора се изправят в битката за световната купа. Последно това се случи през 2010 г., когато Испания надделя над Холандия, а четири години по-рано Италия победи Франция. Срещата е на стадион \"Лужники\" в Москва, а главен съдия е аржентинецът Нестор Питана. Той ръководи и двубоя на откриването между Русия и Саудитска Арабия (5:0), а освен това е водил по един мач на двата финалиста. Пътят към финала Франция стартира световното първенство с големи очаквания. Силното поколение на \"петлите\" с Антоан Гризман, Пол Погба и младият Килиан Мбапе не успя да спечели европейската титла преди две години вкъщи, но специалистите поставиха френския тим сред фаворитите. В групите \"петлите\" не срещнаха особено големи проблеми – победи над  Перу  и  Австралия , както и равенство срещу  Дания , ги пратиха на първото място. Франция допусна едва един гол и се класира напред, където срещна Аржентина. В сблъсъка с южноамериканците тимът на Дидие Дешан показа убийствена ефективности спечели с 4:3. Въпреки че допусна три гола, Франция даде заявка с мощта си в предни позиции и буквално наказа всяка грешка на аржентинците. Представянето на Франция продължи във възходяща линия и за следващите два мача – четвъртфинала с Уругвай, както и полуфиналния сблъсък с Белгия. Тимът не само, че победи и в двете срещи в редовното време, но и не допусна нито едно попадение. Хърватия беше един от трите тима, които преминаха груповата фаза с три поредни победи. Лука Модрич и съотборниците му се справиха последователно с  Нигерия (2:0) ,  Аржентина (3:0)  и  Исландия (2:1) . Всеки следващ двубой на Хърватия обаче се превърна в голяма драма и в директните елиминации, хърватите не успяха да решат срещите си в редовните 90 минути. С Дания спечелиха след дузпи с геройски изяви на вратаря си Даниел Субашич, а в четвъртфиналите се изправиха срещу домакина Русия. Стигна се до нови наказателни удари и  Хърватия отново продължи . В полуфиналите Хърватия срещна вдъхновения тим на Англия, но показа характер и обърна. Въпреки че \"Трите лъва\" поведоха чрез Хари Кейн, Хърватия изравни чрез Перишич, а в продължението Марио Манджукич класира тима си за финала. За разлика от Франция обаче хърватският тим показа лек спад в течение на турнира, след като стартира много силно. Освен това футболсиите на Хърватия прекараха на терена общо 630 минути, докато дотук Франция нито веднъж не трябваше да играе продължения. Очакванията С достигането си на трети финал в рамките на 20 години (1998 и 2006 г.), Франция се превръща в най-успешната европейска страна в този период. Тимът на Дидие Дешан не се справи с напрежението, поставен в ролята на фаворит преди две години. Според селекционера сега играчите му са по-опитни. \"Спокойствие, увереност и концентрация в равни дози са ни нужни за успех в утрешния мач. Огромна привилегия е да се играе в такъв мач и няма нищо по-хубаво да си във финала на световното първенство\", каза Дешан, който преди 20 години беше капитан на отбора. \"Още помня какво се случи преди две години. Беше толкова болезнено. Искаме да спечелим предстоящия финал, защото все още не сме преодолели финала на европейското. Това е спорт и ние имаме шанса и привилегията да донесем радост на френския народ\", заяви Дидие Дешан. Хърватия влиза в мача в ролята на аутсайдер, след като най-доброто представяне на отбора дотук е четвъртото място. Селекционерът на хърватския тим Златко Далич застана на поста преди по-малко от година, в период когато класирането на световното беше поставено под въпрос. \"Дори и не съм вярвал, че ще стигна с Хърватия до този етап. Първата ми задача беше да се класираме на световното и девет месеца по-късно ето ни на финал\", каза Далич. Треньорът на Хърватия разполага с много талантливи играчи като Иван Ракитич, Лука Модрич, Марио Манджукич, Матео Брозович и др., но вярва че колективът води тима му напред. \"Ние сме горди от това, което постигнахме дотук в първенството. Затова моите последни думи към играчите ми ще бъдат да се забавляват на терена. Да изпитват удоволствие от това, което правят в този мач. Нека го изиграят така, че като погледнат назад към него да не съжаляват за нищо\", добави треньорът. Ключовите сблъсъци Големият проблем за хърватите е, че Франция разполага с много солидна защита и още по-солиден дефанзивен вал в халфовата линия. Разполагащите с неизчерпаема енергия Нголо Канте и Блез Матуиди ще опитат да \"задушат\" Модрич и Ракитич, като непрекъснато стоят близо до тях и не им дават никакво пространство да разгърната играта на Хърватия със своите подавания. Оттам за Манджукич, Перишич и Ребич ще бъде много трудно да намират позиции в близост до вратата. Високите подавания едва ли биха могли да бъдат алтернатива за Хърватия - независимо от мощта на Манджукич, защото Самуел Юмтити и Рафаел Варан изглеждат доста стабилни в такива ситуации. Французите най-вероятно ще приемат играта в своята половина и ще искат да изолират техничните халфове на съперника, както се случи в полуфинал с Белгия. \"Петлите\" ще дадат контрола върху топката на хърватите и ще разчитат на скоростта си в атака и силата си при статичните положения. Именно в последните два елемента се крият слабостите на хърватския отбор, който допусна гол във всеки от последните си четири мача. За левия бек Иван Стринич предстои колосален тест. Той ще трябва да се справи с неудържимия Килиън Мбапе, чиито пробиви по десния фланг са огромна заплаха за всеки един отбор. В допълнение изключителната класа на Антоан Гризман носи опасност от всяка позиция и ситуация. Липсата на енергичен халф като Канте, който при необходимост да покрива всяка зона, прави задачата на крайните бранители на Хърватия още по-трудна. Оливие Жиру е доста критикуван за липсата на удари и дългата си серия от минути без гол. Присъствието му обаче е ключово за Франция, защото силата му в борбата за първа топка дава предпоставките за скоростните атаки на отбора. С нелеката задача да неутрализира нападателя на \"Челси\" ще бъде натоварен Деян Ловрен, който е склонен да се пропуква под натиск. Французите показаха, че са доста опасни и при статичните положения. Точно те се оказаха ключови в последните два мача, след като центрирания от корнери донесоха първия гол във вратата на Уругвай и единствения срещу Белгия. Всички предпоставки Франция да стъпи за втори път на световния връх са налице. За Хърватия по-скоро остава надеждата, че \"петлите\" няма да издържат на натиска от големите очаквания и ще рухнат психически, както срещу Португалия на Евро 2016.", "date": "2018.07.15", "title": "Днес на световното: Франция и Хърватия влизат в битка за световната титла"}
{"url": "https://www.dnevnik.bg/photos/2018/07/14/3281204_fotogaleriia_edno_ot_poslednite_nomadski_semeistva_v/", "text": "Преди само половин век в южна Турция имало над хиляда номадски семейства, а днес са те са едва 86. ", "date": "2018.07.15", "title": "Фотогалерия: Едно от последните номадски семейства в Турция"}
{"url": "https://www.dnevnik.bg/gradska_sreda/2018/07/15/3281708_obshtinskite_suvetnici_tursiat_kompromis_s_naredba_za/", "text": "Вдигането на шум у дома, къпането във фонтаните без разрешение, изпълнението на каскади с колела и скейтборд, миенето на стъкла на кръстовища, паленето на огън на открито, пускането на животни за паша на обществени места. Тези дейности ще бъдат забранени, ако на последното си заседание на 28 юли Столичният общински съвет приеме наредбата за обществения ред в града.  Работата по документа започна в края на миналата година, като беше подложен и на обществено обсъждане. Тогава гражданите изпратиха над 100 становища с предложения и критики.  Наредбата събуди обществения интерес заради предложение в един от текстовете -  санкция за нарушаване на обществения ред при употреба на алкохол .  То, както и други подобни неточни и спорни предложения  са отпаднали от проекта, който сега се обсъжда в комисиите на общинския съвет . Така наредбата е значително по-кратка, отколкото първоначално предложения вариант. Причината е, че съветниците смятат, че е по-добре да приемат документа сега, а в бъдеще да го допълват, отколкото да се забавят още неясно колко време, коментира пред \"Дневник\" общинският съветник Симеон Славчев, който е сред вносителите. По-тихо, моля Част от наредбата е посветена на  ограничаването на шума , който нарушава обществения ред и спокойствието на обществени места между 22 и 08:00 часа. Шумът от домашни дейности в жилищата също ще бъде забранен в тези часове, както и между 14 и 16 часа. Изключение са почивните дни, когато шумните дейности ще могат да се извършват \"със съгласието на засегнатите обитатели\". В същите часове ще бъде забранена и употребата на фойерверки. Нова година, разбира се, е изключение и тогава те ще са разрешени до 01:00 часа вечерта на 1-ви януари. Наредбата ще ограничи и възможностите на софийските улични музиканти да се проявяват на различни места из града - най-често оживени подлези и централни паркове. Всеки желаещ да реализира музикалния си талант ще трябва да поиска разрешение от районните общини, които ще определят и местата за подобни прояви. Краят на процедурата е заповед на кмета на София. Почитателите на градските паркове и градини ще са засегнати и по друг начин от наредбата, защото с нея се забранява разместването на пейките и всякаква друга паркова мебел. Забраната за местене важи и за огради, табелки и други съоръжения на места за обществено ползване. Тези граждани, които искат сами да ремонтират тротоар, улица, като ги разкопават, също ще са в нарушение на наредбата. Глоби, разбира се За спазването на наредбата ще следят кметът на града и районните кметове, упълномощени от тях лица, служителите на Столичен инспекторат, Столична дирекция на вътрешните работи, Столична дирекция \"Пожарна безопасност и защита на населението\", на техническите служби и на службите по контрол на строителството, на дирекция \"Зелена система\". Те ще могат да правят проверки по документи и на място, да получават достъп до всички обекти и места, описани в наредбата и да изискват писмени и устни обяснения от заинтересованите. Проверяваните ще трябва да оказват пълно съдействие. Нарушителите, които са над 16 години ще бъдат санкционирани, но за по-малките ще отговарят родителите. Най-ниската възможна глоба е 50 лева, а най-високата 3 000 лева. Така, който свири на улицата без разрешение и с озвучителна уредба ще може да бъде санкциониран с между 50 и 100 лв. Вдигането на шум в забранените часове ще струва на нарушителите от 200 до 400 лв. За изпълняването на \"каскадни трикове\" санкцията е от 100 до 300 лв. Усилия за ред Наредбата е част от работата на общинския съвет в полза на въвеждането на ред в града. Освен това се работи и по наредби за промяна на условията за поставяне на билбордове и други елементи за външна реклама и забрана на движението на каруци в София. През февруари стана известно, че  прокуратурата е санкционирала шофьорите на 20 каруци в рамките на три месеца.  За активирането на държавното обвинение се разбра  в края на 2017 г.,  когато обявиха, че точно след като разследванията за корупцията престанаха да са в компетентността на градската прокуратура, тя насочи усилия към този проблем. Забраната за движение на каруци  в София обаче ще остане за след ваканцията на общинските съветници през август. Предвиждаше се забраната да важи за вътрешността на града заключена от околовръстното шосе. Тогава ще бъде възможно ползването на каруци в селата, каза съветникът Симеон Славчев, който е инициатор на забраната. При нарушение конете и каруците ще бъдат конфискувани като животните ще бъдат откарвани в конната база в Железница, която от МВР са предоставили на общината. Причината е, че сега съветниците ще приемат само промените в наредбата за движението в столицата,  които предвиждат въвеждането на зелени зони за паркиране в \"Лозенец\", \"Красно село\", \"Възраждане\" и \"Оборище\" . Новите правила за рекламата също би трябвало да бъдат гласувани на последното заседание на общинския съвет. Те  бяха представени още през май , но досега продължава обсъждането на детайлите. Спорен момент е каква част от витрините на търговски обекти да може да бъде използвана за реклама. Според предложението брандирането ще бъде възможно само на 20% от витрините. Сред общинските съветници обаче има мнения и в двете посоки - процентът да е по-голям или по-малък, обясни Зафир Зарков, който е съвносител на тази наредба. Той каза и че тези условия и други ограничения като брандираните фризери ще важат само за центъра на града и по основните булеварди.", "date": "2018.07.15", "title": "Общинските съветници търсят компромис с наредба, за да въведат ред в София"}
{"url": "https://www.dnevnik.bg/sviat/2018/07/15/3281357_dve_godini_sled_neuspeliia_prevrat_turciia_oshte_vijda/", "text": "За втори път в историята си Турция ще отбележи годишнина от опита за преврат на 15 юли 2016 г., когато част от въоръжените сили поиската институциите в страната. Почти цялото време оттогава Турция прекара в условията на извънредно положение, с арестите и уволненията на десетки хиляди души из страната, затваряне на медии и обвинения на управляващите, че се опитват да набедят всички несъгласни за терористи. В част от 81 турски провинции честванията вече започнаха по-рано тази седмица. Турският президент Реджеп Тайип Ердоган, който тази седмица  стана държавен глава със засилени правомощия , пък се очаква да се обърне към гражданите в събития в Анкара и Истанбул. Във втория град митингът ще бъде на моста, който от две години се щазва \"Мостът на мъчениците от 15 юли\". При осуетения пуч на в нощта на 15 срещу 16 юли загинаха 250 души, а хиляди бяха ранени. Десетки хиляди остават задържани по подозрения за връзки с организацията на живеещия в САЩ проповедник Фетхуллах Гюлен, когото властите в Анкара сочат за организатор на събитията и определят като ръководител на терористична организация (турската държава използва съкращението FETÖ и на практика обозначава с него последователите на  движението на Гюлен , \"Хизмет\", и  свързани с тях организации по света ).  Ще има и специално заседание на парламента, срещи (и обяд) с близките на загиналите и местни събития. Всички джамии в цяла Турция ще участват в публична молитва. Според \"Хюриет дейли нюз\" обаче честванията ще са по-скромни,  сравнени с тези от миналата година . Извънредното положение отпада, заплахата остава Миналата седмица - броени дни преди Турция официално да стане президентска република - над 18 600 държавни служители, военни, полицаи и преподаватели  бяха уволнени с указ по подозрения, че са свързани с опита за преврат . Представители на турската държава многократно са казвали, че мерките са нужни, тъй като движението на Гюлен е проникнало във всички институции и хиляди турски граждани работят срещу държавата си. Критици на извънредното положение, както и на всички мерки, взети от управляващите, изтъкват, че то е било използвано като оправдание за нарушения на човешките права и ограничаване на свободите. Предизборно президентът Реджеп Тайип Ердоган каза, че то може да бъде отменено, ако той и партията му спечелят вота. След това заедно с коалиционния си партньор, националистите,  той потвърди идеята, без да назовава дата . \"Доколкото ми е известно, на 19 юли изтича последният тримесечен срок. Всъщност една от вероятностите е този срок повече да не се удължава,\" каза посланикът на Турция в България Хасан Улусой на среща с български журналисти. \"До няколко дни всички ще имаме възможност да научим резултат.\" Попитан от \"Дневник\" дали отмяната би означавала, че Турция се е справила с резултата от опита за преврат и ще спрат задържаният и уволненията на десетки хиляди души от последните години, посланикът отговори уклончиво и цитира масовите уволнения в държавния сектор при демократизацията в Източна Европа, за да обясни защо всяка страна би могла да използва подобни мерки за своите потребности в момента. \"Системата на извънредните положения позволява при определени обстоятелства да се взимат определени решения. Не трябва да се забравя, че указите, издавани по негово време, спомагат за по-бързия процес,\" бе част от коментара му. Но ако извънредното положение бе въведено в отговор на съществуваща заплаха, означава ли отмяната му, че от гледна точка на турската държава заплахата не е налице? \"Ако не се пристъпи към удължаване на извънредното положение, може да се направи интерпретацията, че измерението на заплахата от (движението на Гюлен) на е чак толкова голямо. Но това не означава, че тази заплаха е приключила.\"", "date": "2018.07.15", "title": "Две години след неуспелия преврат Турция все още вижда заплаха"}
{"url": "https://www.dnevnik.bg/sport/2018/07/15/3282197_mani_pakiao_specheli_s_nokaut_svetovnata_titla_v/", "text": "Филипинската легенда в бокса Мани Пакиао спечели световната титла по бокс в полусредна категория на Световната боксова асоциация (WBA) след нокаут срещу Лукас Матис. 39-годишният боксьор пречупи съперника си в седмия рунд на двубоя в Куала Лумпур. Титлата е осма за Пакиао в някоя от средните и полусредни категории в бокса. За пръв път в кариерата си той печели пояс на WBA. Боят беше първи за филипинеца от  2 юли 2017 г., когато той загуби  пояса на Световната боксова организация (WBO) в полусредна категория от Джеф Хорн. В кариерата си Пакиао вече има 60 победи в 69 срещи, като е губил седем пъти и два пъти е завършвал наравно. Пакиао доминираше в мача от първия гонг и притискаше съперника си във всеки възможен момент. Боксьорът от Аржентина не успя ад издържи на темпото на филипеца и 23 секунди преди края на седмия рунд беше повален от тежък ъперкът на Пакиао. Двубоят се игра пред 15 хиляди зрители в Куала Лумпур, а след него Пакиао обясни, че вече има следващи цели, без да споделя какви мачове му предстоят.", "date": "2018.07.15", "title": "Мани Пакиао спечели с нокаут световната титла в полусредна категория"}
{"url": "https://www.dnevnik.bg/sviat/2018/07/15/3281848_chasove_predi_finala_na_svetovnoto_makron_i_putin_shte/", "text": "Международната политика ще е на дневен ред за президентите на Русия и Франция, Владимир Путин и Еманюел Макрон, когато се срещнат преди финала на световното първенство по футбол днес. Заедно със съпругата си Брижит Макрон пристига в Москва за срещата между Франция и Хърватия на стадиот \"Лужники\", която започва в 18 ч. местно (и българско) време. Сред темите, които двамата ще обсъждат, са Украйна, Сирия и Иран, съобщи РИА \"Новости\" по-рано тази седмица. Разговорите им предшестват само с ден  дългоочакваната среща  на Путин с  американския държавен глава  Доналд Тръмп в Хелзинки, на която също  трите теми също ще присъстват .", "date": "2018.07.15", "title": "Часове преди финала на световното Макрон и Путин ще обсъдят Сирия и Украйна"}
{"url": "https://www.dnevnik.bg/sport/2018/07/15/3282194_dvama_sprintyori_biaha_diskvalificirani_v_osmiia_etap/", "text": "Съдиите в \"Тур дьо Франс\" анулираха резултатите на Андре Грайпел и Фернандо Гавирия в осмия етап от състезанието след преглед на видеоповторения. Двамата спринтьори, които завършиха втори и трети след  Дилан Хрьоневехен (\"Лото Йъмбо\") , бяха наказани заради удари с глава в последния километър от етапа между Дрю и Амиен. В последните 900 метра лидерът на \"Лото Судал\" Грайпел удря с каската си Никиас Арнд от \"Сънуеб\" в опит да се задържи зад колоездача пред него. Малко по-късно при същинския спринт на финалната линия Гавирия няколко пъти опита да измести Грайпел от най-добрата линия. Съдиите в Тура, които от тази година използват видеоповторения, прецениха, че действията и на двамата са опасни и те получиха последни времена в основната група – 92-о и 93-о място. Те завършват с времето на победителя, но не печелят точки от етапа. Спринтьорите на \"Лото Судал\" и \"Куикстеп\" обаче остават в състезанието и няма да бъдат дисквалифицирани. След анулирането на техните резултати втори в етапа става Петер Саган, а трети е Джон Дегенколб. \"Трябва да питате Гавирия какво се случи, защото аз държах моята линия, а той се опита да ме изблъска от нея три или четири пъти. Той се оплака, че съм го затворил, но аз нямам очи на гърба и няма как да знам какво става зад мен, това беше нормален спринт\", каза Грайпел. Колумбиецът Гавирия говори по-малко като обясни, че в спринтовете такива неща се случват. Състезателят на \"Куикстеп\" обаче беше гневен към Грайпел веднага след края на етапа. Диксвалификацията на Гавирия свърши услуга на световния шампион Петер Саган, който увеличава преднината си в класирането за зелената фланелка. След осем етапа словакът от \"Бора\" има 277 точки, докато Гавирия е с 214. В неделя е деветият етап, който е първо сериозно изпитание за фаворитите за генерално класиране. Колоната ще измине 156.5 километра между Арас Цитадел до Рубе, като ще кара по 15 участъка с павета от прословутата еднодневна класика \"Париж-Рубе\", с обща дължина 21 км.", "date": "2018.07.15", "title": "Двама спринтьори бяха дисквалифицирани в осмия етап от Тура след видеоповторения"}
{"url": "https://www.dnevnik.bg/biznes/istoria_v_snimka/2018/07/15/3282113_nai-chetenoto_istoriiata_na_ekont_i_borisov_za/", "text": "В края на седмицата \"Дневник\" представя традиционната класация на десетте най-четени статии. Справката е направена в 19.00 часа на 14 юли, а сред най-четените са историята на куриерската фирма \"Еконт\" и материалите за световното първенство по футбол. 1.  Как е създадена куриерската компания \"Еконт\"  - 21758 прочитания; 2.  Борисов отрече да има връзка с къщата в Барселона  - 19712 прочитания; 3.  Световното, което стана европейско: Кой срещу кого и кога в полуфиналите на Русия 2018  - 17907 прочитания; 4.  Българските туристи се оказаха сред най-мрънкащите в света  - 14818 прочитания; 5.  Министърът за Брекзит напусна, хвърляйки правителството на Мей в хаос (допълнена)  - 12752 прочитания; 6.  Лиляна Павлова да поеме центъра за партньорство с Китай, предлага Борисов (допълнена)  - 12350 прочитания; 7.  След руска операция бунтовниците предадоха на Асад града, от който започна войната в Сирия  - 12073 прочитания; 8.  Закон разрешава на специалисти от практиката да преподават в университетите  - 11226 прочитания; 9.  Видео: Залитането на Юнкер, което вкара еврокомисията в обяснителен режим  - 10541 прочитания; 10.  Хърватия продължи футболната си мечта и след нов епичен мач е на финал на световното  - 10167 прочитания.", "date": "2018.07.15", "title": "Най-четеното: Историята на \"Еконт\" и Борисов за къщата в Барселона"}
{"url": "https://www.dnevnik.bg/evropa/2018/07/15/3280436_shveciia_otkachi_kak_krainodesnite_podhluzvat_stranata/", "text": "Швеция откача\". Под това заглавие \"Политико\" обяснява защо страната, известна с умереността си, се е насочила към политическа нестабилност, подхранвана от възхода на крайната десница. В някои отношения крайнодесните Шведски демократи вече са спечелили изборите през септември, пише \"Политико\". Не става въпрос само за впечатляващия ръст в подкрепата за тях, заради който политиците вече спекулират не просто дали те ще станат втора по големина партия, надминавайки Партията на умерените, а дори дали няма да отнемат първото място, което социалдемократите заемат от 1917 г. Става въпрос и за това, че даже в малко вероятния сценарий \"Шведски демократи\" да се представят по-зле от очакваното на общите избори на 9 септември, крайната десница ще е постигнала успех в определянето на стила и същината на изпълнената със страх кампания, в която мигрантите и престъпността сдобиха голямо значение. \"Миграцията и закона и реда никога не са били във фокуса на които и да било избори в Швеция досега\", коментира Гунар Стрьомер, който е секретар на Партията на умерените. Нека бъдем ясни: Швеция не е в хаос и предизборната кампания, поне за момента е въздържана дори и по скучните европейски стандарти. Въпреки ръста на насилието, извършвано от различни банди, ръководителят на шведската полиция коментира пред \"Политико\", че има само слабо увеличение в броя на убийствата. Според данни за 2017 г. на Националния съвет за превенция на престъпленията макар да се наблюдава краткосрочен ръст в общественото безпокойство за престъпността, то остава непроменено от 2006 г., когато 29% от хората са изразили безпокойство за сигурността си. Миналата година са били извършени 113 убийства, 106 през 2016 г. и 112 през 2015 г. Също така е ясно, че системата на правителства на малцинствата, която изисква една партия да спечели \"толерантността\" на останалите групи преди да сформира правителство, прави малко вероятно влизането на Шведски демократи във властта в близкото бъдеще. Дори и самата партия не вярва, че лидерът й Джими Акесон ще се настани в премиерския офис. \"Във всички проучвания социалдемократитие и умерените изостават, а подкрепата за нас се увеличава. Така че, ако си свършим добре работата и ако останалите продължат да си вършат работата все така зле, както и досега... определено ще имаме възможност да станем най-голямата партия\", коментира Паула Билер, депутат и говорител на Шведски демократи по въпросите за миграцията. За да спечелим властта, останалите партии наистина ще трябва да променят обещанието си да не преговарят с десните или ще трябва да получим 51%, а не мисля, че това е възможно тази година, казва още тя. \"Още един пирон в ковчега\" Самият факт обаче, че десните парвенюта могат да говорят с такава увереност, вече е шок за Швеция, която възприема себе си за стълб на толерантността и стабилността. За почитателите на шведския модел това е още един пирон в ковчега на мултикултурната \"хуманитарна суперсила\", която е на трето място по прием на бежанци в света. Възходът на Шведски демократи е навременно възмездие за тези, които смятат, че Швеция е самодоволна, стремяща се към свръх контрол държава, която сама е поканила проблемите като е отворила вратите си за търсещи убежище. Макар властта на социалдемократите значително да е отслабнала от връхната си точка в средата на 20 век и те периодично да си почиват от управлението (най-скоро между 2008 и 2014 г.), отстъпвайки мястото си на умерените, е почти немислимо, че някой друг може да бъде най-голямата партия. И все пак изглежда, че партията на премиера Стефан Льовен е загубила контрол над кампанията и се е насочила към най-лошия в историята си изборен резултат. Според повечето социологически проучвания социалдемократите, които, оглавявайки лявоцентристки блок, си върнаха властта през 2014 г. с 32% от гласовете, сега получават 24 на сто от гласовете. Партията на умерените има около 20% подкрепа, което е малко по-ниско от традиционното за тях, а Шведски демократи увеличават поддръжниците си до най-малко 20 на сто (според някои анкети дори повече) в сравнение с нула места през 2006 г. и 12.9% през 2014 г. \"Ако трябва да бъдем честни, проучванията не изглеждат добре за никоя партия, освен за Шведски демократи\", казва Андерш Игеман, парламентарен лидер на социалдемократите и бивш вътрешен министър. Къде остана икономиката? И все пак как Швеция, страната на lagom (шведската дума, която означава \"точното количество\" и се свързва с баланса и умереността) се превърна в последната европейска демокрация, сблъскала се с подхранвана от популистите нестабилност с политически перспективи, които изглеждат повече средиземноморски, отколкото северняшки. Не трябваше ли правителството на Льовен да получи признание за стабилния икономически растеж и 10-процентната безработица? \"Избирателите казват, че икономиката се представя добре и вероятно и в бъдеще ще се представя добре при консерваторите или социалдемократитие, но какво се случва с интеграцията и престъпността?\", казва Игеман пред \"Политико\". Докато инциденти, свързани с насилие, в определени по-бедни предградия на Стокхолм, Гьотенбург и Малмьо продължават да влизат в заглавията на новините, именно престъпността и миграцията, а не социалните и икономическите въпроси ще доминират кампанията, А Шведски демократи нямат никакви колебания да свържат насилието с миграцията. Ръководителят на специалните служби на страната Андерш Торнберг, казва, че внимателно си води бележки за обещанията, които му дават политиците. \"Най-големият ни проблем е, че ни липсват ресурси. Населението на Швеция се е увеличило за може би шест или седем години с 1 милион души и сега е над 10 милиона, но ние все още разполагаме със същия брой полицейски служители\", казва той. Основните политически партии са съгласни с това. За Шведски демократи обаче става въпрос за това да се отстрани или да се държи настрана това, което те смятат за заплаха, внесена поне от части от търсещите убежище. Техните предложения за спиране на миграцията и изнасяне на обработването на молбите за убежище извън европейските граници вече не звучат толкова радикално и отекват в политиките на десните правителства в  Австрия  и  Италия , както и в  предложенията за миграцията  на баварските съюзници на канцлера Ангела Меркел. Както Билер казва, останалата част от Европа прави \"малки стъпки\" към предложенията, които нейната партия от дълго време поддържа. Каквото и да се случи през септември Шведски демократи ще бъдат \"твърде големи, за да бъдат игнорирани\", ако дори вече не са станали, коментира Билер. \"Дори да не искат да говорят с нас директно или да сформират подходяща коалиция, те, разбира се, ще знаят каква власт имаме\", допълва тя.", "date": "2018.07.15", "title": "\"Швеция откача\": Как крайнодесните подхлъзват страната към нестабилност"}
{"url": "https://www.dnevnik.bg/sport/2018/07/15/3282142_selekcionerut_na_belgiia_otborut_napisa_istoriia_i/", "text": "Белгийският футболен отбор написа история на световното първенство по футбол и това е най-важното, каза селекционерът Роберто Мартинес. Воденият от него състав  спечели с 2:0 срещу Англия и завърши трети . \"Постигнахме нещо голямо. Играчите са точно там, където заслужават. Искахме да спечелим\", посочи той. \"Очевидно, когато победиш Бразилия и стигнеш полуфиналите, фокусът трябва да бъде да опиташ да спечелиш световната купа. Но също така трябва да сме реалисти. Като погледнем назад в турнира, виждаме, че този отбор направи история за Белгия и това е, което има значение\", заяви Мартинес. Той изтъкна, че отборът е направил крачка напред от предишното най-добро класиране - четвъртото място от Мексико 1986. \"Това беше наистина прекрасно пътуване, но във футбола е необходимо да гледаш напред и да се подобряваш за следващата възможност, която се открие\", каза селекционерът. Според него Белгия трябва да работи в детско-юношеския футбол и структурите му, за да се захранва мъжкият отбор. Мартинес коментира и предстоящия финал. \"Загубата на Евро 2016 преди две години направи Франция много по-добър отбор, докато Хърватия пише история. Невероятно е за нация с 3.5 милиона население и е вдъхновяващо за останалия света. Ако Хърватия спечели световната купа, тогава всички ще бъдем способни да мечтаем да го постигнем\", добави селекционерът на Белгия.", "date": "2018.07.15", "title": "Селекционерът на Белгия: Отборът написа история и това е най-важното"}
{"url": "https://www.dnevnik.bg/politika/2018/07/15/3282202_purvanov_prezidentut_beshe_v_kilera_po_vreme_na/", "text": "Във времето на българското председателство на Съвета на ЕС президентът Румен Радев беше в килера. От своя страна и той беше крайно самоцелно критичен спрямо постигнатото от правителството през този период. Тази оценка направи президентът на България между 2002 и 2012 г. Георги Първанов в интервю за БНТ. Този конфликт на институциите е вреден и не допринесе за международния образ на страната, каза Първанов. Той разкритикува сегашния държавен глава и за това, че е взел страна в спора за избора на въоръжение за българската военна авиация. \"Това, че е бил военен, не му дава право да се изказва в новото си качество по своята експертиза\", каза Първанов. Той определи политическия климат в страната като \"дъждовно, мъгливо, никакво време\". \"В самите управляващи виждам толкова различия, че не ми е ясно какво ги обединява освен интереса и не знам докога това може да продължи\", каза Първанов. Разкритикува опозицията за това, че е против всичко, а исканията й се свеждат до една или друга оставка и агресивно говорене, вместо да води тежък идеен спор. Върна се назад в началото на вика, когато като лидер на БСП бил обвиняван в съглашателство с тогавашния премиер Иван Костов, но успял да надделее над него. С уговорката, че неговата оценка може да навреди, като положителен пример за държавническо поведение Първанов даде омбудсмана Мая Манолова, която като видела обществено значим проблем, предприемала конкретни законодателни и управленски действия. Първанов повтори тезата си, че съживяването на част от проектите от т. нар. голям шлем - АЕЦ \"Белене\" и част от \"Южен поток\", ще даде на българската икономика ново високотехнологично качество. Няма нищо лошо човек или партия да осъзнае грешката си и да се върне към политика, която може да бъде печеливша, каза той по адрес на ГЕРБ и добави, че не злорадства, а стиска палци.", "date": "2018.07.15", "title": "Първанов: Президентът беше в килера по време на европредседателството"}
{"url": "https://www.dnevnik.bg/skorost/2018/07/15/3281339_fotorazkaz_radikalno_novoto_pejo_508/", "text": "Когато търсенето на една стока спада постоянно, производителите има два варианта - да спрат да я предлагат или да се опитат да събудят интереса към нея. От Peugeot избират втория подход, като с новото 508 целта е събуждане на интереса към автомобилите от D сегмента. В него търсенето спада повече от 14 години, така че от компанията предлагат нещо радикално ново. На първо място познатият силует на седан, който доминираше доскоро в сегмента, е заменен от линията на спортно купе. От това обаче не страда удобството.", "date": "2018.07.15", "title": "Фоторазказ: Радикално новото \"Пежо\" 508"}
{"url": "https://www.dnevnik.bg/sviat/2018/07/15/3282206_trump_planira_da_se_kandidatira_za_vtori_mandat/", "text": "Президентът на САЩ Доналд Тръмп планира да се кандидатира за втори мандат на изборите през 2020 г. Намерението бе заявено в интервю за британския в. \"Мейл он сънди\", съобщи БТА. В отговор на въпрос дали ще се кандидатира, Тръмп заявява, че има такова намерение. \"Изглежда, всички искат да го направя\", добави президентът на САЩ. Той не смята, че има представител на Демократическата партия, който може да го победи на изборите. Тръмп разкри също, че е обсъдил Брекзит с британската кралица Елизабет Втора. \"Тя заяви, че това е много - и е права - много сложен проблем. Мисля, че никой не знаеше колко точно сложен ще се окаже. Всички мислеха, че ще е \"О, това е просто, присъединяваме се или не се, или нека да видим какво ще се случи\", добави Тръмп. ", "date": "2018.07.15", "title": "Тръмп планира да се кандидатира за втори мандат"}
{"url": "https://www.dnevnik.bg/citat_na_deniia/2018/07/15/3282205_citat_na_denia_suvetvam_mareshki_da_pie_po-redovno/", "text": "С тези думи вицепремиерът, министър на отбраната и лидер на ВМРО Красимир Каракачанов коментира пред БНР нападките от страна на лидера на \"Воля\" и зам.-председател на Народното събрание Веселин Марешки. Преди ден  в телевизионно интервю Марешки нарече Каракачанов  \"злия гений\" на управляващата коалиция, направил \"голям шлем от гафове\". \"В момента във ВМРО се вкарват всички най-тежки и лобистки закони в държавата. ВМРО е троянският кон на ДПС в т.нар. патриотична коалиция\", каза Марешки пред Нова телевизия в петък. Днес, помолен да коментира твърденията за лобизъм, лидерът на ВМРО отговори: Въпросното лице изпълнява някаква поръчка, вижте му гласуванията в парламента и ще видите чии поръчки изпълнява\". Без да назове нито веднъж името на Марешки Каракачанов изтъкна, че \"срещу въпросното лице има една камара дела за рекет, побой ДДС\" и затова именно той да говори за морал било несериозно. \"Това са пълни глупости. Не коментирам подобен екземпляр\", добави той. Каракачанов призова опозицията да замине на почивка спокойно, защото противоречията и разминаванията в правителството не са в такава степен, която би застрашила парламентарното мнозинство и правителството.", "date": "2018.07.15", "title": "Цитат на деня: Съветвам Марешки да пие по-редовно хапчетата, които продава"}
{"url": "https://www.dnevnik.bg/biznes/2018/07/15/3282208_sled_sreshta_sus_zemedelskiia_ministur_horata_razbrali/", "text": "Министърът на земеделието Румен Порожанов, който в събота  бе пратен от премиера Бойко Борисов  в района с огнища на чума по овцете и козите, обяви, че Българската агенция по безопасност на храните (БАБХ) не е работила добре с хората и не е обяснила на място за болестта и последствията от нея. След посещението си в района на Ямбол той каза пред Би Ти Ви:  \"Хората много добре разбраха мерките, защото тази болест може да се пренесе по остатъка от територията. Трябва да има повече прозрачност и комуникация с потърпевшите.\" На въпрос дали ще има оставки Порожанов обясни, че предстои да направи оценка на ситуацията. \"Това е опасна болест, която може да нанесе поражения както африканската чума по свинете. Ако не я спрем, държавата ни ще бъде обявена за държава със заболяване, ще бъде възбранено продаването и износа на продукти от овцевъдния сектор. Човек при такава ситуация не може да не е притеснен\", каза още Порожанов. По думите му в момента седем общини на територията на страната са под карантина. Пробите от първите огнища са положителни и са потвърдени от независима лаборатория във Франция. Според земеделския министър без заповед животни не се избиват. Той е обещал  компенсациите да бъдат увеличени от 150 на 190 - 200 лева.", "date": "2018.07.15", "title": "След среща със земеделския министър хората разбрали добре за рисковете от чумата"}
{"url": "https://www.dnevnik.bg/sport/2018/07/15/3282146_raztursvashtiiat_transfer_na_ronaldo_v_juventus_-_ot/", "text": "Ще преброя до три и искам всички заедно с мен да кажете \"Ала, Мадрид\" (Hala Madrid). Хайде - едно, две, три... Ала, Мадрид.\" С този призив преди девет години Кристиано Роналдо изправи на крака 80 хиляди души, събрали се на \"Сантяго Бернабеу\" само за да го посрещнат в \"Реал\" (Мадрид). Белите го привлякоха от \"Манчестър юнайтед\" в исторически трансфер. Сделката за 94 млн. евро беше най-голямата във футбола и това остана непроменено до 2013 г., когато \"Реал\" взе Гарет Бейл от \"Тотнъм\" за 100 милиона. През 2009 г. Роналдо направи история. Девет години по-късно обаче той се оказа в центъра на далеч по-забележителен трансфер от бизнес гледна точка, който ясно показа колко се е променил футболът. Купи си златна мина Петкратният носител на \"Златната топка\" беше привлечен в \"Ювентус\" за 100 млн. евро като същинска златна мина. Ако футболната лудост на клубовете с възможности може да оправдае даването на 222 млн. евро за Неймар или 145 млн. евро за Килиан Мбапе например, то при трансфера на Роналдо има нещо много специфично - португалецът е на 33 години. Никога преди това даден клуб не е давал рекордна сума за играч, намиращ се в последните години от кариерата си. Но дори така Роналдо се вписва отлично в стратегията на \"Ювентус\". Вълнението, което трансферът предизвика, открехва вратата към пълната картина на намеренията на \"старата госпожа\". Само в първите 24 часа от обявяването на трансфера в Италия  са били продадени 520 000 официални фланелки на Роналдо , съобщи Yahoo Sports. В спортен план португалецът продължава да е на най-високо ниво и \"Ювентус\" ще може да разчита на него поне в следващите две-три години в гоненето на голямата си цел - триумф в Шампионската лига. Отборът е абсолютен хегемон в Италия, което ще позволи на Роналдо да има роля, сходна с тази в \"Реал\" откъм натоварване. \"Бианконерите\" съвсем ясно са си дали сметка за другата голяма сила на новата си звезда. С близо 123 милиона последователи във \"Фейсбук\" той е най-разпознаваемият съвременен спортист. А това пасва отлично на бизнес стратегията на \"Ювентус\" за спечелване на нови територии. Миналата година клубът  изненада почитателите си с драстична промяна на логото си . \"Прекарахме една година в опит да разберем какво искат новите пазари, но също и да покажем, че принадлежим и гледаме към бъдещето\", каза президентът Андреа Аниели при представянето на логото. \"Ювентус\" иска по-голямо присъствие на пазарите, на които вече е, както и достъп до пазарите, от които отсъства\", каза футболният експерт Джеймс Хонркасъл, цитиран от Си Ен Ен. Кодово име \"Роналдо\" Ефектът \"Роналдо\" се усети още по време на слуховете за трансфера. Тогава за седмица цената на акциите на \"Ювентус\" се увеличи с близо 25%. В деня на обявяването на сделката имаше скок с 6%. Специалистът по спортен бизнес проф. Саймън Чадуик отчита съчетанието от футболни и бизнес възможности, които португалецът предоставя. \"Ако Роналдо успее да задържи високото си ниво на подготовка и на игра, може да се заключи, че \"старата госпожа\" ще играе по-добре, ще печели повече и ще увеличи приходите си, свързани със спортни резултати. Ефектът \"Роналдо\" може да помогне за ръст в продажбата на билети, мърчандайз и търговски права, както и да помогне за обвързването с нови фенове - в Италия, Европа и където и да е (например Китай).\" По темата Хорнкасъл посочи, че \"Ювентус\" мисли както за милениъла в Шанхай, така и за майката в Мексико - клубът иска да стане по-популярен и масов. \"Това стои зад промяната в логото. Искат да стигнат до непредубедени фенове, както и до тези на \"Юве\". Чадиук допълва, че маркетинговият потенциал на Роналдо е по-ограничен спрямо по-младите звезди като Пол Погба (преминал от \"Ювентус\" в \"Манчестър юнайтед\" за 105 млн. евро през 2016 г.). И посочва, че трансферът има своите рискове заради ограниченото време, в което португалецът ще остане на върха. Въпреки това засега италианският шампион се носи на вълната, която сам предизвика с привличането на носителя на \"Златната топка\".", "date": "2018.07.15", "title": "Разтърсващият трансфер на Роналдо в \"Ювентус\" - от футбола към машината за пари"}
{"url": "https://www.dnevnik.bg/bulgaria/2018/07/15/3282265_shefut_na_agenciiata_po_hranite_e_gotov_s_ostavka/", "text": "Председателят на Българската агенция по безопасност на храните инж. Дамян Илиев обяви, че е готов да подаде оставка, ако земеделският министър Румен Порожанов му я поиска. Поводът - протестът срещу евтаназията на кози и овце заради чумата. В събота Порожанов бе в района на Ямбол, след което обяви, че хората не са били информирани добре, но след срещата с него са разбрали колко голям е рискът. Днес Илиев каза, че може и да има пропуски в информацията, но агенцията действа според европейските правила. Той обяви, че са правени по две проби и в случаите, където се докаже чума, трябва да има незабавна евтаназия и спиране на движението на животни и продукция. При отлагане на мерките рискът за разпространяване на заразата става по-голям. Около 400 животни в село Шарково не са умъртвени заради живите вериги. Според инж. Илиев, ако заразата не бъде овладяна или се сложи неразрешената жива ваксина, ще има икономически санкции за цялата страна от ЕК и те ще траят две години, т.е. износът на млечни продукти няма да е разрешен. Сега санкциите щели да са само за заразените райони в Ямболско и Бургаско и щели да продължат шест месеца. От БАБХ обявиха, че има няколко случаи на опити за движение на болни животни, което е сериозно нарушение. По-рано днес БСП сезира Окръжна прокуратура - Ямбол и Софийски административен съд във връзка с евтаназирането на животни. С жалбата до съда се иска спиране на заповедта, именно в частта за евтаназирането, тъй като налице са съмнения в достоверността на диагнозата \"чума по дребните преживни животни\". В нея се посочва още, че БАБХ е предприела крайни и драстични действия, вместо да организира други, предвидени в закона и в наредбите действия - като карантиниране на стадата със съмнения за заболели животни, ваксинация и др. Със сигнала до Окръжна прокуратура - Ямбол се настоява да бъде извършена проверка на действията на Българската агенция по безопасност на храните. В сигнала пише още, че при изпълнението на заповедта, полицията е въвеждала ветеринарно-медицинските лица без заповед.", "date": "2018.07.15", "title": "Шефът на агенцията по храните е готов с оставка заради протеста в районите с чума по животните"}
{"url": "https://www.dnevnik.bg/sport/2018/07/15/3282279_aleksandra_nacheva_stana_svetovna_shampionka_za/", "text": "Българката Александра Найденова стана световна шампионка за девойки в тройния скок. 16-годишната лекоатлетка грабна златния медал от шампионата на планетата за състезатели до 20 години в Тампере, след като постигна личен рекорд от 14.18 метра. Начева, която преди седмица спечели  сребърен медал от европейското първенство за лекоатлети до 18 години , записа най-доброто постижение в света за сезона. Тя стартира с фаул, след това направи шампионския си опит, след което преодоля 13.62 метра във втори. След като стана ясно, че няма кой да я измести от първото място, българката пропусна оставащите си опити. Мириели Сантош от Бразилия спечели сребърния медал с най-добър скок от 13.81 метра. Бронзовият медал отиде при кубинката Давислейди Веласко, която преодоля 13.78 метра. Това е първа световна титла за България в лекоатлетическите шампионати до 20 години от 2006 г., когато Тезджан Наимова завоюва златните медали в спринтовете на 100 и 200 метра.", "date": "2018.07.15", "title": "Александра Начева стана световна шампионка за девойки в тройния скок"}
{"url": "https://www.dnevnik.bg/sport/2018/07/15/3282293_degenkolb_specheli_dramatichniia_deveti_etap_v_tura/", "text": "Германецът Джон Дегенколб спечели деветия етап в Обиколката на Франция, който представляваше умалено копие на класиката \"Париж - Рубе\". Звездата на \"Трек Сегафредо\", който триумфра в Ада на Севера през 2015 г., надделя в спринта над Грег ван Авермет и Ив Лампер, за да вземе първата си победа в Тура. В кариерата си 29-годишният Дегенколб имаше десет етапни успеха в испанската Вуелта и един в Джирото, но вече е печелил във всяка една от триседмичните обиколки. \"Преследвах тази победа много дълго време и просто съм щастлив да спечеля тук в Тура. Битката беше много здрава през целия ден, затова успехът е ценен за целия ни отбор\", каза Дегенколб. Той посвети успеха си на свой приятел, който е загинал през зимата. Германецът измина разстоянието от Арас до Рубе за 3:24.26 часа със средна скорост от 45.93 км/ч. Той направи решителна атака с двамата белгийци Ван Авермет (ВМС) и Лампер (\"Куикстеп\") в последните 18 километра. На 27 секунди зад тях финишира голямата група, в която бяха и много от фаворитите за генералното класиране: Крис Фрум, Герант Томас, Найро Кинтана, Адам Йейтс и Винченцо Нибали. Седем секунди след тях дойде и още една група, в която бяха Микел Ланда и Ромен Барде. Испанецът имаше тежко падане, докато Барде пет пъти спира заради механични дефекти. С изоставане от 1.55 минути от етапния победител пък пристигна Ригоберто Уран. Заради това колумбиецът се свлече до 22-о място в генералното класиране. Голямата жертва в етапа обаче се оказа Ричи Порт, който падна още в началото и се отказа от по-нататъшно участие в Тура. Благодарение на второто си място в етапа Ван Авермет, който е победител в \"Париж - Рубе\" от 2017 г., продължава да води в генералното класиране. Той увеличи преднината си пред Герант Томас (\"Скай\") на 43 секунди, а на секунда по-назад е Филип Жилбер. Топ 10 допълват Боб Юнгелс (+50 сек), Алехандро Валверде (+1.31), Рафал Майка (+1.32), Якоб Фулсанг (+1.33), Крис Фрум, Адам Йейтс и Микел Ланда (+1.42). В началото на етапа имаше поредица от атаки, след които успяха да се откъснат девет колоездачи – Лилиан Калмежан, Дамиен Годен и Жером Козен от \"Директ енержи\", Омар Фрайле от \"Астана\", Янсе ван Ренсбург от \"Дайменшън дата\", Томас де Хенд от \"Лото Судал\", Николас Еде от \"Кофидис\", Чад Хага (\"Сънуеб\"), Оливие льо Гак от FDJ и Антоан Толхук. На 10-ия километър след започване на етапа пък имаше тежко падане и в основната група, причинено от фенове край шосето. Големият губещ в него се оказа Ричи Порт от ВМС, който изпитваше силни болки в дясното рамо и слезе от велосипеда. Австралиецът се оттегли от състезанието за втора поредна година, при това отново в деветия етап, както и през 2017 г. От тима му пък казаха, че има съмнение за счупена ключица. От състезанието отпадна и Хосе Хоакин Рохас от \"Мовистар\". След голямото откъсване групата гараше с ниска скорост и остави бегълците да се откъснат. В първите няколко павирани участъка нямаше нови атаки и основната група се движеше компактно. Единственият с проблеми беше Ромен Барде, който няколко пъти спираше до сервизната кола заради спукани гуми. Един от ключовите сектори на паветата се оказа на 66.7 км преди финала – Тилой Сар ет Розиер. В него от \"Скай\" увеличиха сериозно темпото като имаха петима колоездачи. Появи се и страничен вятър, което позволи за разкъсвания, но в крайна сметка няколко километра по-късно групата се събра. В следващите няколко отсечки с павета имаше поредица от спукани гуми и технически дефекти, които хващаха някои от лидерите. Представянето на \"Скай\" беше най-стабилно, след като Михал Квятковски и Джани Москон водеха групата на претендентите, в която бяха и фаворитите за етапната победа Петер Саган, Грег ван Авермет, Яспер Щойвен, Филип Жилбер и други. Хаосът продължи и в известната отсечка от \"Париж - Рубе\" – Мон ен Павел, в която Ван Авермет увеличи сериозно темпото. От \"Скай\" също усилиха, но на един остър ляв завой Крис Фрум падна заедно със съотборника си Москон и Александър Кристоф. В продължение на няколко километра отборът догонваше, което помогна групите отново да се съберат. Единственият от големите фаворити, който беше изостанал беше отново Барде. В основната група освен \"Скай\" най-многочислен беше и тимът на \"Мовистар\", който пласира отлично тримата си лидери Валверде, Кинтана и Ланда. Точно 32 км преди финала обаче Ланда падна сам, докато пиеше вода в един от по-спокойните участъци. Проблем имаше и Ригоберто Уран от \"Драпак\", който остана дори зад Ланда. С навлизане в последните 19 километра групата на фаворитите застигна последните двама от оригиналното откъсване Дамиен Годен и Ван Ренсбург. Веднага след това Ив Лампер от \"Куикстеп\" атакува и увлече със себе си сънародника си Ван Авермет и Дегенколб. Зад тях не се организира преследване, като се караше на атаки. В крайна сметка тримата стигнаха до финала и в спринта Дегенколб се справи отлично, тръгвайки от първа позиция. В понеделник предстои първият почивен ден в Тура, а битката се подновява във вторник с началото на втората седмица. Тогава има преход от 158.5 километра между Анеси и Льо Гран Борнан. В етапа има пет височини – една от четвърта категория, три от първа, както и първата височина от Висша категория в тазгодишния тур – Платьо де Глиер.", "date": "2018.07.15", "title": "Дегенколб спечели драматичния девети етап в Тура, Ричи Порт напусна състезанието"}
{"url": "https://www.dnevnik.bg/sport/2018/07/15/3282314_fotogaleriia_pishtnoto_zakrivane_na_svetovnoto/", "text": "Хиляди артисти взеха участие в церемонията по закриването на 21-ото световно първенство. Преди  , стадион \"Лужники\" в Москва видя шищна церемония, която продължи около 15 минути.", "date": "2018.07.15", "title": "Фотогалерия: Пищното закриване на световното първенство в Русия"}
{"url": "https://www.dnevnik.bg/sport/2018/07/15/3282281_djokovich_si_vurna_trona_na_uimbuldun_i_vdigna_13-a/", "text": "Новак Джокович се завърна на трона на \"Уимбълдън\". 31-годишният сърбин победи с лекота Кевин Андерсън с 6:2, 6:2, 7:6 (3) и спечели за четвърти път най-стария тенис турнир в света. Джокович имаше нужда от 2.18 часа, за да вдигне 13-ата си титла от Големия шлем. Той излезе еднолично на четвърто място по брой трофеи в турнирите от голямата четворка. С повече от него са само Пийт Сампрас с 14, Рафаел Надал със 17 и Роджър Федерер с 20. Джокович беше безапелационен в първите два сета срещу видимо изморения Андерсън. Южноафриканецът, който прекара шест часа повече на корта, успя да събере сили и беше много близо до спечелването на третата част. Сърбинът обаче спаси цели шест сетбола и приключи двубоя в три сета. Джокович показа впечатляваща успеваемост в решаващите моменти. Той реализира всяка една от четирите точки за пробив, които имаше, и спаси всички седем възможности, които се откриха пред Андерсън. Двамата влязоха в битката за титлата след епични полуфинални сблъсъци. Джокович отстрани  световния №1 Рафаел Надал след успех с 10:8 в петия сет. Андерсън пречупи Джон Иснър след  24:22 в решаващата пета час , след като преди това  детронира Федерер след обрат от 0:2 сета и 13:11 в последния. Битката за трофея започна отлично за Джокович. Сърбинът реализира пробив още в първия сервис гейм на Андерсън и поведе с 2:0. Южноафриканецът не успяваше да окаже реална съпротива на бившия №1 и скоро след това отново се пропуска при свой сервис. Джокович затвърди втория пробив и взе солиден аванс от 5:1. При 5:2, сервирайки за спечелването на сета, сърбинът беше безкомпромисен и даде само една точка на своя съперник. Втората част се разви по идентичен начин. Джокович пробив още първото подаване на Андерсън, след което затвърди предимството си и поведе с 2:0. В петия гейм сръбският тенисист реализира още един пробив. След трудно подаване, което мина през две равенства, той затвърди пробива - 5:1. При 5:2 Джокович сервираше за спечелването на втория сет. Той показа колебания и Андерсън стигна до първата си възможност за пробив от началото на мача. Сърбинът обаче я спаси и със серия от три поредни точки приключи сета. След като в първите две части сервираше далеч от познатото си ниво и по никакъв начин не беше конкурентен на съперника, Андерсън се събра в третия сет и значително подобри играта си. Южноафриканецът печелеше с лекота своите подавания и не даде нито един шанс за пробив на Джокович в целия сет. В десетия гейм, в който сърбинът сервираше, Андерсън два пъти стигна до сетбол, но не се възползва. При 6:5 той беше още по-близо до спечелването на сета. 32-годишнят тенисист от Йоханесбург имаше два поредни сетбола при 40:15, а след това още два пъти имаше шанс да вкара мача в четвърти сет. Джокович обаче показа железни нерви и успя да се добере до тайбрек. В него сърбинът нанесе ранен удар с минипробив за 3:1, след което стигна до четири мачбола при 6:2. Андерсън спаси първия, но при втория изпрати форхенда си в аут и това сложи точка на спора.", "date": "2018.07.15", "title": "Джокович си върна трона на \"Уимбълдън\" и вдигна 13-а титла от Големия шлем"}
{"url": "https://www.dnevnik.bg/sviat/2018/07/15/3282317_pred_makron_putin_izrazi_nadejda_che_rusiia_i_franciia/", "text": "Руският президент Владимир Путин се надява, че отношенията между Русия и Франция ще излязат на траектория на позитивно развитие и двете страни ще преодолеят сложностите и ще възстановят инструментите на сътрудничеството. Той каза това по време на беседата си с президента на Франция Еманюел Макрон в Москва днес, предаде ТАСС. Приветствайки Макрон в Кремъл, руският лидер отбеляза, че двустранните отношения са получили добър импулс в рамките на работата на петербургския Международен икономически форум. Той посочи, че в търговско-икономическата сфера се забелязва позитивна динамика, намерила израз в ръста на стокообмена с 19 процента през първото полугодие на тази година. Путин поздрави Макрон с националния празник, който Франция отбеляза вчера, и с класирането на френския национален отбор за финала на световното първенство по футбол. \"Ще видим какво ще стане тази вечер. Уверен съм, че мачът ще бъде красив, напрегнат, интересен и ще зарадва милионите фенове по света\", отбеляза той. Макрон от своя страна каза, че е дошъл в Москва, за да подкрепи своя отбор на финала. В същото време той отдаде дължимото на руския отбор, който \"стигна далече в турнира въпреки всички прогнози\". Той поздрави Русия за организираното великолепно световно първенство. \"Всичко беше просто съвършено\", каза френският президент, който дойде в Москва със съпругата си Брижит. Макрон изрази надежда, че ще продължи размяната на мнения, започнал в рамките на форума в Санкт Петербург, не само по двустранните въпроси, но и по актуални международни въпроси, и в частност по Сирия", "date": "2018.07.15", "title": "Пред Макрон Путин изрази надежда, че Русия и Франция ще преодолеят сложностите"}
{"url": "https://www.dnevnik.bg/bulgaria/2018/07/15/3282321_borisov_suzdade_operativen_shtab_za_borba_s_chumata_po/", "text": "Министър-председателят Бойко Борисов нареди да бъде създаден оперативен щаб, който ще координира действията срещу разпространението на чумата по дребни преживни животни в страната, съобщи правителствената пресслужба. Щабът ще следи каква подкрепа се оказва на стопаните, чиито животни са засегнати. Новото звено ще съдейства на компетентните органи за максимална координация на действията и ще работи до овладяване на ситуацията. В състава влизат министърът на вътрешните работи Валентин Радев, министърът на земеделието, храните и горите Румен Порожанов, изпълнителният директор на Българската агенция за безопасност на храните Дамян Илиев, председателят на държавната агенция \"Национална сигурност\" Димитър Георгиев, директорите на областните дирекции на МВР в Бургас и Ямбол и представители на Гранична полиция. Дотук се стигна след като във втората половина на юни заболяването по животните на българска територия беше установено за пръв път в Европейския съюз. Според ветеринарите всички животни в засегнатите райони в Ямболско и Бургаско трябва да бъдат умъртвени. Това изискват европейските хигиенни процедури, а в противен случай България може да бъде наказана със забрана за износ на млечни и месни продукти за ЕС, по обясненията на земеделския министър Румен Порожанов. Стопаните обаче поставят под съмнение, че диагнозата е поставена вярно. С живи вериги те се противопоставят на умишленото умъртвяване на стоката им. Вчера  по нареждане на Борисов  земеделският министър посети засегнатите селища и увери хората, че ще получат по-висока компенсация, отколкото предвижда нормативната уредба - поне по 190 лв. на животно. В знак на солидарност сдружения на животновъди се ангажираха да подпомогнат пострадалите като им предоставят живи животни взамяна след като заразата бъде премахната. Междувременно БСП също  изказа съмнения , че действията на властите са адекватни на ситуацията. Левицата сезира главния прокурор с настояването да се спре евтаназирането докато не се изясни дали заповедта за унищожаване на животните е законна и дали диагнозата е достоверна.", "date": "2018.07.15", "title": "Борисов създаде оперативен щаб за борба с чумата по овцете и козите"}
{"url": "https://www.dnevnik.bg/sviat/2018/07/15/3282337_pussy_riot_poe_otgovornost_za_nahluvaneto_na_terena_na/", "text": "Нахлуването на няколко души на терена по време на финалния мач на световното първенство по футбол в Москва е протестна политическа акция на групата Pussy Riot. Мачът бе прекъснат за малко, докато охраната изведе попадналите на терена, облечени в полицейски униформи. Веднага след това в пространството между играещите и трибуните бяха разположени поне два пъти повече стюарди. В страниците на Pussy Riot в социалните мрежи групата пое отговорност за случилото се и обясни, че акцията се казва \"Милиционер влиза в играга\". Четиримата участници отбелязват по този начин и 11 години от смъртта на \"великия руски поет Дмитрий Александрович Пригов, създал в руската култура образа на Милиционера, носител на небесната държавност\". Организаторите отправят и 6 искания: 1. Освобождаване на всички политически затворници. 2. Да не бъдат осъждани на затвор хората, само защото са \"харесали\" публикация в социалните мрежи. 3. Прекратяване на незаконните арести на митингите. 4. Да се позволи политическа конкуренция в страната. 5. Да не се изфабрикуват наказателни дела и да не бъдат държани хората просто така в арестите. 6. Да превърнем земния милиционер в небесен милиционер. За загадъчното последно искане има и обяснение. От Pussy Riot казват, че според споменатия поет \"небесният милиционер разговаря по радиостанцията си директно с Бога, докато земният милиционер си измисля наказателни дела\". \"Докато небесният милиционер нежно следи за запалянковците на Световното първенство, земният се подготвя да разгонва митинги. Небесният ласкаво взима цвете от терена и се радва на победите на националния отбор на Русия, а земният е безучастен към гладната стачка на Олег Сенцов. (...) Небесният милиционер е организатор на прекрасния карнавал на Световното първенство, земният се бои от празниците. Небесният грижливо следи да се спазват правилата на играта, земният влиза в играта, без да се съобразява с правилата. Световното напомни за възможностите на небесния милиционер в прекрасната бъдеща Русия, но всеки ден влизащият в играта без правила земен милиционер разрушава нашия свят\", се казва още с призива на Pussy Riot.", "date": "2018.07.15", "title": "Pussy Riot пое отговорност за нахлуването на терена на финала в Москва"}
{"url": "https://www.dnevnik.bg/sport/2018/07/15/3282320_franciia_stupi_za_vtori_put_na_svetovniia_vruh_sled/", "text": "След 20-годишно чакане Франция отново вдигна световната титла след победа над Хърватия с 4:2 в атрактивния финал на  световното в Русия . Талантливият френски тим, който две години по-рано загуби на финал на европейското първенство, този път стигна до златото срещу опитните хървати. Срещата мина през много обрати, след като Франция поведе с автогол на Манджукич още в 18-ата минута, но хърватите изравниха десет по-късно с попадение на Иван Перишич. Малко преди почивката Гризман отново изведе тима си напред след спорна дузпа, отсъдена чрез системата за видеоповторения. След почивката  \"петлите\"  нанесоха решителен удар в рамките на шест минути, когато между 59-ата и 65-ата Погба и Мбапе вкараха нови два гола. Крайното 4:2 оформи Манджукич след грешка на вратаря Лорис. Финалният сблъсък на стадион \"Лужники\" в Москва предложи много емоции и се превърна в едва третия, в който падат шест гола. Със същия резултат завършват финалите през 1930 г. Уругвай – Аржентина, през 1938 г. Италия – Унгария, както и този през 1966 г. между Англия и Германия, завършил след продължения. Единственият по-резултатен финал е Бразилия – Швеция през 1958 г., когато южноамериканците печелят с 5:2. Франция стигна до титлата без да загуби нито един мач, записвайки само едно равенство в груповата фаза. По пътя си към трофея във фазата на директните елиминации \"петлите\" отстраниха други от сочените за фаворити преди турнира – Аржентина, Уругвай и  Белгия . Тимът вдига отново световната титла след 1998 г., когато триумфира на домашното първенство, а през 2006 г. загуби от Италия. За Хърватия второто място е най-успешното представяне на световни финали. Както и във френския тим, преди 20 години хърватите пазеха добри спомени след третото място в дебюта си. По време на турнира в Русия, хърватският тим пречупи серията си да отпада още в групите в последните си три участия, но факторът умора изигра роля, след като в елиминациите, хърватите побеждаваха съперниците си след продължения и дузпи. В началните минути на финала хърватският отбор подходи много агресивно и опита да пречупи силните страни на съперника си. Футболистите на Златко Далич си помагаха по целия терен, често влизаха по двама в единоборствата срещу един в син екип, което им носеше успех. За разлика от това Франция разчиташе относно на дълги подавания, което поне в началото на мача даде предимството на страната на хърватите. Погба и Канте срещаха проблеми с изнасянето на топката, затова често търсеха Жиру с дълги подавания. Въпреки натиска на хърватите Франция беше отборът, който нанесе първия голям удар в двубоя. В 18-ата минута звездата на Франция Антоан Гризман успя да си спечели фаул на около 25 метра от вратата на Хърватия след контакт с Марсело Брозович. Нападателят с №7 застана зад топката и центрира остро в наказателното поле, където Марио Манджукич опита да изчисти, но отклони в собствената си мрежа. Попадението беше записано като автогол на нападателя на Хърватия, с което Манджукич стана първият футболист в историята на финалите на световни първенства, който се разписва в собствената си мрежа. Освен това Хърватия пусна пети гол от статично положение в Русия 2018 от общо шест в целия турнир. Ранният гол на Франция направи срещата още по-агресивна като Хърватия се опита да отговори много бързо. Въпреки че поведоха играчите в синьо така и не успяха да установят контрол над двубоя. Канте и Погба продължиха да изпитват проблеми срещу Модрич, Ракитич и Брозович. На свой ред хърватските футболисти стигнаха до няколко ситуации от статични положения, опитвайки заучени ситуации. След два неуспешни опита в 28-ата минута Хърватия стигна до нова опасност, след като Нголо Канте извърши фаул и получи жълт картон. След изпълнението на свободния удар от Лука Модрич френските защитници срещнаха проблеми да изчистят топката. Манджукич игра с нея, Вида я отклони към Иван Перишич на границата на наказателното поле и фланговият играч се разписа с мощен удар с левия крак. Агресията по терена продължи и след бързата размяна на голове, като нито един от двата отбора не искаше да отстъпва. Топката не се задържаше много в средата на терена, след като и двата тима извършваха повече нарушения. Около 10 минути след изравнителния гол на Хърватия се стигна до най-спорния момент в мача, пред вратата на хърватите. След корнер и леко отклоняване на топката от Матюиди, тя срещна ръката на Иван Перишич. Френските играчи поискаха дузпа от съдията Нестор Питана, а той получи инструкции от видеоарбитрите да изгледа повторение. Аржентинецът прибегна до системата VAR, след което прецени, че хърватинът играе с ръка и променя траекторията на топката, отсъждайки дузпа. Гризман застана зад топката и с плътен удар в долния ляв ъгъл отново изведе Франция напред. Нападателят отбеляза четвъртия си гол на световното и трети от дузпа, както стори срещу Австралия и Аржентина. Ударът от бялата точка на Гризман беше и първият точен за френския отбор през първото полувреме. През първите 45 минути хърватският тим беше по-активен като отправи общо седем удара, а единственият точен се превърна и в гол. Играчите на Златко Далич притежаваха и топката в над 60% от времето. Финалният двубой се превърна в първия от 1974 г. насам (ФРГ – Холандия 2:1), в който падат три гола преди почивката. Хърватия започна агресивно и след почивката, и бързо се настани в половината на французит. Два пъти флангови атаки обаче не успяваха, а между тях Антоан Гризман опита един удар, но той беше много слаб, за да затрудни Субашич. В предни позиции хърватите постоянно сменяха позициите си и това изненада френската защита. Ребич и Перишич влизаха навътре и се възползваха от пространства зад гърба на Манджукич. При една ситуация в 48-ата минута Ребич дори стигна до удар, но Юго Лорис се намеси отлично изби с една ръка. Само минути по-късно френският капитан отново се прояви, след като трябваше да излиза извън наказателното поле при извеждащ пас към голмайстора Перишич. Хърватският устрем обаче беше спрян не от действия на френските играчи, а от нахлуване на фенове на игрището, което уби и динамиката в играта на футболистите на Златко Далич. Малко след началото на второто полувреме Дидие Дешан направи и промяна, след като извади Канте. Основният му халф беше с жълт картон и вече не действаше толкова активно в средата на терена, което доведе до влизането на Стивън Нзонзи. Именно резервата на Франция се оказа с ключова роля в 59-ата минута. От Нзонзи тръгна бърза контраатака, при която той намери Мбапе на десния фланг. Младият нападател центрира в наказателното поле, Гризман гардира и подаде към Погба. Първоначално изстрелът с десния крак на халфа с №6 беше блокиран, но топката остана в него и с левия си крак Погба беше точен – 3:1 за Франция. Голът на Погба обърка всички планове на хърватския отбор, който не успя да се отърси и да организира играта си, а дори напротив. В половината хърватите се отвориха огромни пространства, от които Фрнация веднага се възползва. Само шест минути след попадението на Погба , Килиан Мбапе приближи отбора си още повече до световната титла. След поредна контраатака Люка Ернандес намери 19-годишния си съотборник на около 22 метра от вратата. Мбапе си нагласи топката и с плътен удар с десния крак не остави никакви шансове на вратаря Субашич, вкарвайки четвърти гол за французите. Нападателят на \"петлите\" стана и вторият най-млад играч, който се разписва във финал на световно първенство след Пеле през 1958 г., когато бразилецът е едва на 17 години. Хърватите изглеждаха съкрушени от четвъртия гол във вратата си, но френският тим се погрижи да върне интригата, без реално да бъде притиснат. При едно връщане към Лорис, вратарят на \"петлите\" реши да действа технично и да залъгва Манджукич, но вместо това прати топката в крака на нападателя, а от там и в мрежата си – 4:2. Централният нападател на Хърватия стана едва вторият играч в историята, който вкарва гол и автогол във финал на световно първенство. Другият е Ерни Брандтс през 1978 г. за Холандия срещу Италия. До края на мача хърватите опитаха да отговорят и да наложат натиск пред вратата на Юго Лорис. Тогава обаче и факторът умора започна да играе роля, след като в предишните си три срещи Хърватия печелеше след продължения и дузпи. И в този двубой Франция показа силните си страни, макар играта да не беше блестяща като предишните срещи. Отново обаче \"петлите\" бяха много ефективни като отправиха осем удара, от които шест точни, а с тях вкараха четири гола. Селекционерът на Франция Дидие Дешан пък стана едва третият в историята, който печели титлата като футболист и треньор. Преди 20 години именно Дешан беше капитан на Франция. Преди него това са правили единствено Марио Загало с Бразилия и Франц Бекенбауер с Германия.", "date": "2018.07.15", "title": "Франция стъпи за втори път на световния връх след паметен финал с Хърватия"}
{"url": "https://www.dnevnik.bg/sport/2018/07/15/3282349_luka_modrich_beshe_izbran_za_igrach_1_na_svetovnoto/", "text": "Хърватският капитан Лука Модрич спечели \"Златната топка\" за най-добър играч на  световното първенство в Русия . Халфът на финалиста се представи на много високо ниво по време на турнира и беше с основна роля за стигането на отбора до двубоя за титлата. Модрич, който игра на третото си световно първенство, беше избран за най-добър от експертния панел на ФИФА. 32-годишният халф изпревари капитана на Белгия Еден Азар, а трети остана звездата на Франция Антоан Гризман. На последните шест световни първенства неизменно \"Златната топка\" се печели от футболист, който не е от отбора шампион. През 2014 г., тя беше дадена на Лионел Меси, а преди това я спечелиха Диего Форлан (Уругвай) през 2010, Зинедин Зидан през 2006 г., Оливер Кан (2002 г.) и Роналдо преди 20 години. Капитанът на Англия  Хари Кейн , който вкара шест гола, спечели наградата за реализатор №1 на турнира. След Кейн се наредиха Ромелу Лукаку и Антоан Гризман с по четири попадения. Очаквано най-добрият млад играч в турнира стана Килиан Мбапе. 19-годишният нападател влезе в историята като едва втория тийнейджър след Пеле, който вкарва два или повече гола в един мач на световното, както и втория най-млад голмайстор на финал на световно.", "date": "2018.07.15", "title": "Лука Модрич беше избран за играч №1 на световното"}
{"url": "https://www.dnevnik.bg/sviat/2018/07/15/3282365_hiliadi_protestiraha_v_helzinki_sreshtu_trump_i_putin/", "text": "Близо 2500 души се събраха в неделя в центъра на Хелзинки с плакати и скандирания срещу предстоящата в понеделник следобед в града среща между президентите Доналд Тръмп и Владимир Путин. Издигнатите лозунги бяха в защита на човешките права, демокраията, свободата на медиите, правата на имигрантите и околната среда. Над множеството се издигаха антивоенни плакати и емблеми в подкрепа на гей общностите в Русия. \"Сегашният световен ред е поставен на изпитание от това, че се харесва силата и нагласата \"всеки да се оправя сам\". Това е и общото между Тръмп и Путин - непризнаване на демокрацията, международните споразумения, човешките права\", заяви пред събралите се Хайди Хаутала, евродепутат от групата на Зелените. Американският президент пристига в неделя вечерта от Шотландия, където поигра голф в едно от именията си. Посещението му във Великобритания бе съпроводено с протестите на вероятно поне четвърт милион души в Лондон в петък, както и на други няколко хиляди в Шотландия в събота. Руският президент пристига в понеделник малко преди разговорите. Заради срещата на върха във Финландия са въведени извънредни мерки за сигурност, включително проверки по границите. Протестите продължават и в понеделник, като се очаква заедно с тези в неделя броят на отделните акции да достигне 16. Кметът на филнадската столица Ян Вараавуори заяви, че не се притеснява от събралите се, защото страната има дълга история на мирни демонстрации. \"Щях да съм по-загрижен, ако не бяхме подготвени за тези протести\", добави той.", "date": "2018.07.15", "title": "Хиляди протестираха в Хелзинки срещу Тръмп и Путин"}
{"url": "https://www.dnevnik.bg/photos/2018/07/15/3282093_fotogaleriia_svetovnite_snimki_na_denia_-_14_juli_-_15/", "text": "Залез над стария град в Истанбул.", "date": "2018.07.15", "title": "Фотогалерия: Световните снимки на деня - 14 - 15 юли"}
{"url": "https://www.dnevnik.bg/skorost/2018/07/14/3281358_studenti_ot_ruse_dokazaha_che_putuvaneto_ot_sofiia_do/", "text": "Възможно ли е да се изминат 472 км (малко повече от разстоянието между София и Варна) и това да струва 20 стотинки? Студенти от Техническия университет в Русе доказаха, че това е достижима цел, обвързана обаче с много работа и безсънни нощи. Младите български инженери се възползваха от  участието си в Shell Eco-marathon в Лондон , за да покажат своя електромобил, с който спечелиха девето място от 36 участващи в клас \"Прототипи\" на състезанието. И докато във всички автомобилни състезания целта на пилотите е да са най-бързи, в тази надпревара е точно обратното. Задачата е да бъдат изминати възможно най-много километри с единица енергия. Именно върху развитието на енергийната ефективност в автомобилите работят инженерите в \"Шел\", като с това състезание компанията се опитва да стимулира мисленето на младите хора за бъдещето на планетата. Но русенските студенти има още много да работят, докато стигнат рекорда за изминато разстояние с 1 л. гориво. Той е 3771 км., като това представлява разстоянието от Лондон до Хелзинки и обратно. Състезанието премина в нетипично за Лондон време - температурите през деня не падаха под 26-27 градуса, което направи надпреварата изключително тежка, особено за пилотите. Това призна Илияна Минковска, която управлява електромобила на студентите от Техническия университет в Русе. Прототипът обаче не е типичната кола, която човек може да шофира. Пилотът буквално е легнал в него, като отпред има две колела, а отзад едно. Този тип прототипи са дълги и аеродинамични, а средната скорост, която развиват е между 20 и 30 км/ч. Екипът от университета разказа, че е постигнал целта си да попадне сред десетте най-добри отбора в Европа. Имало е шанс и да участват с новия си прототип, но заради технически проблем са оставили дебюта му за състезанието догодина. В другата категория - \"Градски тип\", задвижван с водород, другият отбор от университета в Русе \"HydRU Racing team\" завърши на пето място с изминати 116 километра с един кубичен метър компресиран водород. Екипът стана и единствения в своя клас, който успя да направи четири успешни опита на пистата, като премина техническата инспекция без нито една забележки от организаторите.  Визията на болида обаче впечатли журито на екомаратона и експертите го поставиха сред 12-те избрани за \"семейната снимка\" на \"Шел\" за състезанието в Европа. Отборът е получил и парична награда заради класирането си сред първите пет в своя клас. В надпреварата участваха 147 отбора от 27 държави. Те се състезаваха на писта с дължина 945 метра. Икономичните автомобили оставаха на пистата по максимум 35-40 минути. Над 15 хил. души посетиха състезанието, което се проведе в Олимпийския парк в Лондон. Генералният директор на екомаратона Норман Кох разказа, че много от участниците в състезанието продължават развитието си в голени компании. Някои от тях ставали автомобилни инженери, докато други се отдавали на разработването на зелена енергия. Обединявало ги обаче едно - стремежът за развитие и целта да намалят вредните емисии.", "date": "2018.07.15", "title": "Студенти от Русе доказаха, че пътуването от София до Варна може да струва 20 стотинки"}
