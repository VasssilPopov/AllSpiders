{"url": "https://www.dnevnik.bg/sport/2018/04/29/3171180_barselona_si_vurna_trona_v_ispaniia_sled_shou_na_mesi/", "text": "Барселона\" спечели титлата в Испания след победа с 4:2 при гостуването на \"Депортиво\" (Ла Коруня). Каталунците си гарантираха първото място три кръга преди края на сезона, след като отвориха разлика от 11 точки пред \"Атлетико\" (Мадрид), който е изиграл и мач повече. Загубата на \"Риасор\" потопи феновете на \"Депортиво\" в сълзи, след като окончателно се сбогува с мястото си в Ла Лига. Тимът от Ла Коруиня изпада след четири поредни сезона в елита. \"Малага\" и \"Лас Палмас\" са другите два отбора, които ще играят в Сегунда дивисион през следващия сезон. Тимът, воден от Ернесо Валверде, събра 86 точки след 26-ата си победа в 34 мача. Лионел Меси и компания могат да станат едва третият отбор, който е печелил титла в Испания без поражение. Досега това са правили \"Атлетик\" (Билбао) през 1929-30 г. и \"Реал\" (Мадрид) през 1930-1931 г., когато обаче са се играли само по 18 мача. В настоящия формат на шампионата с 38 кръга нито един тим не е завършвал без загуба. Фелипе Коутиньо даде начало на головото шоу в Ла Коруня, а Лионел Меси отбеляза хеттрик. \"Барселона\" пропиля аванс от два гола, но петкратният носител на \"Златната топка\" осигури трите точки с попадения в 82-ата и 85-ата минута. \"Барселона\" спечели трета титла в последните четири години и 25-а в историята си. Каталунците имат осем по-малко от рекордьора \"Реал\". Meси вече има 32 гола в Ла Лига и аванс от oсем пред Кристиано Роналдо в надпреварата за трофея \"Пичичи\". Аржентинецът е лидер и по асистенции в испанския шампионат - 12. Звездата на \"Барселона\" поведе и в битката за \"Златната обувка\" с Мохамед Салах, който има 31 гола във Висшата лига. Във всички турнири показателите им са равни - по 43 попадения. Роналдо е с 42. След седем минути игра Коутиньо откри резултата под дъжда на \"Риасор\". Бразилецът получи подаване от Усман Дембеле и със страхотен удар от място не остави шансове на вратаря Рубен Мартинес. В 38-ата минута Меси удвои аванса на гостите. Дембеле организира бърза контраатака, след което подаде вдясно на Суарес. Уругваецът изчака включването на Меси и пусна чудесен пас над защитата за аржентинеца, който без забавяне от воле прати топката във вратата. Само две минути по-късно Лукас Перес намали изоставането на \"Депортиво\". Нападателят, който играе в Ла Коруня под наем от \"Арсенал\", отбеляза с удар от точката на дузпата след асистенция на Борха Вайе. В 64-ата минута Емре Чолак изравни, след като получи подаване на празна врата от Селсо Борхес. В хода на атаката на \"Депортиво\" останаха сериозни съмнения за засада, но такава не беше маркирана. \"Барселона\" трябваше да чака до 82-ата минута, да поведе отново. Денис Суарес направи отличен пробив в половината на \"Депортиво\" и изведе Меси вляво от вратата. Голмайсторът на \"Барселона\" задържа между куп от играчи на домакините, след което размени двойно подаване с Луис Суарес и отбеляза от близко разстояние. Три минути нова комбинация, започната от Денис Суарес и продължена от Луис Суарес, изведе Меси на скорост в наказателното поле и аржентинецът прати топката в близкия ъгъл.", "date": "2018.04.29", "title": "\"Барселона\" си върна трона в Испания след шоу на Меси в Ла Коруня"}
{"url": "https://www.dnevnik.bg/skorost/2018/04/29/3169525_fotorazkaz_pikaput_na_mercedes/", "text": "Преди двадесетина години от \"Мерцедес\" усетиха накъде ще задуха вятърът и станаха първият премиум производител, лансирал офроуд автомобил. М-класата и последвалите я кросоувъри, донесоха траен успех на марката, като конкурентите също намериха място за тях в своето портфолио.  Миналата година от \"Мерцедес\" решиха отново да са в предните редици, като станат първият премиум производител, предлагащ и пикап.", "date": "2018.04.29", "title": "Фоторазказ: Пикапът на \"Мерцедес\""}
{"url": "https://www.dnevnik.bg/sport/2018/04/29/3170955_za_pruv_put_v_istoriiata_igrach_s_amputirana_ruka/", "text": "Шакем Грифин пренаписа историята на американския футбол, след като стана първият играч с една ръка, избран в драфта на Националната футболна лига (НФЛ). 22-годишният лайнбек беше селектиран от \"Сиатъл сийхоукс\" в петия кръг под №141. Грифин, чиято лява ръка е ампутирана от китката надолу, ще се събере със своя еднояйчен близнак Шакил. Той беше избран от \"Сиатъл сийхоукс\" под №90 в третия кръг на драфта през 2017 г. Миналата състезателна година беше първата, в която двамата не са били съотборници. Заради усложнения вследствие на амниотична болест лявата ръка на Шакем Грифин е ампутирана още когато е едва на четири години. Въпреки това през целия си живот той се е занимавал със спорт. Освен американски футбол с брат му са тренирали бейзбол и лека атлетика. Двамата получават футболна стипендия от Университета на Централна Флорида и изкарват там цялата си колежанска кариера. Шакем Грифин беше една от звездите на \"Ю Си Еф найтс\" през миналия сезон, в който брат му подписа професионален договор и премина в НФЛ. Отборът не допусна нито една загуба по пътя към титлата в колежанското първенство. Шакем Грифин беше избран в идеалния отбор на Атлетическата конференция за втора поредна година, а през 2017 г. спечели и наградата за защитник на сезона. През март футболистът с ампутирана ръка записа впечатляващо постижение, като пробяга 36.58 метра за 4.38 секунди. Това е най-доброто време, постигнато от лайнбек, откакто НФЛ започна да води такава статистика през 2003 г. Според специалистите Шакем Грифин е далеч от идеалната физика за лайнбек. Той е висок 183 см и тежи 103 кг. В същото време обаче Грифин компенсира с впечатляващ атлетизъм. \"Това значи толкова много за мен. Аз съм изключително благословен. Определено бяха трудни три дни (на драфта). Дни, изпълнени с много тревожност. Сега обаче съм готов да отида там (в НФЛ), да работя здраво и да започна нещо страхотно\", каза Шакем Грифин след избирането му в драфта.", "date": "2018.04.29", "title": "За пръв път в историята играч с ампутирана ръка беше избран в драфта на НФЛ"}
{"url": "https://www.dnevnik.bg/photos/2018/04/29/3167551_fotogaleriia_mishel_pfaifur_na_60_g/", "text": ". Мишел Пфайфър - един от секссимволите на американското кино през 80-те и 90-те години, навършва 60 г. днес. Известна е с ролите си в \"Белязаният\", \"Опасни връзки\", \"Опасен ум\" и редица касови филми през 90-те години. Номинирана е три пъти за \"Оскар\" и има в колекцията си и \"Златен глобус\". Родена е на 29 април 1958 г. в Санта Ана, Калифорния, САЩ. Още снимки на актрисата може да разгледате в галерията ", "date": "2018.04.29", "title": "Фотогалерия: Мишел Пфайфър на 60 г."}
{"url": "https://www.dnevnik.bg/photos/snimka_na_denia/2018/04/29/3170624_snimka_na_denia_tri_durjavi_i_dve_moreta/", "text": "Американската космическа агенция НАСА разпространи снимка, направена на 2 април от Международната космическа станция. На нея се вижда Западна Турция, Южна Гърция и малка част от най-южните райони на Италия с остров Сицилия. На снимката попадат още Йонийско и Егейско море. Един от най-красивите острови в Гърция - Санторини, също може да бъде забелязан на фотоса.", "date": "2018.04.29", "title": "Снимка на деня: Три държави и две морета"}
{"url": "https://www.dnevnik.bg/sport/2018/04/29/3170984_bostun_specheli_sedmiia_mach_s_miluoki_i_shte_igrae_s/", "text": "Бостън селтикс\" постигна убедителна победа в решаващия седми мач с\"Милуоки бъкс\" и се класира за втория кръг на плейофите в Националната баскетболна асоциация (НБА). \"Келтите\" се наложиха със 112:96 у дома и за втора поредна година стигнаха полуфиналите в Източната конференция. Тери Розиър и АЛ Хорфорд бяха звездите на вечерта, като отбелязаха по 26 точки за победителите. Розиър вкара десет от 16-те си стрелби от игра, включително пет тройки от осем опита, а освен това записа девет асистенции и шест борби. Хорфорд беше точен при 13 от 17-те си изстрела от игра и добави осем борби и три асистенции. Новобранецът Джейсън Тейтъм също игра на ниво и се отчете с 20 точки, шест борби и пет асистенции. В същото време резервите на \"Бостън\" вкараха 33 точки срещу едва 12 за тези на \"Милуоки\". Крис Мидълтън беше най-резултатен за \"елените\" с 32 точки. Ерик Бледсоу изигра най-добрия си мач в серията и добави 23, а Янис Андетокумбо завърши с 22 точки, девет борби и пет асистенции. \"Бостън\" изигра много силна първа четвърт, която спечели с 30:17 след много силна серия в края й. Това се оказа ключово за победата, тъй като домакините съумяха да удържат аванса си. \"Келтите\" имаха два критични момента - в началото на втората и третата четвърт, когато разликата падна до три точки. И в двата случая обаче те бързо я вдигнаха до десет, за да спрат устрема на съперника. В битка за място на финала в Източната конференция \"Бостън\" ще се изправи срещу \"Филаделфия 76\", който преодоля първия кръг след 4:1 победи срещу \"Маями хийт\". Двата отбора бяха един срещу друг и при предишното участие на \"Филаделфия\" в плейофите - през 2012 г. Тогава те отново бяха съперници в полуфиналите, като \"Бостън\" спечели серията с 4:3 победи, а \"сиксърс\" се размина с първия си финал в конференцията от 2001 г. В другия полуфинал лидерът на изток след редовния сезон \"Торонто раптърс\" очаква победителя от седмия мач между \"Кливланд кавалиърс\" и \"Индиана пейсърс\". Тази вечер от 20.00 ч. \"кавалерите\" и \"пешеходците\" ще определят последния участник във втория кръг. През изминалата нощ се изигра и първия мач от втория кръг на плейофите. Шампионът \"Голдън стейт уориърс\" разгроми \"Ню Орлиънс пеликанс\" със 123:101 и нанесе първа загуба на \"пеликаните\" от началото на директните елиминации. Клей Томпсън беше най-резултатен за \"воините\" с 27 точки, а Кевин Дюрант добави 26 точки и 13 борби. Звездата на вечерта обаче беше Дреймънд Грийн, който се отличи с 16 точки, 15 борби, 11 асистенции, три откраднати топки и два чадъра. За \"Ню Орлиънс\" Антъни Дейвис записа 21 точки и 10 борби, Итуан Мур добави 15 точки, а Джордан Крофърд се включи от пейката с 14. Раджон Рондо завърши с 11 асистенции, девет точки и осем борби. Двата отбора изигра много зрелищна първа четвърт, която завърши при 35:34 за \"Голдън стейт\". Шампионите обаче бяха безкомпромисни във втората част - 41:21, а след 27:19 в третата всичко беше решено. Стеф Къри пропусна 16-и пореден мач на \"Голдън стейт\" заради контузия. Старши треньорът Стив Кър обаче заяви, че е \"много вероятно\" гардът да се завърне в игра за втория двубой с \"Ню Орлиънс\", който е на 2 май. Другият полуфинал в Западната конференция - \"Хюстън рокетс\" срещу \"Юта джаз\" - стартира тази вечер в 22.30 ч.", "date": "2018.04.29", "title": "\"Бостън\" спечели седмия мач с \"Милуоки\", \"Голдън стейт\" откри втория кръг с разгром"}
{"url": "https://www.dnevnik.bg/photos/2018/04/29/3170776_fotogaleriia_putuvane_s_iztok_ekspres/", "text": "Емре предложил брак на приятелката си Мине Нур в осветен от свещи вагон в \"Изток Експрес - железен път, минаващ 1000 километра през Турция.", "date": "2018.04.29", "title": "Фотогалерия: Пътуване с '‘Изток експрес''"}
{"url": "https://www.dnevnik.bg/intervju/2018/04/29/3170994_sur_greum_uotsun_pritesnen_sum_ot_korupciiata_no/", "text": "- Първото ми посещение в България беше в края на 90-те години. Имаше много промени, либералните идеи започваха да търсят своя път и бях очарован да открия държава като моята Шотландия, която има много култура, тук толкова далече в Югоизточна Европа, от човек, като мен, който идва от далечния северозапад. - За мен тази идея дойде по-късно, след като Симеон Сакскобургготски се завърна и основа политическо движение и стана премиер – това беше точното време България да се присъедини към ЕС. Доволен съм и успях да убедя моите колеги от либералната група в Европейския парламент да подкрепят това членство на 100 %. - Да, имаше критика. Имаше критики и когато това се случи със Словакия, отново казваха, че е не е готова. Моят отговор на това е: Ако една държава е решила приеме европейските стандарти и да стане член, тогава трябва да бъде приета. Няма причина да се държи извън съюза. - Аз все още съм притеснен по темата \"корупция\" и някои други възгледи на българското правителство, но мисля, че ако погледнете назад към 2007 г. може да видите много голям прогрес. И съм сигурен, че след 10-15 години, ако отново погледнем назад, ще видим, че България е станала много различна страна. - България води едно успешно председателството. Мисля, че правителството може още по-активно да популяризира това председателство. Убеден съм, че останалите държави разбират, че България е доста готова да играе своята част в конструирането на Европа. - България може да играе важна роля за включването на държавите от Западните Балкани в ЕС. Може да играе важна роля и като регионален хъб, като център на много различни проекти. Аз много се срамувам, че моята собствена страна гласува да напусне ЕС. Все още се боря, за да спра това. - Да, възможно е. Не съм голям оптимист, но ще продължа да се боря, за да задържа британците в ЕС. Ако напуснем, сигурен съм, че след 10 години, ще чукаме на вратата и ще молим да се върнем обратно. - Преговорите не вървят добре, защото правителство в Лондон не е готово да напусне ЕС. Няма единодушие вътре в самото правителство за това какви са алтернативите на европейското членство. И когато се сблъскаш с толкова много големи предизвикателства на глобално ниво – нарастването на населението, миграционните процеси, климатичните промени, световната престъпност, тогава се нуждаеш от структурирано сътрудничество с другите държави, които са в ЕС. - Може би, но ако всеки реши да тръгне по своя път, европейското общество няма да съществува като такова. За мен, Великобритания географски, исторически и културно е част от Европейския съюз. - Смятам, че следващият европейски парламент ще е много по-различен. В него ще доминират две по-големи политически групи – на Европейската народна партия и на социалистите с много силно представителство и на либералите в центъра. Но ако погледнем какво се случва из държавите в Европа – виждаме, че се избират все повече националисти, все повече популисти и отслабват позициите на основните партии. Надявам се да успеем да задържим ЕС развиващ се, такъв какъвто трябва да бъде. - Да, страхувам се. - Мисля, че има опасност за самия ЕС. Опасност, че може да се разпадне. Не съм убеден, че тази опасност е твърде голяма, но се движим в грешна посока. Време е европейските граждани, които може би не мислят много за политика, да се обединят и да покажат, че можем да имаме функциониращ европейски парламент. - - От Западна Европа също така. \"Националният фронт\" във Франция на льо Пен се представя доста добре, \"Северната лига\" в Италия изглежда също печели гласове, има крайно дясно крило и в Германия, както в Швеция и на други места. Очаквам те ще засилят позициите си и по време на Европейските избори през май догодина. - - Вярвам, че ще успеем да постигнем силен либерален дял в Европейския парламент. Не се съмнявам в либералната идея: да се работи заедно с хората, независимо от тяхната националност, език, религия или избор за начина на живот. Това е единственият начин да накараме Европа да работи. Това е единственият начин, по който Европа може да се справи с световните предизвикателства. - - Това беше много сложен казус, защото Либия арестува и измъчва в затвора тези медицински сестри въз основа на някакви скалъпени обвинения. Тогава другите европейски държави не показваха голяма солидарност с България. Аз им се противопоставих с аргумента, че България като държава-кандидат, а и като бъдещ член на ЕС, заслужава пълна дипломатическа подкрепа от всяка европейска държави, за да бъдат освободени сестрите и доктора. И бях много, много доволен, след като след дълга кампания успяхме и върнахме тези хора у дома. -  - Беше много добър пример за това какво Европа може да постигне ако всички работят заедно. Можем да видим това и в други примери. - Това е причината да съжалявам, че Великобритания напуска ЕС. Европа притежава 20% от световната икономика , но само 7% от световното население. И трябва да сме заедно. Ако ние успеем да създадем европейско демократично общество, върховенство на закона, борба с корупцията, добро управление и равенство за всички европейци, тогава ще бъдем водещ световен пример. Това са ценности, които липсват в Китай, Русия, Турция и много други части на света. Европа трябва да бъде образец за честност и за свободно общество, в което всеки да развива своя талант.", "date": "2018.04.29", "title": "Греъм Уотсън, бивш лидер на европейските либерали: Притеснен съм от корупцията, но България върви напред"}
{"url": "https://www.dnevnik.bg/tehnologii/2018/04/29/3169910_v_shveciia_shte_se_opitat_da_namaliat_katastrofite_sus/", "text": "Шведската компания NordDDB и автомобилният концерн \"Фолксваген\" разработиха нов тип калъфи за телефон с една единствена цел - да спрат масовата практика на писане на съобщения в социалните мрежи по време на шофиране. Протекторите са твърди, тежки и напомнят постоянно за опасностите от подобни действия зад волана. Но как един калъф на телефон може да промени вредния навик? Протекторите са направени от катастрофирали автомобили и по-точно от металните им елементи. Някои ще си кажат, че не биха се впечатлили от подобно нещо, но създателите на калъфите вярват, че в момента, в който шофьорът посегне към телефона си, за да напише съобщение, и усети по пръстите си студения метал с надраскана след катастрофата повърхност, веднага ще се откаже и ще постави двете си ръце върху волана. Двете компании са разработили идеята след приемането на нов закон в Швеция от февруари тази година. Той предвижда ефективни наказания за всеки, който използва телефона си по време на шофиране. Въпреки това все още не е отчетен спад на произшествия от този тип. До момента са произведени 153 калъфа за телефон от катастрофирали коли. Точно толкова са и тежките пътни произшествия в Швеция в първия месец след приемането на закона. \"Това е мълчаливо напомняне какво не трябва да правите, докато шофирате. Изпращането на съобщение увеличава риска от катастрофа 23 пъти\", заяви мениджърът на \"Фолксваген\" Йохан Карлсон. Важно уточнение е, че към момента всички калъфи са предназначени за \"Айфон 8\".  Те могат да бъдат поръчани онлайн  и струват 70 долара. Всеки от тях е ръчно изработен и има свой собствен номер, гравиран върху него. Част от парите ще отиват за лечение на пострадали при катастрофи.", "date": "2018.04.29", "title": "В Швеция ще се опитат да намалят катастрофите със специален калъф за телефон"}
{"url": "https://www.dnevnik.bg/sport/2018/04/29/3170995_stivun_djerard_e_mnogo_blizo_do_menidjurskiia_post_v/", "text": "Легендата на \"Ливърпул\" Стивън Джерард е на път да дебютира в треньорската професия като ме мениджър на \"Рейнджърс\". 37-годишният англичанин вече е приел предложението на шотландския клуб, твърдят британските таблоиди. Според ESPN преговорите са в много напреднала фаза и скоро може да се очаква обявяване на назначението му. Джерард прекрати състезателната си кариера  в края на 2016 г., а през януари 2017 г. получи покана да поема третодивизионния английски отбор \"Милтън кейнс донс\". Той обаче я отказа, за да започне работа в академията на \"Ливърпул\". През април бившият полузащитник застана начело на отбора до 18 години, след като получи отлични отзиви от мениджъра на първия тим Юрген Клоп и директора на академията Алекс Ингълторп. Джерард водеше и отбора на \"мърсисайдци\" до 19 години в младежката Шампионска лига. \"Стивън е, беше и винаги ще бъде легенда на \"Ливърпул\". Ние ще подкрепим каквото и да реши. Нямам представа каква е ситуацията в момента, но мога да си представя, че доста клубове са заинтересовани да привлекат Стиви\", каза Клоп. \"Рейджърс\" е воден от Греъм Мърти, който е с договор до края на сезона. Бившият играч на \"Рединг\" замени временно на поста португалеца Педро Кайшиня, който беше уволнен през октомври след 229 дни начело на отбора. Тимът от Глазгоу заема третото място във Висшата лига на Шотландия, като изостават с три точки от втория \"Абърдийн\" и с десет от лидера \"Селтик\". \"Рейджърс\" отпадна в полуфиналите на двата вътрешни турнира - Купата на Шотландия и Купата на лигата, а в Лига Европа беше елиминиран още в първия квалификационен кръг от четвъртия в Люксембург \"Прогрес Нидеркорн\". Днес от 14.00 ч. ще се изиграе 413-ото дерби на шотландския футбол между \"Селтик\" и \"Рейджърс\". Ако спечелят мача на \"Селтик парк\", \"детелините\" ще завоюват седма поредна титла и общо 49-а в историята си. \"Рейднжърс\" е рекордьор с 54.", "date": "2018.04.29", "title": "Стивън Джерард е много близо до мениджърския пост в \"Рейнджърс\""}
{"url": "https://www.dnevnik.bg/sviat/2018/04/29/3171008_nad_35_bulgari_sa_pred_evakuaciia_ot_nikaragua/", "text": "Над 35 българи, живеещи в Никарагуа, са пред евакуация, заради кървавите сблъсъци между протестиращи срещу правителството и силите за сигурност. Всичко започва като протести срещу пенсионната реформа. Студенти излязоха на мирен протест, който обаче ескалира до кървави сблъсъци в цялата страна. Над 60 са убитите. \"Всеки ден излизат нови новини за жертви. Дори за мен беше трудно да разбера какво се случва. Допреди две седмици това беше най-спокойното място в Централна Америка. Моето впечатление беше, че народът тук е много спокоен\", разказа Георги Лозев пред \"Нова телевизия\". Лозев живее в Никарагуа от 17 години. От Министерството на външните работи и българското посолство в Мексико, което отговаря за Никарагуа, уведомиха, че следят ситуацията и са готови да съдейства на българските граждани. Все още няма официална информация за пострадали в безредиците българи или тяхно имущество. От МВнР препоръчват на българите там да се запасят с храна, вода и лекарства от първа необходимост и при възможност да ограничат придвижването си в страната, както и да носят винаги у себе си валиден документ за самоличност. При необходимост от евакуация те трябва да уведомят по телефон или през социалните мрежи посолството ни в Мексико, почетния консул на България в Никарагуа или най-близкото посолство на страна-член от Европейския съюз в Манагуа. Посолството в Мексико и почетният консул на страната ни в Манагуа са денонощно на разположение на следните телефони: Посолство България в Мексико: +52 55 5596 3283 и +52 55 5596 3295; Хулио Сезар Авилес Абурто, почетен консул на България в Никарагуа: +505 2266 9684 и +505 2532 2231.", "date": "2018.04.29", "title": "Над 35 българи са пред евакуация от Никарагуа"}
{"url": "https://www.dnevnik.bg/kultura/2018/04/29/3170389_otkus_ot_edna_ljubov_na_suan_na_marsel_prust/", "text": "Излиза нов превод на \"Една любов на Суан\" от Марсел Пруст, част от неговия магнум опус \"По следите на изгубеното време\". \"Една любов на Суан\" е единствената част от многотомника, която представлява и самостоятелно произведение, посветено на любовната страст на един естет към една \"кокотка\". Това е разказ за любовта, за ревността, за съмнението и доверието в техните най-тънки отсенки, предадени с необикновено психологическо проникновение. Няма в световната литература по-изчерпателен, по-задълбочен и по-въздействащ художествен анализ на любовната обсебеност. Особеното очарование на прозата на Пруст се дължи и на неподражаемия му стил – дългите фрази с по няколко вметнати изречения, усложнени, понякога трудни за четене, но винаги премислени, стройни, хармонични като музикалния откъс от една соната, на който Пруст посвещава вдъхновени редове. Марсел Пруст е един от най-значимите представители на модернизма в литературата, коренно променил световния литературен климат в началото на XX век. Името му се свързва преди всичко с повествователния стил \"поток на съзнанието\" и с монументалния седемтомен роман \"По следите на изгубеното време\". На пръв поглед романът проследява живота в обществото на аристокрацията и на богатата буржоазия, предавайки събитията, чувствата и настроенията на повествователя. При по-добро вглеждане читателят открива по-скоро размисли за нравите, за времето и за капаните на паметта. Повлечен от течението на спомените и уроците на миналото, героят сякаш очаква те да го доближат до истината за смисъла на живота. След като два мегаломански проекта за екранизация на \"По следите на изгубеното време\" се провалят, Фолкер Шльондорф поема предизвикателството да режисира \"Една любов на Суан\" по сценарий на Питър Брук и Жан-Клод Кариер. Филмът излиза през 1984 г., главните роли се изпълняват от Джеръми Айрънс, Орнела Мути и Ален Делон. превод Росица Ташева За да те допуснат в \"кръжеца\", в \"групичката\", в \"малкия клан\" на Вердюренови, условието беше само едно, но затова пък задължително – трябваше негласно да споделяш веруюто, в което имаше ето такъв член: да смяташ, че младият пианист, тазгодишно \"протеже\" на госпожа Вердюрен, за което тя казваше: \"Просто не е позволено да свириш така добре Вагнер!\", \"удря в земята\" и Планте, и Рубинщайн и че доктор Котар поставя по-точни диагнози от Потен. Всеки \"новопокръстен\", когото Вердюренови не можеха да убедят, че соаретата у хората, които не идват у тях, са скучни като дъждовен ден, биваше незабавно отлъчван. Но тъй като в това отношение жените бяха по-малко склонни от мъжете да се откажат от всякакво светско любопитство и от желанието сами да се осведомят за удоволствията, предлагани от другите салони, а и понеже Вердюренови усещаха, че този изследователски дух и този демон на лекомислието биха могли да се окажат смъртоносна заплаха за правоверната им църквица, те се почувстваха принудени последователно да отхвърлят всички \"вярващи\" от женски пол. Ако не се смята младата жена на доктора, през тази година се бяха задоволили почти единствено (макар че самата госпожа Вердюрен беше добродетелна и произхождаше от почтено буржоазно семейство, прекомерно богато и съвършено безлично, с което постепенно съзнателно бе прекратила всякакви отношения) с една почти демимонденка, госпожа Дьо Креси, която госпожа Вердюрен наричаше с малкото ѝ име, Одет, и бе обявила за истинско \"съкровище\", и с лелята на пианиста, някога вероятно отваряла вратата на окъснелите наематели – лица, незапознати със светския живот и на които в наивността им бе толкова лесно да бъде внушено, щото принцеса Дьо Саган и дукеса Дьо Германт са принудени да плащат на разни нещастници, за да присъстват на вечерите им, че ако ги бяха поканили у тези две големи дами, бившата портиерка и кокотката биха презрително отказали. Вердюренови не канеха на вечеря – техните гости си имаха \"личен куверт\". На соаретата нямаше програма. Младият пианист свиреше, но само \"когато му отърваше\", защото тук не насилваха никого и както казваше господин Вердюрен: \"Всичко за приятелите, да живеят добрите другари!\". Ако пианистът искаше да изсвири похода на валкириите или прелюдията към \"Тристан\", госпожа Вердюрен протестираше не защото тази музика не ѝ харесваше, а напротив, защото твърде силно я вълнуваше. \"Значи, държите да ме хване мигрената? Така става всеки път когато свири това. Знам какво ме чака! На другия ден изобщо не мога да стана! Сърдечно благодаря!\" Ако пианистът не свиреше, гостите си приказваха и някой от тях, най-често любимият им по онова време художник, \"пускаше\", както се изразяваше господин Вердюрен, \"някоя голяма лакърдия, която разсмиваше всички\", особено госпожа Вердюрен – тя дотолкова бе свикнала да приема буквално преносните значения на емоциите, които изпитваше, че доктор Котар (тогава все още начинаещ лекар) се видя принуден един ден да ѝ намести челюстта, която се бе откачила от много смях. Фракът беше забранен, защото бяха \"между приятели\" и за да не заприличат на \"досадните\", от които се пазеха като от чума и които канеха само на големите соарета, давани възможно най-рядко и само ако това би забавлявало художника или би лансирало музиканта. През останалото време се задоволяваха с игра на шаради, с костюмирани среднощни вечери, но само помежду си, без да приемат никой чужденец в малкия си \"кръжец\". Но с разширяването на мястото, заемано от \"другарчетата\" в живота на госпожа Вердюрен, за досадни, достойни да бъдат отхвърлени, биваха обявявани всички и всичко, което задържаше приятелите ѝ далече от нея и понякога ограничаваше свободата им, и това беше майката на един, професията на друг, къщата на село или лошото здраве на трети. Ако доктор Котар смяташе, че трябва да си тръгне, да стане от масата и да отиде при някой тежко болен, \"Кой знае – казваше му госпожа Вердюрен, – може би ще му се отрази много по-добре, ако не го безпокоите тази вечер; ще прекара спокойна нощ и без вас; утре ще отидете рано-рано и ще го заварите оздравял\". От самото начало на декември госпожата се разболяваше при мисълта, че правоверните ѝ ще я \"зарежат\" за Коледа и за първи януари. Лелята на пианиста изискваше от него на този ден да присъства на семейната вечеря у майка си заедно с нея. \"Да не мислите, че майка ви ще умре – безцеремонно възкликваше госпожа Вердюрен, – ако не вечеряте с нея на Нова година, като в провинцията!\" Безпокойствата ѝ се възраждаха през Святата седмица. – Вие, докторе, учен мъж, силен дух, естествено, ще дойдете на Велики петък като всеки друг ден? – каза тя на доктор Котар първата година с уверен тон, сякаш ни най-малко не се съмняваше в отговора. Но трепереше, докато го чакаше да го произнесе, защото, ако той не дойдеше, рискуваше да остане сама. – Ще дойда на Велики петък да се сбогуваме, защото Великденските празници ще прекараме в Оверн. – В Оверн? За да ви изядат бълхите и въшките, добре ще ви се отрази! И след кратка пауза: – Ако ни го бяхте казали по-рано, може би щяхме да се организираме и да пътуваме заедно по-комфортно. Също така, ако един \"вярващ\" имаше приятел, или някоя от \"редовните\" – флирт, заради който биха могли да ги \"зарежат\", Вердюренови, които не се бояха, че жената има любовник, стига да си го има у тях, да си го обича у тях и да не го предпочита пред тях, казваха: \"Добре де, доведете го този ваш приятел!\". И го подлагаха на пробен изпит, за да видят дали е способен да няма тайни от госпожа Вердюрен и дали подлежи на присъединяване към \"малкия клан\". Ако не го издържеше, привикваха вярващия, който го бе представил, и му правеха услугата да го скарат с приятеля или любовницата. В противен случай \"новият\" на свой ред биваше покръстван. Затова, когато тази година демимонденката разказа на господин Вердюрен, че се е запознала с очарователен мъж, господин Суан, и намекна, че той ще е много щастлив, ако бъде приет у тях, господин Вердюрен тутакси предаде молбата на жена си. (Той винаги си съставяше мнение след жена си, а специално отредената му роля беше да изпълнява желанията ѝ, както и желанията на вярващите, черпейки от богатите си запаси от изобретателност.) – Госпожа Дьо Креси иска нещо да те помоли. Би искала да ти представи един от своите приятели, господин Суан. Какво ще кажеш? – Е, хубава работа. Може ли човек да откаже нещо на това малко съвършенство. Мълчете, не ви питам за мнението ви, казвам ви, че сте съвършенство. – Щом така смятате – отговори Одет превзето и добави: – Знаете, че I am not fishing комплименти. – Е, добре. Доведете го вашия приятел, щом е толкова очарователен! Истината е, че \"кръжецът\" нямаше нищо общо със средата, в която се движеше Суан, и истински светските мъже биха намерили, че не си струва да си толкова издигнат, за да бъдеш представен у Вердюренови. Но Суан до такава степен обичаше жените, че от момента, когато опозна почти всички от аристокрацията и когато те вече на нищо не можеха да го научат, бе започнал да гледа на почти благородническите звания, с които го бе удостоил осиновилият го квартал \"Сен-Жермен\", като на разменна монета, като на акредитив, сам по себе си лишен от стойност, но позволяващ му да импровизира, създавайки необходимата му ситуация в една или друга провинциална дупка, в една или друга съмнителна парижка среда, където дъщерята на селския големец или на деловодителя му се бе сторила красива. Защото тогава желанието или любовта му връщаха отнетото от рутината на всекидневието тщеславие (макар точно то да го бе някога насочило към светската кариера, където бе прахосал в лекомислени удоволствия дарбите на своя дух и поставил ерудицията си от областта на изкуството в услуга на светските дами, които съветваше какви картини да купуват и как да обзавеждат домовете си), същото тщеславие, поради което искаше да блести в очите на поже- ланата от него непозната с елегантност, непроизтичаща само от името Суан. Особено го искаше, ако непознатата беше от скромен произход. Така както интелигентният мъж не се бои, че ще изглежда глупав в очите на друг интелигентен мъж, и изисканият мъж не се бои от благородника, а от простака, за когото подозира, че няма да оцени изискаността му. Откакто свят светува, три четвърти от вдъхновените от тщеславието хитроумия и лъжи, уронващи достойнството на измислилите ги хора, са били предназначени за по-нисшестоящите от тях. И Суан, който се държеше просто и небрежно с дукесата, позираше и трепереше от страх да не бъде презрян от камериерката ѝ. Той не беше от многобройните индивиди, които от леност или от примирено съблюдаване на задължението, произтичащо от принадлежността им към висшето съсловие, остават закотвени до един определен бряг, въздържат се от удоволствията, предлагани им вън от социалния кръг, в който живеят затворени до смъртта си, задоволявайки се накрая да наричат удоволствия, по липса на нещо по-добро и когато са успели да привикнат към тях, посредствените развлечения и непоносимата скука на малкия си свят. Суан не се стремеше да харесва жените, с които прекарваше времето си, а да прекарва времето си с жените, които вече беше харесал. И това често бяха жени с доста вулгарна хубост, защото несъзнателно търсените от него физически качества често бяха напълно противоположни на тези, от които се възхищаваше, когато бяха изваяни или нарисувани от любимите му художници. Одухотвореното меланхолично изражение вледеняваше сетивата му, докато, напротив, някоя здрава, налята и розова плът бе достатъчна, за да ги пробуди", "date": "2018.04.29", "title": "Откъс от \"Една любов на Суан\" на Марсел Пруст"}
{"url": "https://www.dnevnik.bg/politika/2018/04/29/3171011_mareshki_ne_bi_stanal_partnyor_na_upravlenieto/", "text": "Партия \"Воля\" при никакви обстоятелства не би станала коалиционен партньор на настоящото управление, каза в предаването \"Събуди се\" на Нова Веселин Марешки. Той призна, че неговата партия не може да предизвика никакви промени. Марешки каза, че знае за документи, които биха уличили участници в управляващата коалиция в покровителство на сделка за 50 милиона лева: \"Преди изборите се срещнах с хора, които ми казаха, че ще подкрепят тази сглобка на правителството, защото очакват еди-каква си голяма сделка да се случи и те да бъдат участници в нея\", заяви заместник-председателят на Народното събрание. Той добавим че сделката все още не е реализирана, тя е за 50 милиона долара и е в сферата на имотите в Русе. \"Тя е свързана с част от малките коалиционни партньори. Става дума за бизнесмен, който е близък до лидера на една от трите формации в Обединените патриоти. Ако тази сделка стане факт, аз ще я осветя\", закани се Марешки. \"Аз ще вървя по моя път, но ако на следващите избори се окаже, че е по-добре да правиш коремни и да си връщаш по 300 лева от заплатата, аз ще си върна по 500 лева от заплатата и ще правя по 10 коремни. Ще си сложа един лост пред парламента и няма да запълвам дупки или да правя бензиностанции\", заяви той, като в същото време допълни, че не е ядосан на президента, а на \"тези, които опитват да измамят българския народ, че са алтернатива\". Така Марешки даде заявка, че ще се кандидатира за президент.", "date": "2018.04.29", "title": "Марешки не би станал партньор на управлението"}
{"url": "https://www.dnevnik.bg/bulgaria/2018/04/29/3171013_transmazninite_i_podsladenite_napitki_sa_nai-opasni_za/", "text": "В рамките на пазарна икономика държавата не може да направи много по отношение на цената на продуктите в България и в Западна Европа, каза в интервю за Би Ти Ви председателят на Комисията за защита на потребителите Димитър Маргаритов. По думите му по-високите цени на някои хранителни продукти у нас може да е както в желанието на търговец и вносител да постигнат по-голяма печалба на гърба на потребителя, така и в наличието на по-популярни и евтини български аналози, промоции и други различия в пазарите. Част от храните, които се продават в България, са с  по-ниско качество и по-високи цени  в сравнение с тези в Западна Европа. Двойният стандарт беше доказан от проверката на Министерството на земеделието, което сравни храните у нас с тези в Германия, Чехия, Италия, Австрия. Проверката беше направена сред 53 продукта в 5 големи търговски вериги. При 20% от изследваните храни има разлика в етикетите, а при 42% - цената е по-висока в България. Регулация няма и за това, че 1 от 5 закупени продукта има едни съставки на Запад и други – у нас. Това обаче ще се промени и ЕС ще наложи на търговците при разминавания в етикета да не използват една и съща търговска марка. \"Създават се предпоставки потребителят в държава като нашата да бъде заблуден, че купувайки един реномиран продукт, той ще притежава същото качество като в държава по на Запад от нас\", коментира Маргаритов. \"Не е виновен този, който е изял баницата, а този, който я е дал – храните се различават, защото законите се различават\", посочи кардиологът д-р Сотир Марчев пред Би Ти Ви. Той даде пример с трансмазнините, които у нас са разрешени, в Австрия и Дания са ограничени до 2% от всички мазнини, а в САЩ вече даже продажбата на храна с тях е федерално престъпление. \"Ходете в магазина с очила за четене и четете. Ако има в един продукт трансмазнини, най-добре не го купувайте. Обикновено на етикета са \"частично хидрогенирани мазнини\", посочи медикът. По думите му именно тя, заедно с обездвижването и добавената захар (или, още по-лошо, глюкозо-фруктозен сироп) в напитките са основните неща, които ни убиват. Подсладените напитки са по-вредни от захарта в сладкиша, защото захарите веднага се усвояват от организма и в крайна сметка не засищат, а разяждат. Д-р Марчев призова потребителите да осъществяват регулация на търговците с портфейлите си – даже и да се продава нещо вредно, което все още не е спряно от разпоредбите, ако то не се купува, рано или късно ще изчезне от пазара.", "date": "2018.04.29", "title": "Трансмазнините и подсладените напитки са най-опасни за здравето, да се чете етикетът призова кардиолог"}
{"url": "https://www.dnevnik.bg/sport/2018/04/29/3171022_ancheloti_e_otkazal_da_poeme_italianskiia_nacionalen/", "text": "Карло Анчелоти е отказал да поеме италианския национален отбор по футбол. Бившият треньор на \"Ювентус\", \"Милан\", \"Челси\", ПСЖ, \"Реал\" и \"Байерн\"  се срещна с ръководството на италианската федерация  миналата седмица, но след няколко дни за размисъл е отхвърлил офертата, съобщи \"Кориере дело спорт\". Анчелоти беше кандидат номер 1 за поста, който беше овакантен през декември след уволнението на Джанпиеро Вентура. Бившият треньор на \"Торино\" беше освободен след 16 мача, след като  Италия не успя да се класира за световното първенство  за пръв път от 70 години и едва за втори в историята. Анчелоти пък е без работа от септември, когато беше уволнен от \"Байерн\" (Мюнхен). 58-годишният италианец е един от многото треньори, свързвани с мениджърския пост в \"Арсенал\", който Арсен Венгер ще сдаде в края на сезона след близо 22 години начело на лондонския клуб. Анчелоти, който е печелил три пъти Шампионската лига и е ставал шампион в четири от петте големи европейски лиги, никога не е бил треньор на национален отбор и според италианските медии предпочита да продължи да работи в клубния футбол. Според \"Кориере дело спорт\" друга от причините Анчелоти да откаже предложението са финансовите условия. Той получил оферта за по-ниска заплата от тази на Вентура и предшественика му Антонио Конте. Конте, за когото се очаква да се раздели с \"Челси\" в края на сезона, и Роберто Манчини, който кара първи сезон начело на \"Зенит\", са другите двама фаворити за поста. Ако не успее да се разбере с някого от тях, италианската федерация вероятно ще остави за постоянно временния селекционер Луиджи ди Биаджо.", "date": "2018.04.29", "title": "Анчелоти е отказал да поеме италианския национален отбор"}
{"url": "https://www.dnevnik.bg/biznes/2018/04/29/3169894_potrebiteliat_millennial/", "text": "През 2000 г. светът премина от старото в новото хилядолетие. Millennial. Настроенията тогава бяха приповдигнати, противоречиви, близки дори до истерия. Вещаеха се нови хоризонти, но и войни, светло бъдеще и дори краят на света. Е, светът не свърши и 18 години по-късно той си е все така забързан. Това, което се случи, е появата на едно ново поколение, което придоби същото име. Millennial. Това поколение е на път да промени живота и всички негови аспекти – социален, икономически и политически. Кои са Millenials През последните години се натрупаха редица изследвания, които си поставят за цел да разгадаят и опишат поколението Millennial. Повечето големи и по-малки международни консултантски компании, банки, университети и социологически агенции отделят време, за да се запознаят отблизо с т.нар. милениъли. Причината е, че това е поколението, което в момента е в най-активната си фаза, работи, изкарва пари и ги харчи по нови правила. То чертае нови направления и тенденции в начина на живот и потреблението, с които всички би трябвало да се съобразяват. Колкото изследвания, толкова и изводи има по отношение на милениълите. И все пак голяма част от тях рисуват еднаква картина за това кои са Millennials и какво правят. Първото разграничение на това поколение е чисто демографско. Широките граници го определят като хората, родени между 1980 и 2000 г., или всички тези, които в момента са между 18 и 38 години. Други свиват дефиницията до средата на 80-те и средата на 90-те. Едно от най-мащабните глобални изследвания за Millennials например, направено от Universum и Insead, се спира на сегашните 22-34-годишни. Милениълите не са най-многобройното поколение, но със сигурност най-активното, а значението му тепърва ще расте. До 2025 г. се очаква хората от тази група да са две трети от всички работещи по света. Тези, родени между 1980 и 1991 г., са около 20% от световното население и представляват 15% от работната ръка. Според изследване на Goldman Sachs Millennials само в САЩ са над 90 млн. души, с което и най-многобройната поколенческа група – по-голяма дори от Бейби бум поколението. Свързани и самоуверени Въпреки че милениълите се различават в зависимост от региона, от който идват, както и от културната среда, в която растат, има много сходни характеристики между младите хора в САЩ, Китай, Германия. \"Във всички страни Millennials са различни, но заради глобализацията, социалните медии, износа за западната култура и скоростта на промените Millennials по света си приличат най-много в сравнение с всяко друго предишно поколение. Дори в Китай, където семейната история е по-важна от всеки индивид, интернет, урбанизацията и политиката на едно дете, създадоха поколение, което е свръхсамоуверено и самостоятелно\", се казва в анализ на Time по темата. \"Millennials са групата, която следва след поколението X, или родените между 1980 и 2000. Това поколение се отличава със засиленото използване и свободното боравене с дигиталните технологии. Това е последното поколение на XX век и първото, което е изцяло дигитално. То познава и двете – и аналоговата, и дигиталната среда\", обяснява Димитър Колев, който е старши мениджър в Accenture Bulgaria. Технологиите са първото звено, около което всички изследвания се обединяват, когато говорят за Millennials. Millennials е първото поколение, което е израснало в домакинства, свързани със смартфони и пълни с техника. Те са най-добри в използването на интернет и онлайн мрежите, за да учат, да правят бизнес и да живеят. Американският автор Марк Пренски въвежда термина \"дигитални по рождение\" (Digital Natives), а тези, които трябва да наваксат с технологичното си усъвършенстване – \"дигитални имигранти\" (Digital Immigrants). Според изследване на UBS, посветено на Millennials, това поколение действително разчита основно на технологиите, но впоследствие това става валидно и за другите поколения. \"През 2015 г. общо 9 от 10 милениълс си поглеждат телефоните до 15 минути след събуждането си сутрин. Година по-късно това поведение се е разпространило върху всички възрастови групи\", се казва в доклада на международната банка. Според друго изследване на Deloitte през 2016 г. 6 от 10 души от всички възрасти посягат сутрин към мобилните си устройства скоро след събуждане. \"Резултатите показват, че Millennials най-много разчитат на дигиталните технологии, но другите възрастови групи също държат на постоянната си свързаност\", заключват анализаторите от UBS. Друга обща черта е животът на Millennials в социалните медии. Те се информират и формират мнението си на базата на социалните медии. Ако някой иска да ги привлече, трябва да им го напише във Facebook, Twitter или Instagram. Това поколение е по-богато и по-образовано от всички други предишни, храни се по-здравословно, живее по-свободно и обръща особено внимание как ще прекара свободното си време. Work-Life-Balance е изключително важна тема за Millennials. По отношение на кариерното си развитие Millennials искат да работят на лидерски позиции и очакват бързо да се развиват в професионален план. Те се противопоставят на упоритата и тежката работа, затова неслучайно някои ги определят като мързеливи. Те се интересуват повече да се чувстват добре, отколкото да постигат успех, измерим в пари и статус. За да се развиват професионално, разчитат на връзките си с приятели и семейство. Планират да се пенсионират по-късно от предшествениците си. Това са някои основни изводи от изследването на Universum и Insead. Нови правила за ритейла Millennials живеят по различен начин от другите поколения. Това се отнася и за начина им на потребление. Търсят нови стоки и услуги, избират ги по критерии, които не бяха валидни доскоро, имат нови интереси, нужди и разбирания. Всичко това налага сериозна промяна за търговците, които се опитват да стигнат до тях и да задоволят нуждите им. Целият ритейл работи по нови правила. \"Millennials имат различна ценностна система. Те не се замислят толкова за статус, така че логото на продуктите не е атрактивно за тях\", каза за \"Регал\" Ричард Кестенбаум, който е партньор в международната консултантска компания Triangle Capital LLC. Вместо това те се интересуват от следните неща: етика в поведението – дали компанията, която произвежда продуктите, плаща справедливи заплати и не уврежда околната среда; автентичност – дали производителят вярва, че това, което прави, е най-доброто, което може да постигне и може да подобри живота на хората; локални източници – дали продуктът произхожда от местната общност; артистичност – дали има дизайн с уникални компоненти; опит – дали общуването с компанията е позитивно. \"Millennials искат да видят всички тези неща в продуктите, които купуват. Не е достатъчно да направите страхотен продукт, той трябва да предава всички тези ценности и да е оценен добре, за да е атрактивен за милениълите\", казва Кестенбаум. \"Традиционният ритейл е в криза, предизвикана от промяната в потребителското поведение и предпочитания, бързата адаптация на новите технологии и силната конкуренция. Ключът за оцеляване е скрит в тяхната способност да предефинират смисъла от марките – каква роля играе марката в живота на потребителите както практически, така и емоционално\", казва Димитър Колев от Accenture. \"Ритейл пазарът преживява катаклизъм в резултат на всички тези културни промени. Традиционните ритейлъри, които продават стоки, произведени от някой друг, ще страдат. Те не могат да мотивират клиентите да пазаруват в техните магазини. Компаниите, които обаче могат да комуникират ценностите си на потребителите, ще имат успех. Голяма част от тази комуникация става през социалните медии. Създаването на голям брой последователи в социалните медии се превърна в критичен критерий за успех. Често това се случва през влиятелни личности (Influencers), които препоръчват продукта на своите последователи\", посочва Кестенбаум. Той посочва марки, които са успешни в политиката си за привличане на потребителя Millennial: La Ligne (марка за дрехи, която залага на райето като основен и задължителен мотив в дизайна), Away Luggage (луксозни куфари на нелуксозна цена), MM La Fleur (марка за бизнес облекло с услуга Bento – изпращат на клиентите си кутия с пет комплекта облекло. Клиентът пробва всичко, задържа това, което му харесва, и връща останалото. Доставката е за сметка на компанията), Greats (премиум спортни обувки), Chubbies (шорти и бански). Общото между тях е, че са сравнително малки и всички залагат на онлайн търговия. А са малки, защото са нови. Много от големите, глобалните компании нямат успех с милениълите, защото се разминават с тяхното разбиране за етика и не отговарят на ценностите им. \"Пазарът е много фрагментиран и никой не може да каже дали големи компании като Ralph Lauren или Michael Kors могат да наваксат.\" Митове и легенди Въпреки категоричните изводи и заключения на анализаторите за същността на Millennials и тяхното въздействие върху ритейла има изследвания, които определят някои от тенденциите за митове и ги оборват с аргументи. Едно такова изследване е на международната консултантска компания Accenture, направено сред 6 хил. потребители, от които малко под 2 хил. Millennials в осем държави по света – САЩ, Великобритания, Германия, Франция, Швеция, Япония, Китай и Бразилия. Проучването развенчава някои основни митове, като например, че всичко се върти около онлайн търговията. Действително това поколение пазарува много повече онлайн от останалите. Дигиталните канали освен това се използват за търсене, събиране на информация и сравнение. Все още обаче са сериозен брой тези, които искат да пипнат стоката, преди да я купят, казват от Accenture. Друг преборен мит е, че младото поколение не е лоялно към марките. Заключение на анализаторите е, че Millennials могат да са изключително лоялни потребители, стига да усещат, че са третирани коректно. Също така поведението на тази група потребители в социалните медии се възприема по грешен начин, се казва още в изследването. Фактът, че даденчовек е \"лайкнал\" продуктовата страница на дадена компания във Facebook, не означава, че той непременно е фен на марката. Всичко това показва, че към изводите и тенденциите трябва да се подхожда внимателно и в зависимост от различните пазари и ситуации.", "date": "2018.04.29", "title": "Потребителят millennial"}
{"url": "https://www.dnevnik.bg/detski_dnevnik/2018/04/28/3161616_zabranete_tazi_kniga/", "text": "Как ще реагирате, ако някой ви каже, че повече нямате право да четете любимата си книга, защото я намира за неподходяща за вас? Ще се ядосате, ще се почувствате обидени и подценени. Ще се разбунтувате. Точно така се чувства деветгодишната Ейми Ан Олингер, героинята в романа \"Забранете тази книга\", излязла под марката на издателство \"Софтпрес\". Всичко започва от едно празно място в училищната библиотека. Там, където обикновено стои любимата книга на четвъртокласничката, я очаква дупка. Не, книгата не е взета от друг ученик. Забранена е. И не е само тя. В библиотеката се появяват списъци с \"неподходящи за учениците\" книги и броят на забранените заглавия продължава да расте. Обикновено мълчалива и нерешителна, този път Ейми Ан решава да действа и основава тайна библиотека на забранените книги в своето шкафче. Но дали тайната е добър начин да защитиш онова, което обичаш? Скоро Ейми Ан се изправя не само срещу загрижените възрастни, забранили книгите в библиотеката, а и срещу собствените си грешни избори и страхове. С подкрепата на приятелите си тя има един-единствен избор – да докаже, че всеки има силата да предизвика промяна, дори да е само хлапе. Ейми Ан не е единствената, надигнала глас срещу забраняването на книги в обществените и училищни библиотеки. В края на книгата авторът Алън Грац е оставил на читателите бележка, че всички книги, забранени от училищното настоятелство в този роман, са книги, подлагани на преразглеждане или забранявани в американските библиотеки поне веднъж през последните трийсет години. Всяка година от 1982 насам Американската библиотечна асоциация ALA отбелязва Седмицата на забранените книги – седмица посветена на общественото обсъждане и четене на книги, които поради една или друга причина са били предложени за премахване от библиотечните фондове. Сред най-често забраняваните книги в училищните библиотеки са безспорни класики като \"Приключенията на Хъкълбери Фин\" от Марк Твен, \"451 градуса по Фаренхайт\" от Рей Бредбъри, \"Спасителят в ръжта\" на Дж. Д. Селинджър и \"Разказът на прислужницата\" на Маргарет Атууд. Наред с тях под ударите на критиката попадат и феномени като \"Хари Потър\", \"Вината в нашите звезди\", \"Приключенията на Капитан Гащи\". Всяка година ALA обявява и десетте заглавия, които са срещнали най-много критика или предизвикателства през изминалите дванайсет месеца. През 2014 г. Дав Пилки, автор и илюстратор на поредицата \"Капитан Гащи\", публикува в Huffington Post статия, в която казва: \"Нашата задача като възрастни е да уважаваме правото на децата да избират какво да четат. Деца, които се забавляват, докато четат, запечатват в умовете си парадигмата, че четенето е ценно и възнаграждаващо. Именно тази парадигма превръща обикновените деца в читатели за цял живот.\" Пилки е герой на \"Забранете тази книга\" – авторът гостува в начално училище \"Шелбърн\" и дори става част от тайния читателски клуб на Ейми Ан. В края на \"Забранете тази книга\" авторът Алън Грац е включил наръчник за учители и родители, който съдържа теми за разговор и разсъждение, дискусии и творчески задачи, които да помогнат на младите читатели да осмислят проблемите, заложени в романа. А преводачката Елена Павлова е създала приложението \"Книгите от БШКЗ\", в което е направила списък с всички книги, споменати на страниците на \"Забранете тази книга\" и придружени от кратко описание и информация дали могат да бъдат открити на български език. Загадката на изчезналата книга Всичко започна в деня, в който любимата ми книга изчезна от библиотеката. Не знаех, че липсва. Все още не. Все още си представях как стои самотна на рафта като хлапе в столовата, което чака едничката си и единствена приятелка да дойде и да го намери. Чака мен. Умирах от нетърпение да изтичам до библиотеката и да взема любимата си книга още преди часовете, но Ребека – едничката ми и единствена приятелка в реалния живот, продължаваше да обсъжда как да регистрираме имената си като запазена марка. – Мислила ли си някога да регистрираш сайт с името си – AmyAnneOllinger.com? – попита ме тя.  Не, Ребека, никога не ми е хрумвало. Аз съм на девет. Защо, ако смея да попитам, бих се занимавала с регистрацията на уебсайт на свое име, като родителите ми все още дори не ми позволяват да използвам фейсбук? Това си мислех да кажа. На глас обаче произнесох само: – Не. – А би трябвало – осведоми ме Ребека. – Имаш уникално име, но въпреки това някой може да го  регистрира, какво ще правиш тогава? RebeccaZimmerman.com вече е заето! Едва на десет съм, а бъдещата ми интелектуална собственост е отмъкната! Джей Зи и Бионсе запазиха името на дъщеричката си няма и месец след като се роди. Направо не мога да повярвам, че нашите не са били достатъчно умни да направят същото! И двамата родители на Ребека бяха адвокати, а тя възнамеряваше да върви по стъпките им, когато порасне. Не се сещах за по-отегчителна работа. Но на глас казах само: – Аха. Все още си умирах да се добера до библиотеката и да проверя любимата си книга. Отворих шкафчето си да натикам вътре раницата и да надзърна набързо в пощенската кутия. Никой не знае откъде води началото си тази практика, но в основно училище \"Шелбърн\" всички шкафчета имат залепени картонени кутии от вътрешната страна на вратата, точно под малките процепи, поставени в случай че някой гадняр те заключи вътре. Ако искаш да оставиш бележка на някого, просто пъхаш лист хартия в цепнатината и той пада право в малката картонена кутия. Такава традиция са станали, че година след година господин Кръчфийлд, домакинът на училището, просто ги оставя да си седят.  Както винаги, моята пощенска кутия беше празна. Очаквано. Едничката ми и единствена приятелка не вярваше в писането на бележки. \"Никога не оставяй писмени доказателства\" – казва Ребека. Поредният съвет от родителите адвокати. – Чу ли за Морган Фрийман, актьора? – попита Ребека. – Някой, който изобщо не се казва Морган Фрийман, регистрирал името чрез morganfreeman.com и се наложило актьорът да го съди, за да си го върне! Ето ти наистина интересен случай... Не си представям нищо по-безинтересно, Ребека! Въобще не ми пука за запазени марки и регистрация на домейни. Трябва да отида да си прибера любимата книга, преди да я вземе някой друг! Това исках да ѝ кажа. Но просто вдигнах няколко книги като щит: – Трябва да върна тези тук в библиотеката преди часовете! – заявих и избягах, преди да успее да ми разкаже подробности за делото. – Ще се видим в час! – подвикнах. Признавам, че отдавна щях да съм си взела любимата книга и да съм я прибрала в раницата, но библиотекарката ни, госпожа Джоунс, има правило, че можеш да вземаш една и съща книга само два последователни пъти и след това е задължително да я върнеш за цели пет учебни дни, преди да можеш да я вземеш отново. Казва, че правилото съществува, за да е сигурно, че и други хора ще имат шанс да оценят книгата, но според мен си го измисли само за да ме накара да чета различни неща, което и бездруго щях да правя. Оставих книгите от снощи в кошницата за връщане и махнах за добро утро на госпожа Джоунс по пътя към рафтовете с проза. – Ейми Ан! – поздрави библиотекарката. – Миличка, почакай... – Само да си взема книгата! – отвърнах. Завих между стелажите от Е до Н и забързах към мястото, където знаех, че ще ме чака любимата ми книга. Само че я нямаше. Пак проверих. Нямаше я. Надзърнах зад другите книги, да не би децата да са я избутали и да се е скрила зад останалите, както понякога се случваше – нищо подобно. Наистина я нямаше! Но любимата ми книга винаги си стоеше на мястото. Възможно ли беше наистина да я е взел някой друг? Канех се да отида да попитам госпожа Джоунс, когато тя самата се появи между рафтовете. Библиотекарката ни е едра дама, с кожа, бяла като мляко, къса кестенява коса и бабешки очила с украсена с камъчета рамка, които висят на верижка на врата ѝ, когато не чете. В този ден носеше червена рокля на бели точки. Точките са ѝ любими. – Къде ми е книгата? – попитах. – Точно това се опитвах да ти кажа, миличка – отвърна тя. – Знаех, че ще дойдеш за нея веднага щом отворим. – Минаха пет дни – осведомих я. – Отбелязала съм си ги на календара. Имам право да я взема отново на шестия ден. Сама го казахте. Нима някой... друг е взел книгата? – Не, Ейми Ан. Наложи се да я извадя от списъка.  Намръщих се. Да я извади от списъка ли? Какво имаше предвид с това изваждане? – Защо? Госпожа Джоунс въздъхна и закърши пръсти. Изглеждаше така, сякаш всеки момент ще ми съобщи, че кучетата ми са умрели.  – Защото някои родители са се събрали и са решили, че според тях книгата не е подходяща за основното училище, а училищното настоятелство се е съгласило с мнението им. – Не е подходяща ли? Какво означава това? – Означава, че не мога да ти я дам, миличка, нито пък на някого другиго. Не и преди да поговоря с училищното настоятелство и да го накарам да отхвърли тази глупост. Означава, Ейми Ан, че в нашето училище любимата ти книга е забранена. Наистина ли аз го казах? Имах чувството, че мокетът под краката ми се превръща в плаващи пясъци и потъвам. Сграбчих рафта на библиотеката, за да не падна. – Но... книгата не е неподходяща! Много си е подходяща даже! Страхотна е! И ми е любимата! – Знам, миличка. Съгласна съм с теб. Освен родителите ти, никой няма право да ти казва какви книги може и не може да четеш. Обещавам ти, ще се боря с това решение. Но междувременно се налага да се подчиня на нарежданията на училищното настоятелство, иначе може да си загубя работата. Силите ми стигнаха само да кимна. Имах чувството, че ще се разплача, което беше глупаво. Все едно някой е влязъл в стаята ми и ми е взел нещата, без да попита. Което беше още по-глупаво, понеже ставаше дума за книга от библиотеката. А книгите от библиотеката принадлежат на всички. – Можеш да помогнеш да си я върнем, Ейми Ан! – насърчи ме госпожа Джоунс.  Изтрих сълзата от бузата си. – Как? – Във вторник вечерта ще има заседание на училищното настоятелство и аз ще отида, за да обясня каква грешка допускат. Ще стане дори още по-добре, ако го чуят от самата теб. Ококорих се. – От мен? – От голяма полза ще е членовете на настоятелството да разберат защо харесваш тази книга толкова много. Преглътнах мъчително. Да не сте полудяла, госпожо Джоунс? Аз да се изправя пред сума възрастни и да им обяснявам защо това е любимата ми книга? Да нямате точки и в мозъка? Как ще направя такова нещо! Това ми се искаше да кажа. Но на глас отвърнах само: – Добре.", "date": "2018.04.29", "title": "\"Забранете тази книга\""}
{"url": "https://www.dnevnik.bg/skorost/2018/04/29/3170495_mvr_otchita_vse_poveche_globeni_bez_kolani/", "text": "Ръст на глобените шофьори и пътници през годините заради непоставени колани отчита МВР. Това се вижда от предоставените на \"Дневник\" данни по Закона за достъп до обществена информация. След катастрофата на магистрала \"Тракия\" от средата на месеца, при която загинаха шестима, а над 20 бяха ранени, председателят на Българската асоциация на застраховани и пострадалите при катастрофи Владимир Тодоров разви тезата, че вероятната причина да има толкова жертви е, че пътуващите в автобуса са били без поставени колани.  Законът е ясен - коланите в автобуси са задължителни.  В закона няма предположения, а категорични записи. С поправка още от 2007 г. в член 137а е записано, че всички пътници в автобусите и микробусите трябва да използва обезопасителните колани, когато моторните превозни средства са оборудвани с такива. Все повече шофьори и пътници са глобявани заради неизползвани колани и каски, показва информацията на полицията. От МВР уточниха за \"Дневник\", че в статистиката им не е направена разлика между глоби при автомобили и автобуси, защото законът регламентира задълженията им общо - \"за превозни средства\". Данните не са разбити и по глоби за колани и каски, където регламентацията отново е обща - без предпазни средства. От \"Пътна полиция\" обаче уточниха, че сред числата със сигурност има глоби на пътници и шофьори в автобуси, защото поне два пъти в годината катаджиите проверяват средствата за масов транспорт. Отделно имат и нарочни акции през годините. Последната известна такава бе  през март миналата година , когато КАТ започва трансевропейска акция, организирана е от европейската мрежа на службите на \"Пътна полиция\" за засилени проверки за използването на обезопасителните колани в превозните средства и каските от мотористите. Глобените шофьори през 2013 г. с акт са били 22 354, а с фиш - 68 141. През следващата година глоба с акт са получили 25 215 шофьори, а фиш - 37 019. Спад се забелязва през 2015 г., когато санкционираните с акт са били 18 643, а с фиш - 28 780. За да се повишат отново през 2016 г., когато глобените с акт шофьори са били 28 503, а с фиш - 46 107. През миналата година навярно е имало промяна в законодателството, която е въвела изискването повечето глоби за липсата на предпазни средства да са с акт, а не с фиш, защото числата изглеждат така: 55 357 са санкционираните с акт, а с фиш - 5 350. За първите три месеца на тази година глобените шофьори с акт са 12 504, а с фиш - 754. Ако се запази тази тенденция на налагане на санкции цифрите за тази година ще са близки до тези от миналата година. Сходен ръст в последните години се забелязва и се очаква и при наложените глоби на пътници, които не са използвали колан или каска. През 2013 г. наложените с акт глоби са 1 442, а с фиш - 6630. През 2014 г. санкционираните с акт пътници са 976, а с фиш - 5332. През 2015 г. издадените актове са 454, а фишове - 3653. Пред следващата година санкционираните с акт пътници са 909, а с фиш - 6057. Миналата година глобените с актове пътници са 2554, а с фиш - 8755. За първите три месеца на тази година данните показват, че издадените на пътници актове са 927, а фишове - 3145. Ако санкциите през тази година продължат със същото темпо, то 2018 г. ще постави рекорд по глобени пътници без колани или каски. От писмен отговор на вътрешния министър Валентин Радев се разбира, че съобразно правомощията си \"Пътна полиция\" осъществява постоянен контрол по използване на системите за обезопасяване в моторните превозни средства. Той дава пример с акция от 26 февруари до 4 март 2018 г. за проверка на изпозлвани колани в автобуси, при която са проверени 1095 превозни средства и са установени 194 нарушения, от които 21 са били свързани с неизползвани колани. В периода 23-29 април 2018 г. съвместно с изпълнителна агенция \"Автомобилна администрация\" се провеждат нови ежедневни проверки за установяване на нарушения при моторни превозни средства за превоз на пътници и товари. \"Идентични проверки ще продължат периодично през цялата година\", уверява Радев. Той допълва и, че предстои да бъдат разгледани изцяло нов Закон за движението по пътищата, проект на Закон за пътните превозни средства и проект за Закон за водачите на моторни превозни средства, в които са заложени редица мерки за ограничаване на жертвите от пътнотранспортни произшествия и осигуряване безопасността на движението по пътищата.", "date": "2018.04.29", "title": "МВР отчита все повече глобени без колани"}
{"url": "https://www.dnevnik.bg/kultura/2018/04/29/3170036_burevestnikut_i_socializmut_vtora_chast/", "text": "През 1928 г. Горки чества в Италия своя 60-и юбилей. Получава поздравления от Хърбърт Уелс и Стефан Цвайг, от Томас Ман и Джон Голсуърти. В СССР юбилеят на \"Буревестника\" минава на пълни идеологически обороти – пропагандната машина тръби по клубове в градове и села за основополагащата роля на Максим Горки по изграждането на социализма. А пък той живее в самота, зад граница. Кормилото на властта обаче вече се поема от Йосиф Сталин, който решава, че трябва да си го върне \"обратно\", за да заздрави властта си чрез неговия авторитет. , и то с участието на лица, внедрени в неговия кръг. Горки се съгласява да се върне \"за малко\", да види \"строителството на социализма\", преди да склопи очи. Всичко е грижливо подготвено. Когато на 28 май 1928 г. влакът от Берлин спира на първата руска жп станция, хилядна тълпа скандира името на писателя: \"Горки! Горки!\". На Белоруската гара в Москва го чака още по-голяма маса народ, отнасят го на ръце до отреденото му жилище. Старият писател е просълзен и разчувстван от народната любов. Подготвено му е специално пътуване по \"строежите на социализма\" – Курск, Ростов на Дон, Владикавказ, Казан. Той остава силно впечатлен от \"организацията на труда\" и най-вече от \"чистотата\". . Всяка държава, разсъждава Горки, е по-добра от анархията, защото е \"култура\". Тя е обратното на онзи \"хаос на селото\", който винаги е бил особено плашещ за писателя. Така той започва да приема \"всичко\" – дори робския труд в лагери като \"Соловки\" или на безсмислени гигантски строежи като \"Беломорканал\". Така се стига и до следния панегирик на Сталин от страна на \"Буревестника\", който се чете днес с горчиво неудобство: . Да допуснем, че Максим Горки е бил привлечен от харизмата на диктатора – той не е единственият, паднал в клопката на Сталин. Ала следват казионни редове във възхвала на ГПУ / / и лагерната система, от които дъхът на човек просто спира: . (\"Правдата на социализма\", 1934 г.) . Съветската власт заселва писателя в огромния дом, принадлежал някога на милионера Рябушински. Осигурена му е огромна прислуга (от щата на ГПУ) и множество \"литературни секретари\", в качеството на живи микрофони. Неговият син Максим също е приобщен към \"чекисткия елит\". По нареждане на Сталин на Горки вече не се изплащат хонорари, а му се открива \"отворена банкова сметка\", от която може да тегли неограничено пари – колкото иска и когато пожелае. Той започва да колекционира скъпи вещи и изкупува цели колекции, вкъщи носи някакви особено скъпи и ръчнобродирани копринени халати, подобно на емира на Бухара. . Писателят Евгений Чириков го обявява за \"Смердяков на болшевишката революция\", а Зинаида Гипиус твърди, че с всичките си нови придобивки той не е нищо повече от \"прекупвач на крадено\". В същото време творбите на Горки (в строго фиксиран от властта канон) стават общозадължителни за новия \"социалистически реализъм\". Общозадължителна е и оценката на Сталин, че \"Сърцето на Данко\" на Горки е работа, по-силна от \"Фауст\" на Гьоте. При стария писател ходят на поклонение, той е \"витрината на режима\". Ето как поетът Владислав Ходасевич описва залеза на Буревестника: . В този смисъл Максим Горки е наистина трагичната фигура на епохата; именно той е огледалото на болшевишкия социализъм.", "date": "2018.04.29", "title": "\"Буревестникът\" и социализмът (втора част)"}
{"url": "https://www.dnevnik.bg/razvlechenie/2018/04/29/3170640_do_dnes_moje_da_uchastvate_v_purvo_nivo_na_igrata/", "text": "Днес в 23:59 ч. е последният шанс за участие в първо ниво на  играта \"Отмъстителите: война без край\" . Новата екранизация по комикс сериите на \"Марвел\" събира умопомрачително звезден състав от над 20 актьори и се кани - поне засега - да подобри дебюта на \"Междузвездни войни: Силата се пробужда\" в боксофиса. Любопитни материали около филма може да намерите в специалната метатема на \"Дневник\"  \"Отмъстителите: война без край\".", "date": "2018.04.29", "title": "До днес може да участвате в първо ниво на играта \"Отмъстителите: Война без край\""}
{"url": "https://www.dnevnik.bg/istorii_na_denia/2018/04/29/3170844_nai-chetenoto_bulevard_mina_prez_stadion_vuv_varna/", "text": "1.  По проект за 830 хил. лв. булевард мина през стадион във Варна  - 21 800 прочитания. 2.  Как българското европредседателство провали младежка среща, разказва EurActiv  - 19 681 прочитания. 3.  Русия предупреди Черна гора и Македония за НАТО, а Босна - за Република Сръбска  - 19 021 прочитания. 4.  Носител на \"Оскар\" се оплака в Министерството на културата от \"мошеничеството\" на български продуценти  - 17 227 прочитания. 5.  Макрон неприятно изненада Балканите  - 16 886 прочитания. 6.  Как \"Фейсбук\" следи хората, излезли от акаунта си, и тези, които нямат такъв  - 16 443 прочитания. 7.  Пеевски продава 50% от вестникарския си бизнес на \"Ню имидж\"  - 16 208 прочитания. 8.  Полицията проверява спор за паркиране, в който е замесен кортеж от луксозни автомобили  - 14 415 прочитания. 9.  Пламен Георгиев: Глезотиите на Иванчева наложиха да се отлага предаването на парите  - 14 005 прочитания. 10.  България е по-зле по свобода на медиите дори от Западните Балкани  - 12 658 прочитания.", "date": "2018.04.29", "title": "Най-четеното: Булевард мина през стадион във Варна"}
{"url": "https://www.dnevnik.bg/istorii_na_denia/2018/04/29/3170850_nai-komentiranoto_v_dnevnik_spored_povecheto_bulgari/", "text": "1.  Според повечето българи Западът се стреми към въоръжен конфликт, сочи изследване на \"Афис\"  - 327 коментара. 2.  България е по-зле по свобода на медиите дори от Западните Балкани  - 265 коментара. 3.  Президентът обвини ГЕРБ, че води война с българската държавност  - 251 коментара. 4.  Песнопенията на кремълските сирени  - 223 коментара. 5.  Адвокат Марковски: Няма доказателства срещу Десислава Иванчева  - 209 коментара. 6.  \"Брент\" надхвърли $75 - започва ли нов етап на по-скъп петрол  - 204 коментара. 7.  Кметът на \"Младост\" и двамата ѝ помагачи остават окончателно в ареста  - 198 коментара. 8.  Пламен Георгиев: Глезотиите на Иванчева наложиха да се отлага предаването на парите  - 197 коментара. 9.  България скоро отново в орбитата на Русия?  - 191 коментара. 10.  Как да заобиколиш ветото на Русия в ООН - Западът се сети за резолюция от 1950 г.  - 189 коментара.", "date": "2018.04.29", "title": "Най-коментираното в \"Дневник\": Според повечето българи Западът се стреми към въоръжен конфликт"}
{"url": "https://www.dnevnik.bg/sviat/2018/04/29/3170860_borbata_shte_produlji_vechno_-_moje_li_rusiia_da/", "text": "Преди две седмици руският телекомуникационен регулатор \"Роскомнадзор\" започна да блокира чат приложението \"Телеграм\". Дали заради  официалната причина  (отказа на компанията собственик да предаде шифъра на съобщенията на Федералната служба за сигурност (ФСБ)), или заради предполагаемите  планове  за създателя Павел Дуров да пусне собствена криптовалута, регулаторът е непреклонен в действията си и се опитва да надвие приложението чрез  поставяне на милиони  IP адреси в \"черен списък\", а \"Телеграм\" продължава да заобикаля блокажа. Междувременно освен проблеми в достъпа до приложения на \"Гугъл\" и други чужди гиганти потребители в Русия срещат смущения в работата на т. нар. \"рунет\" (рускоезичния интернет, считан за най-използван в света след англоезичния), в системи за покупка на билети в кина и самолети, но с безжични мрежи в Русия, с чужди чат приложения или дори  телевизори и умни домове . Статистиката на  рускоезичните канали  в \"Телеграм\" сочи, че в посещаемостта на приложението няма значима промяна от 16 април насам - въпреки информацията на някои агенции, че спадът ѝ е близо 76 на сто за две седмици. Според в. \"Коммерсант\" единствената значима промяна е дошла за бизнеса в страната, чиито загуби може да достигнат милиард долара заради липсата на достъп до редица услуги. Засегнати бяха и няколкостотин компании, позващи облачните услуги на \"Гугъл\" и \"Амазон\". Междувременно \"Роскомнадзор\" вчера опита да смени подхода. \"Като слон в стъкларски магазин\" Много реакции дойдоха от руския бизнес но и от руски институции, за седмица. Това бе времето след вкарването в регистъра на почти 20 милиона IP адреса и създаването на списък, в който за кратко дори попаднаха социалните мрежи \"ВКонтакте\" и \"Одноклассники\" с ежемесечна аудитория от десетки милиони души в Русия и другаде. \"Яндекс\" (руският \"Гугъл\") също попадна в списъка за кратко заедно с адреси на \"Фейсбук\", \"Туитър\" и \"Яху\". Представители на \"ВКонтакте\" обвиниха \"Роскомнадзор\", че не разбира \"принципа на работа на интернет\". Пресслужбата на руската платежна система Qiwi каза, че регулаторът се държи \"като слон в стъкларски магазин\". Федералната  служба  се усъмни , че е възможно да бъде блокиран \"Телеграм\", а  обяви, че действията срещу приложението не трябва да смущават други интернет услуги. И интернет  , Дмитрий Мариничев, обяви, че борбата с \"Телеграм\" ще продължи вечно, защото съществуващият механизъм за блокирането му е неефективно, защото приложението винаги може да го заобиколи. Според него най-добрата идея е усилията да се насочат срещу авторите на незаконно съдържание в него, а не срещу самата услуга. За РИА \"Новости\" той обяснява, че \"Телеграм\" \"не е сайт, а приложение и е невъзможно да се блокира... по IP адрес.\" В петък беше внесен и първият иск заради блокирането на \"Телеграм\" - генералният директор на компания със сайтове за продажба на недвижими имоти обяви, че действията на \"Роскомнадзор\" са му нанесли щети в размер  на 5 млн. рубли  (към този момент около 80 хил. долара), включително заради невъзможността клиенти да се регистрират в интернет платформата като страничен ефект от забраната. И други възнамеряват да го последват - например заради проблем с достъпа до услуги на \"Гугъл\" и \"Яндекс\". Отбой? В събота след обяд \"Роскомнадзор\" извади 3 млн. адреса от списъка (от които 2 млн. свързани с облачните услуги на \"Амазон\"), за да избегне проблеми с  достъпа до \"порядъчни интернет ресурси\" , с твърдението, че е успял да запази конкретни адреси, ползвани от \"Телеграм\" в списъка. Това свали размера на \"черния списък\" до 15 млн. адреса. С други думи \"Роскомнадзор\" обяви, че може избирателно да блокира адреси, свързани с \"Телеграм\", без да засяга други услуги. Приложението обаче може отново да използва част от разблокираните адреси, за да бъде достъпно в Русия. Заместник-ръководителят на регулатора Вадим Суботин побърза да увери бизнеса в събота, че е разработена \"по-съвършена\" методика, за да се спре работата на \"Телеграм\" в страната. Само ден по-рано Суботин каза, че и \"Амазон\", и \"Гугъл\" знаят кои точно адреси се използват от приложението, но отказват съдействие. Според него конфликтът с \"Телеграм\" се е превърнал в противопоставяне с  американските IT гиганти , които \"отказват да изпълнят руското законодателство\" и заговори за \"политическите\" им интереси. Дали промяната в тактиката означава, че \"Амазон\" се е съгласила да посочи кои от милионите адреси на облачната ѝ услуга ползва \"Телеграм\", остава отворен въпрос. Изглежда обаче противопоставянето ще продължи - Дуров го обрисува като въпрос на принципи (да не предава комуникациите на потребителите в ръцете на ФСБ), а властите като проблем на закона и сигурността, който изискваше и  регистрация  на всички услуги за съобщения и мерки за  забрана на анонимността . Руските медии дори писаха за операция срещу членове на \"Ислямска държава\", общували си с висшестоящи в Сирия чрез \"Телеграм\". Ако се вярва на Дуров,  битката може да продължи  поне няколко години. Неизвестно е и докога ФСБ ще настоява за \"шифъра\" на съобщенията, които при \"Телеграм\" и други приложения се разменят в режим на крайно криптиране - между предаващото и приемащото устройство - и без достъп до самото устройство усилията на службите биха били безплодни.", "date": "2018.04.29", "title": "\"Борбата ще продължи вечно\" - може ли Русия да победи \"Телеграм\", без да спре интернет"}
{"url": "https://www.dnevnik.bg/zelen/2018/04/29/3171014_cunami_ot_hiliadi_vec_zaplashva_rekite_na_balkanite/", "text": "Проекти за изграждане на около 3000 водноелектрически централи на Балканите в следващите години заплашват реките и някои от най-важните центрове за биоразнообразие в Европа. Това предупреждават природозащитници в документален филм, който имаше премиера в събота край град Кониц в Босна и Херцеговина. Критици на този ВЕИ бум, простиращ се от Словения до Албания, казват, че той заплашва животинския свят, включително ендемични видове риби, както и достъпа да хората до вода за пиене, риболов и земеделие. \"Тук се задава цунами от строителство на язовирни стени за водноелектрически централи и никой не знае за това\", казва Бритън Коюет, режисор на филма \"Синьо сърце\". В момента се работи по 188 такива проекта въпреки съпротивата на местните жители, твърдят авторите. Филмът бе излъчен на стената на язовир до село Идбар в чест на световната му премиера, разказва фондация \"Томпсън Ройтерс\". В него се разказва за опита за населението и неправителствени организации да защитят някои от последните девствени реки на Европа като албанската Вьоса или застрашения от изчезване балкански рис в Македония. Инвестициите във възобновяеми енергоизточници растат по цял свят и като част от поетите от държавите ангажименти към Парижкото споразумение за климата. ЕС си е поставил за цел към 2030 г. поне 27% от енергията да идва от такива източници. Страните от Западните Балкани в същото време планират влагане на милиарди евро за нови електроцентрали на въглища, които да заменят остаряващите ТЕЦ-ове от времената на бивша Югославия. Еколозите се опасяват, че тези държави може да се окажат принудени да вложат още стотици милиони евро за подобряване на ТЕЦ-овете, за да отговарят на изискванията на ЕС, в който искат един ден да членуват. Европейската банка за възстановяване и развитие (ЕБВР) финансира някои от хидроцентралите на Балканите и се съгласи да помогне за прехода към устойчиви нисковъглеродни икономики в района. Но Улрих Айхелман, ръководител на органидацията RiverWatch, казва, че проекти за т.нар. чиста енергия може да повлияят отрицателно на околната среда. \"Само защото не изхвърля въглероден диоксид, не означава, че е един проект е добър\", коментира той пред фондация \"Томпсън Ройтерс\". Според доклад от 2017 г. на унгарската конкултантска компания \"Флувиус\" (Fluvius) малките ВЕИ проекти нанасят особено сериозни щети, понеже водата се отклонява през тръби, а речните корита остават пусти с последваща загуба на животински свят и ерозия. Над една трета от планираните бентове и язовирни стени са в защитени територии, включително в национални паркове. \"С този потоп от предложени стени и отклонения за водноелектгрически централи на Балканите наблюдаваме нещо, което може да се превърне в необратима екологична разруха. В Европа и по света обаче се знае твърде малко за това\", казва Раян Гелерт, главен ръководител за Европа, Близкия изток и Африка на компанията за туристическо облекло Patagonia. Тя подкрепи финансово филма \"Синьо сърце\". Американската компания, отдавна подкрепяща природозащитни каузи, се присъедини към съдебен иск срещу плановете на администрацията на президента Доналд Тръмп да отмени забраната да се строи по терени на национални паркове и защитени територии под федерална власт.", "date": "2018.04.29", "title": "\"Цунами\" от хиляди ВЕЦ заплашва реките на Балканите, предупредиха еколози"}
{"url": "https://www.dnevnik.bg/sport/2018/04/29/3171033_sestri_stoevi_specheliha_purva_evropeiska_titla_v/", "text": "Габриела и Стефани Стоеви са новите европейски шампионки по бадминтон при женските двойки. Във финала българките победиха французойките Емили Лефел и Ане Тран с 21:12, 21:10 само за 42 минути и стигнаха до златните медали без загубен гейм в турнира. Сестри Стоеви постигнаха най-големия успех в историята на българския бадминтон. България никога не беше печелила дори медал в състезание от толкова високо ниво. \"Дори думите не могат да опишат как се чувстваме в този момент. Никога не се отказвай от мечтите си, защото, имаш ли сърце и страст, те ще станат реалност\", заявиха сестри Стоеви след победата във финала. 23-годишната Габриела и 22-годишната Стефани стигнаха до златните медали в Уелва (Испания) по изключително убедителен начин. Освен че не загубиха гейм, в петте си мача по пътя към титлата те дадоха на съперничките си само 98 точки, или средно по 9.8 на гейм. Българските бадминтонистки, които бяха поставени под №2 в турнира, победиха последователно германките Линда Ефлер и Олга Конон (21:16, 21:15), шведките Аманда Хогстрьом и Клара Нистад (21:13, 21:12), холандките Дебора Юле и Имке ван дер Ар (21:8, 21:6) и датчанките Майкен Сьоренсен и Сара Тигесен (21:10, 21:18), преди да стигнат до шестата си победа от шест мача срещу Тран и Лефел. \"Искаме да благодарим на нашия треньор Михаил Попов за невероятната му помощ и за това, че никога не ни остави да се откажем, когато ни бе трудно, на невероятното ни семейство, което винаги е до нас, независимо от всичко, на клуба ни IMBC92 за невероятната подкрепа, на нашия физиотерапевт Борислав Чонгов за невероятната помощ тази седмица и едно голямо благодаря на всички вас, които ни подкрепяте и вярвате в нас\", заявиха още новите европейски шампионки.  ", "date": "2018.04.29", "title": "Сестри Стоеви спечелиха първа европейска титла в историята на българския бадминтон"}
{"url": "https://www.dnevnik.bg/bulgaria/2018/04/29/3171037_kratki_novini_jitelite_na_kubrat_protestirat_zaradi/", "text": "Българка с рак не може да се прибере от Бразилия Теодора Русанова, която е болна от рак е в тежко състояние в болница в Бразилия. Последната надежда на Теодора била алтернативно лечение в Бразилия, за което близките и платили 3 000 лева на българката Кармен Лазарова, която ги изпратила при световноизвестни медиуми. \"Става дума за нещо като енергийни операции, които не включват физически контакт. Всъщност това е просто една екскурзия за хора, обречени на смърт. Те си дават средствата с последната си надежда\", коментира съпругът Александър Русанов пред Нова тв. В Бразилия състоянието на младата жена рязко се влошава. Тя не може да се прибере в България, защото авиокомпании искат за транспорта и над 55 хиляди евро. Двама полицаи са пострадали при инцидент в София Единият от тях остава за лечение в болница след комоцио, съобщи МВР. Инцидентът станал в полунощ на \"Симеоновско шосе\", когато униформените били на работа. Те били в патрулката, докато извършвали проверка на документи. Колата им била ударена от друг автомобил в задната част. От удара и двамата пострадали. Шофьорът, който блъснал патрулката, не бил употребил алкохол и в кръвта му не били открити упойващи вещества. Жителите на Кубрат протестират заради лоши пътища Недоволните блокираха изходите на града за Русе и Разград с плакати \"Добре дошли на Марс\", съобщи БНТ. Те показаха скъсани гуми и изкривени джанти и настояха за спешния ремонт на пътя Русе – Кубрат, който изобилства от пропадания, неравности и дупки, чиято дълбочина на места достига до 15 сантиметра. Интензивният трафик на тежкотоварни камиони по трасето е нанесъл щети и по някои от къщите в селата, през които минава. Започнала е да се руши и 160-годишната църква в Червена вода. Подобна е и ситуацията по пътя от Кубрат за Разград. От Агенция \"Пътна инфраструктура\" са поели ангажимент за ремонта на разбития участък.", "date": "2018.04.29", "title": "Кратки новини: Жителите на Кубрат протестират заради лоши пътища"}
{"url": "https://www.dnevnik.bg/politika/2018/04/29/3171042_antikorupcionnata_komisiia_ne_triabva_da_poluchava/", "text": "Не трябва да се разширяват правата на Комисията за противодействие на корупцията и за отнемане на незаконно придобитото имущество (КПКОНПИ) и тя да може да задържа заподозрени. Около това мнение се обединиха директорът на правната програма на Институт \"Отворено общество\" Иванка Иванова и бившият директор на БОРКОР Румен Миланов в интервю за предаването на БНР \"Неделя 150\". В четвъртък председателят на КПКОНПИ Пламен Георгиев поиска  комисията му да има възможност \"поне да задържа лицата\" .  \"Идеята беше подобни органи да имат активна координираща функция към всички структури, които имат отношение към корупцията, и да изграждат хоризонтални връзки. Това, което считам, че е грешно, е прехвърлянето на оперативно-издирвателната дейност от ДАНС в комисията, тъй като този инструмент, особено в условията на ДАНС, в условията на МВР, има много по-голяма оперативна мощ, отколкото този, който ще е в комисията. Мисля, че това е един недостатък\", каза Миланов. Според него е опасно да се разрешава на различни органи да имат право да задържат, защото, за да се извършва тази дейност, е необходима легитимност на органа: \"При задържането има определени процесуални действия, които трябва да се изпълнят. Тези хора с тези жилетчици - това е изключително опасно. Първо - от това може да се възползва престъпността. Този подход крие много опасности. Тези, които извършват задържането, трябва да имат легитимност. Трябва да се знае, че това е орган, който извършва това процесуално действие задържане. В противен случай всеки може да каже: \"Стой, не мърдай!\" Подходът за задържането трябва много внимателно да бъде проучен и преценен\", смята Миланов. Той определи случая \"Иванчева\" като фалстарт за новия антикорупционен орган: \"Фалстартът идва, когато не си много добре подготвен и искаш бързо да напреднеш. Този случай активира обществото мнение и то се раздвои, това създаде напрежение, което означава, че не би било редно това да става. В БОРКОР също много бързахме и по същество неговото конструиране изпревари нормативната уредба, която да урежда всички въпроси, и оттук вече се появиха известни дисбаланси.\" Иванка Иванова подкрепи мнението на Румен Миланов и добави аргументи в защита на това да не се разширяват правомощията на новата антикорупционна комисия и тя да не може да задържа: \"Функцията по задържане не е сама по себе си изолирана от полицейската дейност. Тя върви с функцията по разследването на престъпленията. Тя служи, за да гарантира, че ще има бързо и навременно разследване на определеното престъпление. Тя не може да бъде дадена отделно, без на комисията да ѝ бъде дадена функцията по разследване на престъпленията. На нея ѝ беше дадена функция по разкриване на установени закононарушения, но това е нещо различно. В България има немалко органи, които задържат. От една страна, аз не виждам това пролифериране на възможността държавни органи да задържат да води до някакъв решителен напредък в борбата с корупцията. От друга страна, това поставя тежък проблем, свързан със защитата на основните права на гражданите.\" Според нея, ако се разреши на различни структури да задържат, е възможно да се нарушат международноправните стандарти за защита на правата: \"Ако задържането си остане само полицейска работа, както и разследването на престъпления, ще продължим да можем да гарантираме в някаква разумна степен основните права на задържаните. Ако там влязат и инспектори и държавни служители, каквито са служителите на новата комисия, този процес става напълно неконтролируем и губим всякакви гаранции за спазването на международноправните стандарти за защита на правата.\"", "date": "2018.04.29", "title": "Антикорупционната комисия не трябва да получава повече права, смятат експерти"}
{"url": "https://www.dnevnik.bg/photos/2018/04/29/3170992_snimka_na_denia_ioga_na_piasuchnite_djuni/", "text": "Ентусиасти практикуват йога на дюните Самалаюка в покрайнините на Сиудад Хуарес, Мексико", "date": "2018.04.29", "title": "Снимка на деня: Йога на пясъчните дюни"}
{"url": "https://www.dnevnik.bg/sport/2018/04/29/3171047_ansambulut_specheli_dva_zlatni_medala_ot_svetovnata/", "text": "Българският ансамбъл спечели два златни медала от четвъртия кръг на Световната купа по художествена гимнастика, който се провежда в Баку. След като в събота  грабнаха сребро в многобоя , днес българките заеха първо място в отделните уреди - пет обръча и три топки с две въжета. Симона Дянкова, Елена Бинева, Мадлен Радуканова, Лаура Траатс и Стефани Кирякова получиха 19.800 точки за съчетанието си с пет обръча. Ансамбълът на Италия, който вчера триумфира в многобоя, завърши втори с 18.00 точки. Азербайджан взе бронзовите медали с оценка 17.600 точки. На три топки и две въжета българските гимнастички отново бяха далеч пред всички останали. Изпълнението им получи 19.050 точки, а Япония и Украйна с оценки по 18.000 допълниха подиума. България прибави още две сребърни отличия от турнира в Баку. В индивидуалните финали на отделните уреди Катрин Тасева завърши втора на лента, а Боряна Калейн - втора на бухалки. България заема второто място в общото класиране по медали след първите четири кръга на Световната купа. Ансамбълът, Тасева и Калейн имат пет златни, седем сребърни и шест бронзови отличия. Русия е начело с 19 златни и общи 32 медала.", "date": "2018.04.29", "title": "Ансамбълът спечели два златни медала от Световната купа в Баку"}
{"url": "https://www.dnevnik.bg/politika/2018/04/29/3171050_borisov_znael_za_poseshtenieto_na_volen_siderov_v_krim/", "text": "Лидерът на \"Атака\" Волен Сидеров е предупредил премиера Бойко Борисов, че ще ходи в Крим. \"Формално не съм длъжен, но коректно го предупредих. Той каза \"еми да, \"Атака\" си има тази политика, това си е ваша инициатива\", разказа Сидеров пред БНТ. Още при подписването на коалиционното споразумение всички са били наясно, че всяка партия ще има свое мнение по определени въпроси, обясни Сидеров разликата между позициите за анексирането на Крим на правителството и действията на коалиционния партньор \"Атака\".  Сидеров бе скоро в Крим , призна полуострова за част от Руската федерация и увери местните, че е убедил Борисов да не гони руски дипломати. \"Няма причини за изненади или представяне на нещо ново\", заяви той. \"Нещата са стабилни в управляващата коалиция. Това е най-важното и ние сме се съгласили и и приели едно нещо, че ще правим нужното. Нищо страшно не се очертава - някой да изважда България, да я разклаща, да я разцепва\", каза Сидеров. На въпроса кой е поел разноските за пътуването му той каза, че част от тях са поети от местните, а другата - лично от атакистите. \"Няма нищо страшно и опасно, да не се плашим с това колко са страшни националистите, колко е опасно да има патриоти във властта. Разбира се, ДПС е нормално да го повтарят това\", отбеляза Сидеров. Според Сидеров Русия е заявила \"номинация\" за нови технологии във въоръжаването.\"Влиза светът в нова фаза - вече излизаме от първенството на САЩ във военно отношение и светът става като че ли многоцентров\", каза лидерът на \"Атака\" и предрече съвсем скоро \"една промяна в отношенията\".", "date": "2018.04.29", "title": "Борисов знаел за посещението на Волен Сидеров в Крим"}
{"url": "https://www.dnevnik.bg/sport/2018/04/29/3171036_seltik_razbi_reindjurs_s_50_i_stana_shampion_na/", "text": "Селтик\" разгроми вечния съперник \"Рейджърс\" с 5:0 и стана шампиона на Шотландия за 49-и път. Три кръга преди края на сезона \"детелините\" си осигуриха златните медали за седма поредна година. \"Селтик\" събра 78 точки след 23-ата си победа от 35 шампионатни срещи. Тимът на Брендън Роджърс има аванс от десет точки пред \"Абърдийн\" и 13 пред \"Рейнджърс\" и \"Хибърниън\". В \"Селтик\" отбеляза петте си гола във вратата на \"Рейнджърс\" в рамките на 40 минути. Одсон Едуар даде начало на головото шоу на \"Селтик парк\" в 14-ата минута, след като засече отблизо ниско центриране от левия фланг на Киърън Тиърни. Четири минути преди края на първото полувреме френският нападател, който играе в \"Селтик\" под наем от ПСЖ, удвои аванса на своя отбор. 20-годишният футболист получи подаване на 30 метра от вратата, напредна към наказателното поле, премина покрай двама бранители на \"Рейнджърс\" и прати топката в долния десен ъгъл на Джак Алнуик. Гостите рухнаха след второто попадение и допусна трето в последната минута на редовното време за първата част. Защитата на \"Рейнджърс\" допусна поредица от грешки пред наказателното си поле. Джеймс Форест получи топката на десния фланг, направи страхотен рейд между трима противникови играчи и преодоля Алнуик с плътен удар по диагонала. Само две минути след подновяването на играта Том Роглич покачи на 4:0 с точен шут с левия крак от границата на наказателното поле след поредния карамбол пред вратата на \"Рейнджърс\". В 53-ата минута Калъм Макгрегър оформи крайния резултат. \"Селтик\" спечели втори трофей за сезона след Купата на лигата. \"Детелините\" могат да завършат сезона с требъл, тъй като им предстои финал за Купата на Шотландия с \"Мадъруел\". Роджърс вече има пет трофея във втория си сезон начело на тима от Глазгоу. Днешното дерби беше под №413. \"Селтик\" записа 155-ата си победа над \"Рейнджърс\", който е със 159 при 99 равенства. \"Детелините\" се доближиха на пет титли от рекорда на големия съперник.", "date": "2018.04.29", "title": "\"Селтик\" разби \"Рейнджърс\" с 5:0 и стана шампион на Шотландия за 49-и път"}
{"url": "https://www.dnevnik.bg/detski_dnevnik/2018/04/29/3171024_poveche_ot_60_uchenicheski_proekta_biaha_predstaveni/", "text": "Повече от 60 ученически ИТ проекта бяха представени вчера на изложението \"ТУЕС фест\", организирано от Технологично училище \"Електронни системи\" към Технически университет – София. Повече от 150 ученици от 8 до 12 клас представиха своите разработки в първото изложение на ученически проекти в училището. Сред проектите имаше приложения и чатботове с изкуствен интелект, онлайн игри, игрови конзоли, колички с автономно управление, машини с управление през интернет, роботи, симулатори, системи за виртуална реалност, защита от хакерски атаки, компютърни мрежи и системи за отдалечен достъп, и много други.", "date": "2018.04.29", "title": "Повече от 60 ученически проекта бяха представени на \"ТУЕС фест\""}
{"url": "https://www.dnevnik.bg/sport/2018/04/29/3171045_hamiltun_specheli_purva_pobeda_za_sezona_sled_kup/", "text": "Световният шампион Люис Хамилтън спечели първа победа през 2018 г. Пилотът на \"Мерцедес\" триумфира в изпълнено с купища обрати и много драма Гран при на Азербайджан. Състезанието се развиваше лошо за четирикратния световен шампион, който нямаше никакви изгледи да стигне до първото място. Късметът обаче се усмихна на британеца в инфарктните последни обиколки, в които пилотите на \"Ред бул\" се извадиха един друг от състезанието, Себастиан Фетел връчи победата на Валтери Ботас след груба грешка, но спукана гума попречи на финландеца да пресече пръв финала. Драматичният развой на битката по улиците на Баку донесе втора позиция на Кими Райконен. Финландецът беше ударен още в първата обиколка и трябваше да направи непредвидено влизане в бокса, но напредна с 16 позиции в хода на състезанието. Пилотът на \"Форс Индия\" Серхио Перес, който нямаше нито една точка от началото на сезона, допълни почетната стълбичка. Фетел остана на разочароващата четвърта позиция, след като дълго време победата му изглеждаше сигурна. Карлос Сайнц с \"Рено\" завърши пети, а дебютантът от \"Забуер\" Шарл Леклерк впечатли със седмо място и спечели наградата за пилот №1 в състезанието. \"Макларън\" беше единственият отбор извън \"Ферари\", който вкара и двамата си пилоти в топ 10. Фернандо Алонсо завърши седми, а Щофел Вандоорн - девети. Пилотът на \"Уилямс\" Ланс Строл се нареди между тях, а Брендън Хартли с \"Торо росо\" допълни зоната на точките. Само 13 от 20-те стартирали стигнаха до финала на състезанието. Емоциите в Гран при на Азербайджан започнаха още от самия старт. Фетел потегли отлично от полпозишън, следван от Хамилтън и Ботас. Зад тримата обаче се разрази истинска буря, която доведе до влизане на кола за сигурност още в първата обиколка. В третия завой се стигна до удар между Райконен и Себастиен Окон. Французинът се удари в предпазните стени и отпадна от състезанието, а финландецът трябваше да мине през бокса за смяна на предницата. Зад тях пилотът на \"Уилямс\" Сергей Сороткин беше притиснат от едни от състезателите на \"Рено\" и неволно удари Алонсо. Испанецът спука едновременно предна и задна дясна гума и едва стигна до бокса, а за руснака надпреварата приключи. В петата обиколка състезанието беше подновено. Фетел спокойно удържа първата позиция и отново започна да отваря разлика пред Хамилтън и Ботас. Зад тях се водеше много здрава битка между Макс Верстапен и Даниел Рикардо. Сайнц се възползва от това и успя да се вклини между пилотите на \"Ред бул\". В деветата обиколка и другият пилот на \"Рено\" - Нико Хулкенберг, мина пред Верстапен и Рикардо. Малко след това обаче задницата на германеца поднесе и той се удари в предпазните стени, което го извади от надпреварата. В този момент Райконен напредна до деветата позиция, а Леклерк се движеше седми. В същото време Фетел започна да прави бързи обиколи и вдигна разликата пред Хамилтън до 3.5 секунди след 13 обиколки. В 16-ата Сайнц влезе в бокса заради лошо състояние на гумите си и пилотите на \"Ред бул\" спечелиха по една позиция. Райконен продължи възхода си с изпреварване срещу Леклерк в 17-ата обиколка, а Фетел вече имаше аванс от над пет секунди. В 22-ата обиколка Хамилтън допусна грешка. Световният шампион се завъртя заради износените си губи и загуби повече от три секунди спрямо Фетел. Британецът влезе в бокса, а при завръщането си на пистата излезе трети зад Фетел и Ботас. В 35-ата минута Рикардо търпеливо изчака своя момент и изпревари Верстапен, за да вземе предимство в здравата битка за четвъртата позиция между пилотите на \"Ред бул\". Пет обиколки по-късно обаче това, което се размина няколко пъти, се случи. Рикардо и Верстапен се извадиха от състезанието, след като белгиецът смени повече от веднъж посоката си на старт-финалната права и Рикардо се заби право в задницата му. Това прати Райконен четвърти, а състезанието придоби неочакван обрат с второ влизане на кола за сигурност, след като Ботас се озова пред влезлия в бокса Фетел. Престоят на колата за сигурност се удължи повече от предвиденото, след като движещият се на шеста позиция Ромен Грожан допусна нелепа грешка. Докато загряваше гумите си, французинът изпусна болида от контрол и се удари в предпазните стени. Колата за сигурност се изтегли в 48-ата обиколка. При рестарта на надпреварата Фетел предприе прекомерно агресивна атака в опит да изпревари Ботас и излезе от трасето, което му коства цели три позиции за сметка на Хамилтън, Райконен и Перес. В този момент победата на Ботас изглеждаше сигурна. Късметът обаче за пореден път обърна гръб на финландеца. Той спука гума, преминавайки на висока скорост пред отломки от ударилите се болиди, и състезанието му приключи по кошмарен начин. С първата си победа за 2018 г. и 63-а в кариерата си Хамилтън излезе начело в генералното класиране. Той събра 70 точки и поведе с четири пред другия четирикратен световен шампион - Фетел. Райконен е трети с 48, следван от Ботас с 40 и Рикардо с 37. При конструкторите начело е \"Ферари\" със 114 точки, а \"Мерцедес\" е на втора позиция със 110. \"Ред бул\" е трети с 55 точки, следван от \"Макларън\" с 36 и \"Рено\" с 35.", "date": "2018.04.29", "title": "Хамилтън спечели първа победа за сезона след куп обрати и много драма в Баку"}
{"url": "https://www.dnevnik.bg/zelen/2018/04/29/3171019_avstraliia_zadelia_polovin_miliard_dolara_za_da/", "text": "Австралийското правителство съобщи днес, че ще похарчи 500 милиона австралийски долара (380 милиона щатски долара) през следващите години за възстановяване и опазване на Големия бариерен риф, съобщи БТА, като цитира ДПА. Парите ще бъдат използвани за възстановяване на кораловия риф, подобряване на качеството на водата, борба с вредители и увеличаване на устойчивостта на коралите към по-високи температури и ярка светлина. Най-голямата в света система от коралови рифове, с площ по-голяма от тази на Италия, е една от екосистемите с най-голямо биоразнообразие в света и дом на милиони морски форми на живот. През последните години тя страда от нашествие на вид морски звезди, известен с името \"трънен венец\", от окисление на океана и от явление, при което коралите се избелват в резултат на високите температури.  \"Рифът поддържа 64 000 работни места, донася на икономиката над 6 милиарда долара и привлича над два милиона посетители годишно\", заяви днес в ефира на австралийската телевизия Ей Би Си министърът на околната среда Джош Фрайденбърг. \"Това е природна, национална и международна икона и именно затова сме решени да я запазим за бъдещите поколения\", добави той.", "date": "2018.04.29", "title": "Австралия заделя половин милиард долара, за да възстанови Големия бариерен риф"}
{"url": "https://www.dnevnik.bg/bulgaria/2018/04/29/3171068_arheologicheski_nahodki_moje_da_zabaviat_stroeja_na/", "text": "С около две години ще се забави изграждането на АМ \"Струма\" край Благоевград ако се наложи изместване на трасето заради археологическите проучвания в района на село Покровник. Това каза в Благоевград министърът на регионалното развитие и благоустройството Николай Нанков. Той добави, че ако експертите преценят, че това е необходимо, то Министерството на регионалното развитие и благоустройството ще се съобрази с решението им. \"Процедурата ще бъде дълга и ще се забавим, тъй като ще трябва да минем през нови имоти, които нямат парцеларен план и отчуждаване. Това обаче няма да е фатално, тъй като ще се забавим с около 2 години, тоест до 2023 ще бъде готов и този Лот 3.1. Ще се забавим във времето, ще направим новите процедури, което ще ни коства голям финансов ресурс, но не можем да пренебрегваме историята, заради няколко милиона лева допълнително за бъдещото изместване\", каза още Нанков. Според регионалния министър няма гаранция, че при изместването на трасето няма отново да се попадне на археология. \"Ролята ни е много тежка в случая, защото трябва да сме балансьори, но няма да сблъскваме нито един интерес. Нека изчакаме колегите от Министерството на културата, заедно с академичната общност и археолозите да си кажат мнението, а ние ще действаме спрямо него\", добави Нанков. Според него решението по казуса би трябвало да стане ясно през следващата седмица. Финансирането на \"Струма\" в участъците Благоевград - Крупник, Кресна - Сандански и тунел \"Железница\" е на стойност 739 млн. лв. За да се осъществи проектът , Европейският съюз ще отпусне 628 млн. лв.  Останалите 111 млн. лв. са ангажимент на държавата.", "date": "2018.04.29", "title": "Археологически находки може да забавят строежа на магистрала \"Струма\" с 2 години"}
{"url": "https://www.dnevnik.bg/sport/2018/04/29/3171069_manchestur_siti_izravni_rekorda_za_nai-mnogo_pobedi_v/", "text": "Манчестър сити\" направи още една крачка към най-великия сезон в историята на Висшата лига. Тимът на Пеп Гуардиола разби \"Уест хем\" с 4:1 като гост и изравни рекорда за най-много победи в рамките на един шампионат. \"Сити\" записах 30-ия си успех от 35 мача. Досега 30 победи беше постигал само \"Челси\" при спечелването на титлата през миналия сезон. Шампионите изравниха и рекорда за най-много победи като гост - 15 на водения от Жозе Моуриньо \"Челси\" през 2004-05 г. Тимът на Гуардиола се доближи до още няколко исторически постижения. \"Сити\" има три мача на разположение - с \"Хъдърсфийл\", \"Брайтън\" и \"Саутхемптън\", за да разбие всички значими рекорди във Висшата лига извън този на \"Арсенал\" за цял сезон без загуба. \"Сити\" събра 93 точки и се доближи на две от рекорда на \"Челси\", поставен през сезон 2004-05. \"Гражданите\" вече имат 102 с един по-малко, отколкото отбелязаха сините от Лондон при спечелването на титлата през 2009-10 при Карло Анчелоти. Шампионите отвориха преднина от 19 точки пред \"Манчестър юнайтед\", който играе с \"Арсенал\" днес от 18.00 ч. Най-голямата разлика между първия и втория в крайното класиране в историята на Висшата лига са 18-те точки, с които \"червените дяволи\" изпревариха \"Арсенал\" през сезон 1999-2000. Попадения на Лерой Сане, Габриел Жезуш, Фернандиньо и автогол на Пабло Сабалета донесоха победата на \"Сити\" над \"Уест хем\". Арън Кресувел се разписа за \"чуковете\", които са 15-и в класирането с 35 точки. Преди последните си три мача за сезона тимът на Дейвид Мойс е на пет точки от зоната на изпадащите.", "date": "2018.04.29", "title": "\"Манчестър сити\" изравни рекорда за най-много победи в един сезон"}
{"url": "https://www.dnevnik.bg/bulgaria/2018/04/29/3170761_policiiata_iska_registur_na_sluchaite_s_domashno/", "text": "МВР предлага да бъде създаден регистър за случаите на домашно насилие и престъпления, основани на полов признак. Целта е подобряване на дейността по превенция и разкриване на тези деяния. Това се разбира от писмен отговор на вътрешния министър Валентин Радев. В разгара на дебатите за  Истанбулската конвенция , която  премиерът Бойко Борисов  заръча временно да бъде оттеглена,  юристи разказаха пред \"Дневник\"  за пропуските в българското законодателство, които тя може да запълни. Един от основните проблеми, който бе откроен, е липсата на обща база данни на сигналите за насилие и издадените от съда заповеди за незабавна защита. Тя според съдия Галя Вълкова може да помогне и за предотвратяване на злоупотребите със Закона за защита от домашно насилие. \"Законът за защита от домашното насилие дава правото на пострадал да се обърне към съда за защита. Ако има данни за опасност за живота или здравето му, той може да се обърне и към органите на МВР. Във вътрешното ведомство няма изградена автоматизирана информационна система, в която да се регистрират сигналите за домашно насилие, тъй като този вид деяние не е престъпление по смисъла на Наказателния кодекс\", се казва в отговора на Радев. Той допълва, че вътрешното министерство е изготвило предложение за подобряване ефикасността на полицейската дейност в областта на домашното насилие и насилие, основано на полов признак. То включва проект с няколко дейности: - създаване на автоматизирана информационна система за противодействие и превенция на престъпления, основани на полов признак, и домашно насилие - тя ще включва и актовете на домашно насилие, които не представляват престъпление от общ характер; - закупуване на хардуер за функциониране на базата данни и осигуряване на техническа поддръжка; - изготвяне на алгоритъм за оценка на риска при случаи на домашно насилие и насилие, основано на пола; - обучение на полицейски служители за работа със системата за домашно насилие; - обучение на 200 полицаи, свързано с оценка на риска по случаи на домашно насилие, както и за справяне със случаи на домашно насилие. При изпълнение на задълженията си във връзка с домашното насилие полицията ежемесечно събира информация за издадените от районните съдилища заповеди за защита. През 2017 г. се посочва още в отговора на вътрешния министър. Най-много са издадените в София - 351, следва Пловдив с 205 и Варна със 185. След това е Бургас със 163, Пловдивска област със 115, Стара Загора с 97, Плевен със 72 и Софийска област с 49 издадени заповеди за защита от съда. Валентин Радев посочва и проблемите при прилагането на Закона за защита от домашно насилие от страна на МВР, които са свързани с липса на: - национален съвет, който да координира разработването и актуализирането на проекти на стратегии, програми и планове в областта на превенцията и противодействието на домашното насилие и насилието, основано на пола, и да следи и отчита изпълнението им; - целево финансиране на дейности по превенция на домашното насилие; - работещи неправителствени организации в малките градове в страната; - кризисни центрове за настаняване на жени и деца - жертви на домашно насилие; - програми за работа с насилниците; - достатъчно обучени полицейски служители; - специализирани служители за работа с жертви на домашно насилие; - алгоритъм за изготвяне на оценка на риска; - съдействие от страна на свидетели на актове на насилие, а в някои случаи и на самата жертва. Министърът уверява, че ежегодно се обучават полицаи за работа с жертви на домашно насилие, като обучението се провежда без откъсване от работа - в курсове за актуализация на професионалната квалификация в Академията на МВР и чрез изпълнение на проекти съвместно с неправителствени организации. След проект по Норвежкия финансов механизъм в МВР са изготвени за 180 полицейски служители от цялата страна. Освен това Главна дирекция \"Национална полиция\" периодично изготвяла разпоредителни писма с конкретни указания за подобряване на дейността на служителите по прилагане на Закона за защита от домашното насилие. Имало разпореждане началниците на районните управления най-малко веднъж месечно да осъществяват контрол на работата по случаи на домашно насилие. В областните дирекции на МВР са определени по проблемите на домашното насилие, които имат задължение ежемесечно да извършват детайлна проверка на всички материали, свързани с конкретен случай на домашно насилие, избран на случаен принцип. Освен това изготвят справки, отразяващи констатациите, и обобщават информацията за осъществения контрол, като предоставят ежемесечна справка на националния координатор в МВР.", "date": "2018.04.29", "title": "Полицията иска регистър на случаите с домашно насилие"}
{"url": "https://www.dnevnik.bg/sport/2018/04/29/3171071_nadal_dade_tri_geima_na_cicipas_i_vdigna_11-a_titla_v/", "text": "Световният номер 1 Рафаел Надал продължи изключителната си серия на червени кортове и вдигна единадесетата си титла от турнира в Барселона. 31-годишният испанец даде само три гейма на гръцкия тинейджър Стефанос Циципас и спечели финала с 6:2, 6:1 само за 78 минути. Надал записа 15-а поредна победа в Барселона и 19-и последователен успех на червени кортове. Той се намира в серия от 46 поредни спечелени сетове на любимата си настилка. От 2017 г. испанският тенисист има само една загуба в 37 двубоя на клей. Лидерът в световната ранглиста спечели 87-ата си титла в световния тур на АТП от 127 финала. Той вече има 55 титли в 63-те турнира на червени кортове, в които е стигнал до последния мач. Надал спечели 33 от 39-те точки във финала с Циципас. Испанецът реализира пет от десетте си шанс за пробив - две в първия и три във втория сет, и отрази трите възможности, които се откриха пред 19-годишния грък. В своя първи финал в турнирите на АТП Циципас започна със сервис гейм на нула, но загуби следващите пет. Той спря серията на Надал за 2:5, но така и не получи шанс да върне поне единия от двата пробива и шампионът приключи сета на свой сервис. Втората част започна с два поредни пробива на Надал, след които резултатът стана 3:0. Следващият гейм беше единственият, в който световният номер 1 беше затруднен. Циципас имаше три шанса да върне единия пробив, но Надал ги отрази и поведе с 4:0. В седмия гейм се стигна до трети пробив в подаването на гръцкия тинейджър, което сложи край на мача. С тази победа Надал си гарантира запазване на първото място в световната ранглиста. Циципас ще направи скок от 19 места до рекордната в кариерата си 44-а позиция. 19-годишният тенисист участваше за пръв път в Барселона, а до тази седмица нямаше нито една победа на червени кортове при професионалистите. Той е първият грък, достигнал до финал в турнир на АТП, от Николас Калпгерулос през 1973 г.", "date": "2018.04.29", "title": "Надал даде три гейма на Циципас и вдигна 11-а титла в Барселона"}
{"url": "https://www.dnevnik.bg/bulgaria/2018/04/29/3171057_chez_predupredi_za_opiti_za_izmama_chrez_falshivi/", "text": "Клиенти на електроразпределителната компания ЧЕЗ подадоха сигнали за измамници, които се представят за служители на компанията, съобщиха от пресцентъра й. Опитите за измами са извършени чрез съмнителни електронни писма, изпратени от адреси, които нямат общо с корпоративните имейли на компаниите от дружеството, и искат събиране на несъществуващи задължения. ЧЕЗ предупреждава своите клиенти, че не събира лични данни по телефон и че всички заплащания за услуги, предоставяни от компаниите от групата ЧЕЗ в България, се извършват по установените за това начини и никога извън определените за целта места – клоновете на \"Български пощи\", касите на \"Изипей\", \"Фастпей\", чрез електроните канали на \"Ипей\", \"Трансакарт\", \"Айкарт\", CASHTERMINAL, на ATM терминали и по банков път. Компанията призовава при всяко съмнение за злоупотреби, корупционни практики и други нередности потребителите да се свързват с органите на МВР. Всеки служител на ЧЕЗ е длъжен при поискване да се легитимира със своята служебна карта, която съдържа трите имена, длъжността и снимка. На гърба й има телефонен номер, на който клиентите могат да проверят самоличността на служителя. При отказ да се предостави картата потребителят има право да поиска съдействие от полицията. Клиентите могат да се свържат с дружествата на ЧЕЗ и да получат информация на денонощен на телефон 0700 10 010 или на имейли:  klient i@cez-rp.bg  по въпроси, касаещи дейността на \"ЧЕЗ Разпределение България\" АД, и  info@cezelectro.bg  по въпроси, касаещи дейността на \"ЧЕЗ Електро България\" АД.", "date": "2018.04.29", "title": "ЧЕЗ предупреди за опити за измама чрез фалшиви имейли"}
{"url": "https://www.dnevnik.bg/sport/2018/04/29/3171076_levski_pobedi_beroe_s_40_v_bitkata_za_tretoto_miasto/", "text": "Левски\" постигна убедителна победа с 4:0 срещу \"Берое\" в борбата за бронзовите медали в Първа лига. Сините записаха първи успех в Стара Загора от шест години насам и изместиха днешния си съперник от третото място. Тимът на Делио Роси събра 57 точки и поведе с две пред \"Берое\". Кой ще завърши на трета позиция е единствената останалa въпросителна в челната шестица преди последните четири кръга от сезона. Шампионът \"Лудогорец\" има 84 точки и още тази вече може да си гарантира седма поредна титла, ако ЦСКА не победи \"Ботев\" (Пловдив). Червените имат 71 точки преди гостуването си в кв. \"Коматево\". \"Ботев\" е пети с 46 точки, а \"Верея\" заема шестата позиция с 36 точки. Централният защитник Давид Яблонски откри резултата в Стара Загора с деветия си гол за сезона. Чехът отбеляза страхотно попадение в 21-ата минута след мощен шут от воле при лошо отбита от защитата на \"Берое\" топка, която влетя в горния десен ъгъл на вратата. В последната минута на полувремето Жорди Гомес вкара един от най-красивите голове през сезона. Габриел Обертан задържа между няколко играчи на \"Берое\" и подаде на бившия халф на \"Уигън\", който стреля с левия крак от около 25 метра, топката се отби в напречната греда и влетя в мрежата. \"Берое\" опита да покаже по-активна игра след почивката, но не успя да създаде почти нищо интересно пред Божидар Митрев. \"Левски\" можеше да увеличи аванса си в 64-ата минута, но откъсналият се зад защитата Обертан беше спрян с несъществуваща засада. Четири минути преди края на редовното време сините все пак стигнаха до трето попадение. Роман Прохазка беше оставен да шутира на десетина метра от вратата, а Георги Аргилашки позволи топката да влезе в близкия му ъгъл. Прохазка стана третият най-резултатен чужденец в историята на \"Левски\". 29-годишният словак има 22 гола със синята фланелка в елита на българския футбол. С повече от него са само Седрик Бардон (24) и Гара Дембеле (26). В 89-ата минута Антони Белмонт и Паулиньо направиха много добра комбинация, при която бразилецът беше изведен вляво и с отлично насочен удар по тревата оформи крайния резултат.", "date": "2018.04.29", "title": "\"Левски\" победи \"Берое\" с 4:0 в битката за третото място"}
{"url": "https://www.dnevnik.bg/sport/2018/04/29/3171075_s_gol_v_92-ata_minuta_junaited_pobedi_arsenal_v/", "text": "С гол в 92-ата минута \"Манчестър юнайтед\" победи \"Арсенал\" с 2:1 в последния голям мач на Арсен Венгер във Висшата лига. \"Артилеристите\" бяха близо да измъкнат точка на \"Олд трафорд\" с най-младия състав в елита на английския футбол от 2011 г., след като Пол Погба откри резултата в 15-ата минута, а Хенрик Мхитарян изравни малко след почивката. Резервата Маруан Фелайни обаче донесе трите точки на \"червените дяволи\" и гарантира участието им в Шампионската лига през следващия сезон. Тимът на Жозе Моуриньо събра 77 точки и преди последните си три мача за сезона има преднина от 11 точки пред петия \"Челси\". \"Юнайтед\" до голяма степен си подпечата и второто място в крайното класиране, след като поведе с пет точки на третия \"Ливърпъл\", който е изиграл и един мач повече. \"Манчестър юнайтед\" и неговите фенове показаха голямо уважение към Венгер, който ще напусне \"Арсенал\" след близо 22 години начело на лондонския клуб. Двубоят започна с жест към французина от двамата му най-големи съперници в професията - сър Алекс Фъргюсън и Жозе Моуриньо. Португалецът го съпроводи до близкия край на терена, където легендарният шотландец му връчи награда от името на клуба. Публиката, която беше изпълнила 75-те хиляди места на \"Олд трафорд\", посрещна и изпрати Венгер с аплодисменти. С мисъл за реванша с \"Атлетико\" в Лига Европа \"Арсенал\" започна мача с девет играчи под 23 години, сред които четирима тинейджъри. Гранит Джака сложи капитанската лента, а останалите титуляри бяха Давид Оспина, Ектор Белерин, Калъм Чеймбърс, Константинос Мавропанос, Сеад Колашинац, Ейнсли Мейтланд-Найлс, Рийс Нелсън, Алекс Иуоби, Хенрих Мхитарян и Пиер-Емерик Обамеянг. Средната възраст на състава беше 24 години и 67 дни. За последно по-ниска средна възраст - 24 години и 65 ди - имаше отборът на \"Арсенал\", който загуби с 2:8 на \"Олд трафорд\" през август 2011 г. В състава на Моуриньо нямаше изненади. Давид де Хеа беше на вратата, а Антонио Валенсия, Крис Смолинг, Виктор Линдельоф и Ашли Йънг оформиха четворката в отбрана. Неманя Матич, Андер Ерера и Пол Погба действаха в центъра на терена, а пред тях бяха Джеси Лингард, Алексис Санчес и Ромелу Лукаку. \"Юнайтед\" имаше надмощие през по-голямата част от двубоя. Още в четвъртата минута Погба се озова на позиция за удар в наказателното поле, но не уцели добре топката. В 16-ата минута по-активната игра на домакините даде резултат. Лукаку центрира към далечната греда, където Санчес стреля с глава. Топката се отби в страничната греда, но Погба направи добавка на три метра от голлинията. В 20-ата минута \"Арсенал\" организира първата си по-опасна атака. Мхиатрян получи пространство за удар по диагонала на десетина метра от вратата, но прати топката около метър встрани. Втората част на полувремето премина в малко по-спокойно темпо. Публиката се раздвижи чак в 40-ата минута, когато Йънг проби отляво и опита центриране. Топката се насочи към близкия ъгъл на вратата, но за късмет на Оспина срещна гредата. Пет минути след почивката обаче \"Арсенал\" успя да изравни. Играчите на \"Юнайтед\" сбъркаха при изнасянето на топката, Мхитарян получи на скорост от Джака, напредна към наказателното поле и с отлично насочен удар по тревата насочи топката в далечния ъгъл. Моутиньо реагира веднага с включването на Маркъс Рашфорд вместо Лукаку а четвърт час по-късно в игра се появиха Антони Марсиал и Фелайни. Влизането на последните двама се отрази положително на \"Юнайтед\". Французинът раздвижи доста играта на отбора по левия фланг, а Фелайни донесе предимство при високите топки в наказателното поле.  В добавеното време на мача обаче поредното центриране в наказателното поле даде резултат. Йънг завъртя топката от левия фланг, а Фелайни надскочи бранителите на \"Арсенал\" и с глава насочи технично топката над плонжиралия Оспина.", "date": "2018.04.29", "title": "С гол в 92-ата минута \"Юнайтед\" победи \"Арсенал\" в последния голям мач на Венгер във Висшата лига"}
{"url": "https://www.dnevnik.bg/photos/2018/04/29/3170952_fotogaleriia_malkite_budisti_v_tailand/", "text": "Златни чадъри, извезани с мъниста и цветя, осигуряват сянка за момчета, най-малките сред които са на 7 години, качени върху раменете на бащите си. Те преминават през планинското селище Мае Хонг Сон, което се намира в северната част на Тайланд.", "date": "2018.04.29", "title": "Фотогалерия: Малките будисти в Тайланд"}
{"url": "https://www.dnevnik.bg/zdrave/2018/04/29/3171078_na_mesta_e_nevuzmojno/", "text": "Лекарите вече са задължени да попълват електронно рецептите за лекарства по Здравна каса и да ги разпечатват за пациентите. Оказва се обаче, че на места това е невъзможно, показва репортаж на Би Ти Ви. Д-р Павлина Калчева е личният лекар на четири села още от 1988 г. Основният ѝ кабинет е в здравната служба в село Михалич, където работи и живее. Има близо 1000 пациенти и обикаля селата с училищен автобус или с автомобил на познат. Всеки път носи документи, спешна аптечка, глюкомер, апарат за кръвно, касов апарат и кардиограф, но не може да носи и компютър, и принтер. Затова д-р Калчева продължава да пише рецепти на ръка и вече има проблеми в местни аптеки. От Здравната каса обясняват, че промяната е заложена от лекарския съюз с поет ангажимент да се изпълнява от всички. Те допълват, че изписването на лекарствата така или иначе е съпроводено с амбулаторен лист, който отдавна се попълва електронно и се разпечатва за подпис от пациента. От Фармацевтичния съюз пък твърдят, че промяната противоречи на наредбата за предписване и отпускане на лекарства, в която електронното попълване и разпечатване на рецепта е възможност, а не задължение. Това създава ситуация, в която ако в аптеката някой дойде с рецепта на ръка, аптеката не би следвало да я върне. Също така е спорно дали има санкции за аптеката ако отпусне лекарствата по нея, твърдят фармацевтите. Общото мнение е, че електронизацията така или иначе трябва да се случи. Въпросът е как и дали ще помогне на лекари като д-р Калчева в работата, защото желаещи да заемат местата им няма.", "date": "2018.04.29", "title": "На места е невъзможно електронното попълване на рецепти, казват лекари"}
{"url": "https://www.dnevnik.bg/sviat/2018/04/29/3170706_sasht_i_bundesverut_sa_nedovoleni_che_germaniia_bavno/", "text": "Германия увеличава разходите си за отбрана до 2022г. с почти 13%, но въпреки това обещанието в следващите четири години това перо от бюджета да достигне 2% от БВП няма да бъде спазено. Нещо повече - изчисленията показват, че от 2020г. този дял започва да намалява. Новината бе разпространена, докато във Вашингтон канцлерът Ангела Меркел се срещаше с президента Доналд Тръмп, който настойчиво иска европейските партньори в НАТО да заделят повече за сигурността си. В края на седмицата източници от министерството на отбраната заявиха пред \"Ройтерс\", че не са доволни от отпуснатия им бюджет и ако през 2019г. не получат още средства, ще трябва да отложат поне една от големите си международни програми за въоръжаване. За 2019г. от министерството договориха по-добър от очаквания резултат, но след свиване на разходите през последните 25 години продължава недостигът за модернизиране на въоръжение и оборудване, казват източниците на агенцията. Изчисления на \"Фаненшъл таймс\", основаващи се на бюджетните планове на Берлин, показват, че от сегашните 38.9 млрд. евро през 2022г. бюджетът да отбрана ще се увеличи до 43.9 млрд. годишно. \"Без съмнение не сме там, където бихме искали и знаем за това\", каза Меркел на пресконференцията след разговорите с Тръмп. Американският президент каза, че са обсъждали \"ангажимента [на европейските партньори от срещата на НАТО в Уелс през 2014г.] да спазят обещанието си за 2% - а надявам се и повече - от БВП, защото носим по-голямо натоварване, отколкото би трябвало - защитаваме Европа и все пак плащаме далеч повече от всеки друг\". Ако се вземат предвид прогнозите на МВФ за развитие на германската икономика, в следващите 4 години се оказва, че за отбрана ще се заделят малко над 1% от БВП, като между 2020 и 2022 година този дял леко ще намалява. В Уелс германското правителство обеща да достигне 2% от БВП за 10 години. От тогавашната среща на натовските лидери - веднага след анексирането на Крим от Русия - бюджетът за отбрана се увеличи от 32.8 на 36.9 млрд. евро миналата година, но това си остава 1.2% от БВП. Берлин обеща да състави две дивизии с по 5 бронетанкови бригади до 2032г. като част от новата инициатива на НАТО за засилване дългосрочните отбранителни възможности на НАТО. Миналата година Меркел каза на срещата на лиерите от Г-7, че \"в значителна степен времето, когато напълно разчитахме на други, отмина и ние, европейците, трябва наистина да вземем съдбата си в собствените си ръце\". Тези силни думи засега не се подкрепят от решителни действия за засилване на Бундесвера. В коалиционното споразумение със социалдемократите от февруари се предвижда умерено повишаване на разходите за отбрана и обещание за оборудване на армията \"по възможно най-добрия начин\" без, обаче, да се посочва нещо по-конкретно. Социалистите водиха предизборна кампания с предупреждения, че обещанията на канцлера щели да хвърлят страната \"в нова надпревара във въоръжаването\". Оценката на състоянието на въоръжените сили на най-силната икономика в Европа не е добро. Според официален доклад от февруари на Ханс-Петер Бартелс, отговарящият за отбрана в Бундестага, състоянието на оборудването и въоръжението е \"драматично лошо\". В края на 2017г. в готовност за употреба са били само малка част от няколко ключови оръжейни системи, нито една от шестте подводници не е в оперативно състояние, нито един от транспортните самолети A-400M не може да лети. Източниците на \"Ройтерс\" от отбранителното министерство казват, че \"значителното увеличение на разходите не е задоволително, когато се сравни с огромните нужди за модернизация\". От ведомството казват, че министър Урсула фон дер Лейен е наредила средствата да се насочат приоритетно къз дигинализацията и личното въоръжение на войниците. Но това означава, че поне една от планираните програми за поръчки за местни и чуждестранни доставчици ще трябва да изчака. Такива са строителството на нови бойни кораби и тежкотоварни хеликоптери. В четвъртък Германия и Франция подписаха споразумение да продължат със съвместното разработване на нов боен самолет. В сряда бюджетните планове ще бъдат обсъждани на правителствено заседание в Берлин.", "date": "2018.04.29", "title": "САЩ и Бундесверът са недоволни, че Германия бавно увеличава разходите за отбрана"}
{"url": "https://www.dnevnik.bg/sport/2018/04/29/3171084_mechtite_na_napoli_za_titla_ugasnaha_burzo_sled_tejka/", "text": "Мечтите на \"Наполи\" за първа титла от 28 години угаснаха само седем дни, след като бяха съживени с  победа в дома на шампиона \"Ювентус\".  Тимът от Неапол допусна тежка загуба с 0:3 от \"Фиорентина\", която го остави на четири точки от първото място. \"Ювентус\" се нуждае от две победи в оставащите три кръга, за да стане шампион за седма поредна година. За \"стара госпожа\" предстоят две домакинства - срещу \"Болоня\" и \"Верона\", и гостуване на \"Рома\" между тях. В събота тимът на Масимилиано Алегри  измъкна драматична победа с 3:2 срещу \"Интер\" в Дерби д'Италия  и събра 88 точки. \"Наполи\" има 84 пред последните си три мача за сезона - срещу \"Торино\", \"Сампдория\" и \"Кротоне\". Кошмарът за \"Наполи\" във Флоренция започна с директен червен картон на Калиду Кулибали в осмата минута и продължи с три гола на Джовани Симеоне. 22-годишният син на треньора на \"Атлетико\" (Мадрид) Диего Симеоне отбеляза първия си хеттрик в италианския футбол. Кулибали беше изгонен, след като фаулира Симеоне, който се откъсваше сам срещу вратаря Хосе Рейна. Първоначално реферът посочи дузпа, но след видеопреглед отсъди пряк свободен удар пред наказателното поле\" Той не доведе до гол за \"Фиорентина\", но остави \"Наполи\" в много тежка ситуация. В 34-ата минута усилията на домакините да стигнат до гол дадоха резултат. Симеоне получи страхотен 60-метров пас от левия бек Кристиано Бираги, измъкна се зад защитата и прати топката между краката на Рейна. След доста пропуски \"Фиорентина\" отбеляза втори гол в 62-ата минута. След центриране от корнер топката се отби в гърба на Лонрецо Инсиние и се насочи към вратата. Рейна изби с крак, но Симеоне направи добавка на метър от голлинията. В 93-ата минута Себастиан Кристофоро изведе Симеоне зад защитата на \"Наполи\", която проспа включването на аржентинеца. Той се устреми сам срещу Рейна и спокойно насочи топката в далечния ъгъл. \"Фиорентина\" събра 54 точки след 15-ата си победа в 35 шампионатни мача. Тимът от Флоренция изостава с четири от шестия \"Сампдория\", който затваря зона \"Европа\".", "date": "2018.04.29", "title": "Мечтите на \"Наполи\" за титла угаснаха бързо след тежка загуба във Флоренция"}
{"url": "https://www.dnevnik.bg/photos/2018/04/29/3170982_fotogaleriia_svetovnite_snimki_na_denia_-_28_-_29/", "text": "Момент от репетиция на ученици по кунг фу от манастира \" Шаолин \" за участие във вечерно екшън теливизионно шоу в Джънджоу, Китай.", "date": "2018.04.29", "title": "Фотогалерия: Световните снимки на деня - 28 - 29 април 2018 г."}
{"url": "https://www.dnevnik.bg/sport/2018/04/29/3171092_zaguba_na_cska_v_plovdiv_donese_sedma_poredna_titla_na/", "text": "Лудогорец\" стана футболен шампион на България за седма поредна година. Тимът от Разград си гарантира титлата четири кръга преди края на сезона, след като ЦСКА загуби с 1:2 от \"Ботев\" (Пловдив) и остана на 13 точки от първото място. Червените можеха да отложат с един кръг коронясването на \"Лудогорец\", но пропуснаха дузпа в 95-ата минута на мача. Тимът на Стамен Белчев записа трети пореден мач без победа след равенствата с \"Берое\" (1:1) и \"Левски\" (2:2) и продължи срива си след  загубата от \"Лудогорец\" с 2:3 в Разград  и  отпадането от \"Левски\" за Купата на България. Жоао Пауло откри резултата на стадиона в кв. Коматево в 31-ата минута. Хеан Бланко изравни три минути след почивката. Равенството обаче се задържа само седем минути, преди Стивън Петков отново да изведе домакините напред със страхотен гол от воле. В 77-ата минута \"Ботев\" пропусна страхотна възможност да реши мача с трети гол, след като Пауло се откъсна очи в очи с вратаря Витаутас Черниаускас, но стреля покрай вратата. Футболистите на ЦСКА изиграха поредния си неубедителен мач и през по-голямата част от мача нямаха ясна иедя как да стигнат до чисто голово положение. Едва в последните десетина минути гостите успяха да осъществят натиск, който не доведе до нищо повече от няколко блокирани удара. Малко след изтичането на добавените три минути главният съдия Драгомир Драганов отсъди дузпа за игра с ръка на Веселин Минев на голлинията и изгони защитника на \"Ботев\" с директен червен картон за предотвратяване на гол. Вратарят Даниел Кайзер обаче спаси удара от бялата точка на Хеан Бланко. Трите точки срещу ЦСКА оставят \"Ботев\" в битката за Лига Европа. \"Канарчетата\" събраха 49 точки и се доближиха на четири точки от \"Берое\", който е четвърти. По-рано днес тимът от Стара Загора  загуби с 0:4 от \"Левски\" в битката за третото място  и изостана с две точки от сините. Ако \"Левски\" спечели Купата на България, четвъртата позиция ще даде шанс за участие в евротурнирите чрез бараж със седмия в крайното класиране на Първа лига.", "date": "2018.04.29", "title": "Загуба на ЦСКА в Пловдив донесе седма поредна титла на \"Лудогорец\""}
{"url": "https://www.dnevnik.bg/sport/2018/04/29/3171135_sled_deset_godni_bez_titla_francuzoika_specheli/", "text": "Французойката Полин Пермантие спечели турнира на червени кортове в Истанбул и сложи край на десетгодишно чакане за титла. 32-годишната тенисистка победи Полона Херцог от Словения с 6:4, 3:6, 6:3 в много оспорван финал, който продължи 2.13 ч. Двубоят премина през здрава битка, доста обрати и 23 точки за пробив. Пермантие реализира седем от 12-те възможности, които имаше в подаванията на Херцог, а 27-годишната словенка се възползва при шест от своите 11 шанса. Пермантие, която заема 122-ото място в световната ранглиста, имаше само две победи в 17-те си мача през сезона преди турнира в Истанбул. Французойката стартира с бърза победа с 6:2, 6:2 срещу участващата с \"уайлд кард\" Айла Аксу, а във втория кръг спечели в три срета срещу представителката на Казахстан Юлия Путинцева - 6:2, 2:6, 6:3. В четвъртфиналите Парментие отстрани поставената под номер 1 в турнира Каролин Вознячки след 6:4, 3:6 и отказване на шампионката от Australian Open преди началото на третия сет. В полуфиналите 122-ата в света се справи със седмата в схемата Ирина-Камелия Бегу - 6:3, 6:4. Финалът противопостави за втори път Парментие и Херцог. Първата им среща беше през 2011 г. в турнира на клей в Богота и отново предложи страхотна битка, спечелена от словенката с 6:7 (2), 7:6 (10), 6:2 след няколко спасени мачболи. Парментие записа трета победа в третия си финал в турнирите на WTA. Другите й две титли също бяха спечелени на червени кортове - в Ташент през 2007 г. и в Бад Гащайн през 2008 г. Херцог допусна трета загуба в петия си финал. След триумфа в Истанбул Парментие ще напредне с 46 места в ранглистата до №76. Херцог ще направи скок от 13 позиции до №62.", "date": "2018.04.29", "title": "След 10 години без титла французойка спечели тенис турнира в Истанбул"}
{"url": "https://www.dnevnik.bg/sport/2018/04/29/3171177_lebron_djeims_prati_klivland_napred_v_pleiofite_s_45/", "text": "Кливланд кавалиърс\" е последният участник във втория кръг на плейофите в Националната баскетболна асоциация (НБА). \"Кавалерите\" се промъкнаха напред след победа със 105:101 у дома в решаващия седми мач с \"Индиана пейсърс\". Леброн Джеймс остана на игрището от първата до последната минута и поведе своя отбор към следващата фаза с 45 точки, девет борби, седем асистенции и четири откраднати топки. Лидерът на \"Кливланд\" отбеляза 16 от 25-те си опита за кош от игра и беше точен при 11 от 15-те си изстрела от наказателната линия. Тристан Томпсън също изигра ключова роля. След като почти не попадаше в ротацията на Тайром Лу от началото на плейофите, центърът поличи място в стартовия състав и се отплати с 15 точки и 10 борби. Кевин Лав вкара четири тройки от седем опита и добави 14 точки. За \"Индиана\" над всички отново беше Виктор Оладипо, който завърши с 30 точки, 12 борби, шест асистенции и две откраднати топки. Дарън Колисън също изигра силен мач в атака и добави 23 точки. \"Кливланд\" започна страхотно мача и спечели първата четвърт с 31:19. Доминацията на \"кавалерите\" продължи и разликата стигна 14 точки във втората част. Джеймс вкара всеки един от първите си седем изстрела в двубоя и още до почивката имаше 26 точки. \"Индиана\" обаче много бързо успя да стопи изоставането си след почивката и дори поведе с три точки в средата на третата четвърт. \"Кливланд\" влезе в заключителните 12 минути с минимален аванс от две точки. Домакините започнаха последната четвърт със силна серия, която отвори разлика от 12 точки. Гостите успяха да се доближат на четири в края, но \"Кливланд\" все пак успя да удържи победата. Леброн Джеймс преодоля първия кръг за 13-и път при 13-ото си участие в плейофите. \"Кливланд\", който излезе в този мач с 34-ия си различен състав през сезона, записа десета поредна победа срещу отбори от Източната конференция в директни елиминации. В полуфиналите на изток \"кавалерите\" ще се изправят срещу лидера в конференцията след редовния сезон \"Торонто раптърс\". Канадският тим трябваше да мине през шест мача, за да елиминира \"Вашингтон уизърдс\". В другия полуфинал на изток \"Бостън селтикс\" ще играе с \"Филаделфия 76\". Двубоите от втория кръг в Западната конференция противопоставят  шампиона \"Голдън стейт уориърс\" срещу \"Ню Орлиънс пеликанс\"  и \"Хюстън рокетс\" срещу \"Юта джаз\".", "date": "2018.04.29", "title": "Леброн Джеймс прати \"Kливланд\" напред в плейофите с 45 точки в седмия мач с \"Индиана\""}
