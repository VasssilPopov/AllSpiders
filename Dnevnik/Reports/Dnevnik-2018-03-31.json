{"url": "https://www.dnevnik.bg/sport/2018/03/31/3156206_mesi_i_suares_spasiha_barselona_ot_purva_zaguba_v_la/", "text": "Барселона\" беше много близо до първата си загуба за сезона в Ла Лига, но се спаси по невероятен начин в гостуването на \"Севиля\". Две минути преди края каталунците изоставаха с 0:2 на \"Рамон Санчес Писхуан\", но с голове на звездите си Луис Суарес и Лионел Меси стигнаха до точката. \"Севиля\" направи много силен мач и беше близо до сензацията. Тимът на Винченцо Монтела поведе с голове на Франко Васкес и Луис Муриел, но това не се оказа достатъчно. За \"Барселона\" това е 17-а точка, спечелена от губеща позиция през този сезон, нито един друг отбор няма подобно постижение. \"Барселона\" записа второ равенство в последните си пет мача и води с 12 точки пред \"Атлетико\" (Мадрид). \"Дюшекчиите\" обаче са с мач по-малко. Третият \"Реал\" (Мадрид) е с 13 точки зад \"Барселона\". Въпреки грешната стъпка каталунците нямат загуба в Ла Лига от 8 април 2017 г. – 37 поредни срещи. Треньорът на \"Барселона\" Ернесто Валверде даде почивка на звездата Меси, но играта на тима преди почивката не вървеше. Каталунците създадоха някои опасности основно чрез Суарес и Коутиньо, но бяха предвидими. За сметка на това \"Севиля\" използва всичките си шансове по отличен начин. В 36-ата минута Кореа напредна отляво и намери непокрития Франко Васкес, а той с точен удар откри резултата. До края на първата част \"Барселона\" пропусна два шанса чрез Суарес, а на метър от вратата Юмтити се размина с топката. Второто полувреме започна още по-зле за \"Барселона\" и в 49-ата минута тимът вече изоставаше с два гола. Луис Муриел се оказа най-съобразителен в наказателното поле, когато Тер Стеген изби една топка право напред. В този момент на терена се появи Меси, който имаша задача да помогне на отбора да се спаси от загуба. Аржентинецът се включи с огромно желание и веднага промени облика на отбора. Въпреки това защитата на андалусийците се справяше и минутите минаваха. В 88-ата минута след продължително разбъркване Суарес засече топката в мрежата и върна надеждите на \"Барселона\". 60 секунди по-късно гостите получиха раво да изпълнят фаул около границата на наказателното поле. Меси си заложи топката и с прекрасен удар донесе точката на \"Барселона\". За аржентинеца това беше седми гол с удар извън наказателното поле през сезона. Освен това Меси реализира за четвърти път от свободен удар.", "date": "2018.03.31", "title": "Меси и Суарес спасиха \"Барселона\" от първа загуба в Ла Лига за сезона"}
{"url": "https://www.dnevnik.bg/biznes/2018/03/31/3156064_uiskito_e_nai-predpochitaniiat_vnosen_alkohol_v/", "text": "От всички видове вносни спиртни напитки в България най-много се купува уиски. Пазарният му дял е 56% от общия обем вносен алкохол и възлиза на 6.5 млн. литра през 2016 г. и на около 6.8 млн. литра през 2017 г. Стойността на внесеното уиски през миналата година е над 135 млн. лв., което е ръст от 12% спрямо предходната. Това сочат данни на Асоциацията на вносителите и търговци на спиртни напитки, предоставени на БТА.  Според справката около 30% от българите във възрастовата група между 18 и 43 години, или почти всеки трети консумира уиски редовно, но с нарастването на възрастовата граница - между 35 и 54 години - консумацията намалява почти двойно. Въпреки това общо за пълнолетната част от нацията се падат по  . Също така мъжете и жените консумират почти еднакво количество уиски, което е феномен за България, коментират от асоциацията. Според експертите \"българите се насочват към уискито, защото е сходно по алкохолен градус с националния феномен - ракията, както и заради чувството за престиж и достъпен лукс\". В   след уискито са също и водката и узото съответно с пазарен дял от 18% и 14%. Най-висок е делът на внасяното у нас уиски от Шотландия - 61%. Следват ирландското с 21% и американското - 16%. И за ЕС като цяло абсолютен лидер в производството и износа на уиски е Великобритания с производствена стойност над 3.7 млрд. евро за годината. Около девет на всеки десет бутилки уиски, произведени в ЕС, идват от Острова. Продажбите от износ в други държави са за близо 5 млрд. евро, 70% от тях - в ЕС, показва справка на Евростат. Лидерството по внос на уиски държи Франция с внос на стойност от 750 млн. евро, следвана от Германия с 441 млн. евро, Испания за 372 млн. евро, Холандия с 264 млн. евро и Полша със 128 млн. евро, отчита Евростат. Средно по  , отчита още европейската статистическа служба.  В Европейския съюз през 2016 г. са произведени общо около 630 милиона литра чист 100-процентов алкохол, което е с 90 милиона литра по-малко в сравнение с 2015 г. През 2016 г. производството на уиски в ЕС е възлизало на 4.4 млрд. евро, отчита анализът на Евростат. За страни извън ЕС са изнесени бутилки за над 4.3 млрд. евро, като основна дестинация са били САЩ с износ за 1.4 млрд. евро, следвани от Сингапур (306 млн. евро), Тайван (220 млн. евро) и Обединените арабски емирства (187 млн. евро).", "date": "2018.03.31", "title": "Уискито е най-предпочитаният вносен алкохол в България"}
{"url": "https://www.dnevnik.bg/photos/2018/03/31/3110097_snimka_na_denia_bombardirovkite_nad_sofiia_po_vreme_na/", "text": "Така са изглеждали бомбардировките над София по време на Втората световна война на 31 март 1944 г., показва кадър от архива на \"Асошиейтед прес\".", "date": "2018.03.31", "title": "Снимка на деня: Бомбардировките над София по време на Втората световна война"}
{"url": "https://www.dnevnik.bg/sport/2018/03/31/3156074_totnum_podpisa_s_kompaniia_za_dobavki_koiato_shte/", "text": "Английският футболен клуб \"Тотнъм\" прави поредния си добър сезон във Висшата лига, а представянето на терена води до ангажирането и на поредица от партньори. \"Шпорите\" съобщиха, че вече работят с фирмата Maurten, която е специализирана в добавките и подпомагането на по-доброто представяне на футболистите. \"Благодарение на Maurten нашите футболисти ще приемат техните гелове, богати на въглехидрати и енергия преди мачове и в почивката на двубоите\", съобщиха от \"Тотнъм. Според лекаря на клуба д-р Шабаз Мугал \"Тотнъм\" постоянно търси начини как да подобри представянето на отбора и на играчите от първия тим. Преди време \"шпорите\"  подписаха договор с компания за матраци , които да помогнат на футболистите да имат по-качествен сън. Подобни гелове, каквито \"Тотнъм\" вече ще ползва, отдавна са практика в други спортове като колоезденето. Те се разграждат бързо в тялото и се приемат 15 минути преди по-сериозно физическо усилие. Според докторът на \"Тотнъм\" ефектът на геловете е между 30 и 45 минути. \"Тотнъм\" се намира на четвърто място във Висшата лига и ще играе полуфинал за Купата на Англия. В неделя тимът гостува на \"Челси\".", "date": "2018.03.31", "title": "\"Тотнъм\" подписа с компания за добавки, която ще подпомага по-доброто представяне в мачовете"}
{"url": "https://www.dnevnik.bg/politika/2018/03/31/3156077_spored_iliiana_iotova_bulgarskata_poziciia_po_sluchaia/", "text": "Българската позиция по случая Скрипал е правилната, разумната и работещата позиция, заяви в интервю по БНР вицепрезидентът Илияна Йотова днес. За разлика от по-голяма част от Европа,  българското правителство реши да не гони руски дипломати  от страната след международния скандал, предизвикан от  отравянето на двойния агент Сергей Скрипал  във Великобритания. \"В днешно време, когато борбата с тероризма, международните конфликти са буквално пред вратите ни, една такава позиция от страна на българската държава, която запазва авторитета си сред европейските партньори, а от друга страна запазва възможността да бъде посредник в отношенията с Русия, е не просто разумната, а работещата позиция\", каза Йотова. Тя подчерта, че към момента няма европейски документ, който задължава държавите от Европейския съюз да имат единна позиция по казуса, а всяка страна е оставена да действа според собствените си външнополитически интереси и приоритети. България не е единствената държава, запазила особен вид неутралитет, предприемайки най-слабата мярка с извикването на посланика ни в Москва за консултации, коментира вицепрезидентът и даде примери с реакциите на страни като Малта, Люксембург и Словакия. Според Йотова, Съветът по сигурността към Министерския съвет е проявил мъдрост, а \"единството в Европа не бива да бъде свещена крава\". По думите й е имало е много случаи, в които подобно единство не е било проявявано и спрямо България. \"Наясно сме, че една голяма част от кампанията за излизането на Великобритания беше проведена и на гърба и на гражданите от Източна Европа. Не искам да правя този паралел, но когато говорим за единство, трябва да бъдем много внимателни. Единство под ултиматум и натиск няма как да бъде постигнато.\", заяви вицепрезидентът.", "date": "2018.03.31", "title": "Според Илияна Йотова българската позиция по случая \"Скрипал\" е \"разумна и работеща\""}
{"url": "https://www.dnevnik.bg/photos/2018/03/31/3156065_fotogaleriia_motocikletisti_i_velosipedisti_prevzeha/", "text": "Мотоциклетисти и велосипедисти превзеха София в първия пролетен ден тази пролет.", "date": "2018.03.31", "title": "Фотогалерия: Мотоциклетисти и велосипедисти превзеха София"}
{"url": "https://www.dnevnik.bg/bulgaria/2018/03/31/3156080_dogan_na_rojdeniia_si_den_miroljubiv_sum_no_ako_mi/", "text": "По природа съм миролюбив човек, но ако някой ми посегне, ще отвърна\", това е казал почетният председател на ДПС Ахмед Доган пред гостите на тържеството на своя рожден ден в четвъртък, твърди сайтът  24rodopi.com . Изданието не посочва в какъв контекст са били думите му. Според публикацията, Ахмед Доган обаче обърнал сериозно внимание на международната обстановка. \"Аз не съм привърженик на това, което Русия направи в Крим, но не съм безразличен към това, което прави Западът. Русия може да е всякаква, но е сила, фактор, с който ние трябва да се съобразяваме\", отбелязал почетният председател на ДПС. По думите му върви ново прегрупиране на световните сили, в което нова роля искат да играят Русия, Венецуела, Иран и Китай. Европа също търсела своето място, но тя вече не била толкова силна. \"Това нещо, което се случва ме притеснява, светът не отива на добре, на лошо е\", обобщил Доган. Той посочил, че не харесва и това, което става в Турция.", "date": "2018.03.31", "title": "Доган на рождения си ден: Миролюбив съм, но ако ми посегнат, ще отвърна"}
{"url": "https://www.dnevnik.bg/video/2018/03/31/3156073_video_otkrivaneto_na_motosezon_2018/", "text": "Мотосезонът днес официално беше открит в цялата страна, но най-мащабна беше проявата в София. Откриването на мотосезона беше последвано от шествие от пл. \"Александър Невски\" до околовръстния път при резиденция \"Бояна\". Там цял ден ще има демонстрации на майсторска каране и състезания по затворен маршрут. Атмосфера от събитието можете да видите във видеото.", "date": "2018.03.31", "title": "Видео: Откриването на Мотосезон 2018"}
{"url": "https://www.dnevnik.bg/sviat/2018/03/31/3156092_pretursen_samolet_predizvika_nov_skandal_mejdu_rusiia/", "text": "Отношенията между Великобритания и Русия, обтегнати и без това, заради  случая с отравянето на бившия руския агент Сергей Скрипал  и дъщеря му, се влошиха допълнително, заради претърсване на самолет на \"Аерофлот\" на летище \"Хитроу\" в Лондон вчера. От руското министерство на транспорта заявиха, че ще поискат официално обяснение от Великобритания. Посолство на страната в Лондон вече протестира по случая. От Министерството на транспорта искат да знаят какво точно се е случило снощи и защо. \"Ако няма обяснение, руската страна ще оцени действията срещу нашия самолет за неправомерни и си запазва правото да предприеме аналогични мерки срещу британските авиокомпании\", се казва в официалната позиция на ведомството. В отговор британският държавен министър по сигурността Бен Уолъс обяви, че става дума за рутинна операция, предадоха Ройтерс и ТАСС, цитирани от БТА. \"Рутинна операция е граничните сили да претърсват самолети, за да защитят Великобритания от организираната престъпност и от хора, опитващи се да внесат в страната оръжие или вредни вещества като наркотици\", казва Уолъс. По-рано днес руското външно министерство обяви, че  Великобритания трябва да изтегли поне още 50 свои дипломати  от Русия, тъй като в момента Лондон има много повече свои представители в Русия, отколкото Москва във Великобритания.", "date": "2018.03.31", "title": "Претърсен самолет предизвика нов скандал между Русия и Великобритания"}
{"url": "https://www.dnevnik.bg/detski_dnevnik/2018/03/31/3156076_i_tazi_godina_shte_moje_da_se_kandidatstva_sus_slab_2/", "text": "Тази година в столицата седмокласниците са с около 400 повече и допълнително се запазва тенденцията от последните години още поне около 500 ученици от населени места извън София да кандидатстват за местата в столичните училища. Така конкуренцията за елитните гимназии тази година може да се окаже още по-ожесточена от обикновено. Това коментира по БНТ директорът на столичния инспекторат по образованието Ваня Кастрева. Тя припомни, че балообразуването за кандидатстване след седмиклас има два основни елемента - резултатите от националното външно оценяване (или от олимпиади и състезания, включени в календара на Министерство на образованието и науката) и оценките по предмети от обучението в седми клас. Заради промяната, въведена миналата година, и този път ще може да се кандидатства с двойка на матурата, но изборът на гимназии за учениците с такъв резултат след това ще е силно ограничен, коментира Кастрева. \"Ако ученик поради някакви обективни причини не може да се яви на национално външно оценяване, или получи много много слаба оценка, тоест 0 точки, той може да участва с точките които се приравняват от свидетелство за завършено основно образование. Минималният брой точки, които се получават - за среден 3 са 15, и максималният - за отлична оценка са 50. В зависимост от това кой е балообразуващият предмет в конкретната гимназия, все пак с две тройки в свидетелството за завършено основно образование, ученикът може да разчита да влезе някъде, но естествено, че ще попълни места, които са останали свободни и правото му на избор ще бъде изключително ограничено\", поясни Кастрева Миналата година нямаше седмокласници, които останаха извън средните училища, допълни тя. Важно е когато подреждат желанията си учениците и родителите им да са много добре информирани за възможностите пред тях, препоръча Ваня Кастрева. За матурите тя посъветва децата да не закъсняват, да не правят каквито и да е опити за преписване или подсказване, да не нарушават дисциплината по време на изпита и да спазват стриктно инструктажа, който е достъпен и на сайта на МОН за информация на родителите.", "date": "2018.03.31", "title": "И тази година ще може да се кандидатства със \"слаб 2\", но изборът на гимназии ще е малък"}
{"url": "https://www.dnevnik.bg/photos/2018/03/31/3153392_fotogaleriia_kristofur_uokun_na_75_g/", "text": "Кристофър Уокън е американски филмов и театрален актьор, носител на награди \"Сателит\", \"БАФТА\" и \"Оскар\", номиниран е за \"Златен глобус\", \"Еми\" и три награди \"Сатурн\". Снимал се е в повече от 100 кино и телевизионни продукции, сред които са класически заглавия като \"Ловецът на елени\" на Майкъл Чимино, \"Мъртвата зона\" по Стивън Кинг, \"Хвани ме, ако можеш\" на Стивън Спилбърг, \"Истински романс\" на Тони Скот и \"Криминале\" на Куентин Тарантино. Днес навършва 75 години. Още снимки на Кристофър Уокън може да разгледате в галерията Кристофър Уокън е роден като Роналд Уокън на 31 март 1943 г.", "date": "2018.03.31", "title": "Фотогалерия: Кристофър Уокън на 75 г."}
{"url": "https://www.dnevnik.bg/sport/2018/03/31/3156069_salah_spasi_livurpul_v_stotniia_mach_na_jurgen_klop/", "text": "Ливърпул\" направи труден обрат, но победи с 2:1 \"Кристъл палас\" в първия мач от кръга във Висшата лига. Червените изоставаха на \"Селхърст парк\" след 45 минути игра, но след голове на звездите си Садио Мане и  Мохамед Салах  взеха трите точки от Южен Лондон. Двубоят беше под №100 за мениджъра на тима Юрген Клоп във Висшата лига. Германецът има 54 победи, 28 равенства и 18 загуби при голова разлика 208:117. Макар и да не направи най-добрия си мач \"Ливърпул\" показа, че през този сезон е способен да излиза от трудни ситуации и да надделява с характер. Мърсисайдци допуснаха типичните си колебания в защита, но този път нападението компенсира. Мачът не тръгна никак добре за мърсисайдци, които още в 13-ата минута бяха изоставащи на \"Селхърст парк\". Неразчетено излизане на Лорис Кариус доведе до нарушение срещу Вилфрид Заха и дузпа за \"орлите\". Капитанът на домакините Лука Миливоевич застана зад топката и с хладнокръвен удар в долния десен ъгъл на Кариус прати топката в мрежата – 1:0. Ситуацията на червените не се промени драстично, след като играта не вървеше. \"Ливърпул\" срещаше големи проблеми в средата на терена, където \"Палас\" действаше много агресивно и печелеше повечето единоборства. За капак в 24-ата минута, сякаш за да покаже безсилието на своите, Садио Мане опита да си изпроси дузпа със симулация. Сенегалецът падна в наказателното поле, а повторенията показаха, че Джеймс Макартър дори не посяга към краката му, това доведе и до жълт картон за нападателя. Пет минути по-късно отново той беше в центъра на събитията, когато негов гол беше отменен заради засада. Втората част започна по-добре за гостите и те успяха много бързо да изравнят резултата. Мане, който нямаше късмет през първото полувреме този път се реваншира и се разписа. В 49-ата минута сенегалецът получи прекрасно подаване от Джеймс Милнър и беше непокрит от защитата на \"орлите\", което му помогна да вкара с левия крак. За нападателя това беше и 43-и гол във Висшата лига. По този показател Мане се изравни със сънародника си Демба Ба, като двамата са сенегалците с най-много попадения в английския елит. Дори и изравнителният гол не стабилизира играта на мърсисайдци и те отново показаха колебанията си в защита. Две грешки на Върджил ван Дайк в отбрана за малко не костваха много на гостите. Холандецът два пъти изпусна Кристиан Бентеке, но нападателят на \"Кристъл палас\" и двата пъти не уцели вратата. Малко по-късно реферът Нийл Суорбрик отново имаше сложна ситуация, която да решава и тя пак беше около Мане. Сенегалецът претендираше за нарушение срещу себе си и хвана топката с ръка, но въпреки протестите на играчите на \"Палас\" не получи втори жълт картон. Положението на гостите от \"Ливърпул\" стана още по-сериозно, след като резервата Адам Лалана влезе и след това излезе. Английският национал изкара на терена по-малко от пет минути и не можа да продължи. Това пък накара Юрген Клоп да смени схемата и да заиграе с трима в защита. Едва в заключителните 10 минути гостите се събудиха и поставиха под напрежение домакините. Салах сякаш доказвайки, че няма ден обаче дори не успя да улучи топката в наказателното поле. След като цял мач не му вървеше египтянинът най-накрая успя да се реваншира и шест минути преди края на двубоя направи обрата факт. Салах отбеляза 29-ия си гол във Висшата лига за сезона. Освен това той се разписа в 21-и мач през кампанията, като до момента в историята на Висшата лига това са правили само Кристиано Роналдо и Робин ван Перси. Червените имат 66 точки и са с една пред \"Манчестър юнайтед\". \"Ливърпул\" обаче е с два мача повече и трябва да внимава за \"Тотнъм\", който има 61 точки. \"Червените дяволи\" обаче могат бързо да се върнат на второто място, след като играят по-късно със \"Суонзи\".", "date": "2018.03.31", "title": "Салах спаси \"Ливърпул\" в стотния мач на Юрген Клоп"}
{"url": "https://www.dnevnik.bg/sviat/2018/03/31/3156097_sisi_e_preizbran_za_prezident_na_egipet_vupreki_5/", "text": "Голмайсторът на \"Ливърпул\" Мохамед Салах получи 1 милион гласа на изборите за президент на Египет, макар че името му изобщо не участваше в бюлетината. Това беше протестният вот на гласуващите, които задраскаха другите двама кандидати за поста и добавиха името на нападателя, роден в Египет, съобщават световните агенции. Все пак, напълно очаквано, за президент на Египет за втори мандат беше избран Абдел Фатах ас Сиси. Той получи почти пълно мнозинство от 92% от гласовете. Протестният вот за Мохамед Салах получи 5% от гласовете, дори изпреварвайки  втория в бюлетината - Муса Мустафа , който остана с едва 3% подкрепа. Това е третото гласуване за президент от Арабската пролет и то се осъществи  на фона на притеснения  за нарастващото влияние на силовите структури и армията в обществото. Избирателната активност според официалните данни този път е била от около 25 млн. души или 42% от електората - спад от изборите през 2014 г., когато гласуващите са били 47%.", "date": "2018.03.31", "title": "Сиси е преизбран за президент на Египет, въпреки 5% протестен вот за футболиста Салах"}
{"url": "https://www.dnevnik.bg/sport/2018/03/31/3155916_purva_liga_se_zavurna_s_pobeden_gol_na_georgi_iliev_v/", "text": "Специални голове, както и нова порция оплаквания и скандали белязаха завръщането на Първа лига. Плейофината  фаза в първенството започна  с нулевото равенство между \"Славия\" и последния \"Витоша\". По-късно \"Черно море\" се наложи с 2:1 срещу \"Пирин\" за първата си домакинска победа от миналото лято насам. Още в шестата минута 16-годишният Мартин Минчев даде преднина на варненци, а малко по-късно Преслав Йорданов изравни. Полузащитникът Георги Илиев отпразнува своя мач номер 400 в първенството, като вкара победния гол малко преди почивката. След мача треньорът на \"Пирин\" Милен Радуканов изрази разочарованието си от съдийството, което определи като пълен смях. Според него отборът му е бил ощетен в трети пореден двубой. В шестата минута Минчев получи вляво в наказателното поле и се възползва, за да вкара. В десетата гостите изпълниха фаул, а топката беше насочена към Йорданов, който отблизо изравни. В края на полувремето Илиев получи пред наказателното поле и със силен удар отбеляза. Напрежение, но не и голове имаше и в другата среща. \"Витоша\" отново измъкна точка срещу \"Славия\". Отборът от Бистрица остана с човек по-малко след втория жълт картон на Даниел Пеев в 85-ата минута. След мача президентът на белите Венцислав Стефанов каза, че хора от \"Витоша\" са го заплашвали, като са споменавали името на министър-председателя Бойко Борисов.", "date": "2018.03.31", "title": "Първа лига се завърна с победен гол на Георги Илиев в неговия мач №400 и нови оплаквания"}
{"url": "https://www.dnevnik.bg/bulgaria/2018/03/31/3149145_lazarovden_e_zapochva_podgotovkata_za_strastnata/", "text": "Лазаровден християните посвещават на Лазар, когото Исус възкресява. Лазаровден се празнува винаги осем дни преди Великден и с него започва подготовката за Страстната седмица. Празникът се нарича още Лазарица, Лазар, Лазарова събота. Лазар от Витания и сестрите му Марта и Мария приемали в сиромашкия си дом Исус Христос и повярвали в неговата мисия. Според евангелието Лазар се разболял и умрял, когато Спасителят бил в земите отвъд река Йордан. Месията обаче се върнал и възкресил покойника, който по-късно станал епископ на процъфтяващия кипърски град Китион. По традиция на Лазаровден се откъсват зелени върбови клонки, които ще красят вратите на следващия ден - Цветница (Връбница). В народния обичай Лазаруване се включват момичета на възраст от 6 до 12 години - лазарки. Те са събират на групи от 6-7. Четири от тях са певици, две са \"шеталици\" (танцьорки) и една \"кумица\". Тя води групата и прибира подаръците. Момичетата обикалят домовете, играят ръченица и пеят песни за здраве, плодородие и женитба. Вярва се, че която мома не е лазарувала, тя няма да се ожени.", "date": "2018.03.31", "title": "Лазаровден е, започва подготовката за Страстната седмица"}
{"url": "https://www.dnevnik.bg/skorost/2018/03/31/3155363_otkrivaneto_na_motosezona_shte_oburkva_vremenno/", "text": "Мосезон 2018 ще бъде официално открит днес в София. Заради мотошествията към мястото на събитието - площад \"Александър Невски\" и местоположението на купонджийската час - около резиденция \"Бояна\", ще има затруднения в движението в периода между 8.30 и 13 часа. Частта на Околовръстния път, в района на резиденцията, пък е препоръчително да се избягва през целия ден. Първоначалните планове бяха мотосезонът да се открие миналата събота, но заради снега и ниските температури датата беше сменена. Днес още от 08.30 часа представители на клуб Sofia Riders ще тръгнат от паркинга на Sofia Ring Mall към храм-паметника \"Св.Александър Невски\". Малко по-късно, притежателите на италиански мотоциклети ще потеглят от новия шоурум  \"Мотоплекс\"  срещу КАТ, към площада. Феновете на \"Харлей-Дейвидсън\" пък се събират до музея \"Квадрат 500\" на улица \"Оборище\". Официалната част по откриването на мотосезон 2018 започва в 10 часа. В 11.15 часа от площад \"Александър Невски\" потегля внушително мотошествие, което ще премине по маршрут: ул. \"Оборище\", булевардите \"Васил Левски\", \"Цар Освободител\", \"Цариградско шосе\", \"Алея Яворов\", \"Никола Вапцаров\", \"Черни връх\" и \"България\" до пътен възел Бояна. Не е изключено обаче част от мотористите да изберат алтернативни маршрути, както стана миналата година. Организаторите на събитието отправят призив за повече толерантност, внимание и отговорност на пътя. Освен в София, днес мотосезон 2018 ще бъде официално открит в още няколко града в страната, сред които Пловдив, Казанлък, Стара Загора и други. Велопоход от парламента до НДК Също утре, но в 10 часа пред парламента се събират любителите на велосипедите. Те ще участват в шествие, което ще тръгне в 11.30 часа в посока Южния парк. Колоната ще мине по маршрута пл. \"Народно събрание\", бул. \"Цар Освободител\", бул. \"Евлоги и Христо Георгиеви\", бул. \"България\", бул. \"Витоша\" и Южния парк. Инициативата е част от събитията \"София - европейска столица на спорта\", като пред парламента се очаква да дойда легендите на спорта Йордан Йовчев, Евгения Раданова и други популярни спортисти. В Южния парк пък ще има игри, концерти и забавления за малки и големи през целия ден.", "date": "2018.03.31", "title": "Откриването на мотосезона и велошествие ще объркват трафика в София днес"}
{"url": "https://www.dnevnik.bg/tehnologii/2018/03/29/3154869_nasa_shte_zabavi_s_godina_izstrelvaneto_na/", "text": "Новият телескоп на НАСА и Европейската космическа агенция \"Джеймс Уеб\" ще бъде изведен в Космоса година след планираното му изстрелване. По план той  трябваше да замени \"Хъбъл\"  през лятото на 2019 г., но се налага да му бъдат направени допълнителни тестове. Очаква се телескопът да е готов до май 2020 г. Основният проблем пред инженерите е, че \"Джеймс Уеб\" на практика няма да може да бъде физически ремонтиран, ако има дефекти. Причината – апаратът ще се намира на 1.5 млн. км от Земята, което е близо 4 пъти разстоянието до Луната. Най-мощният телескоп на НАСА е създаден, за да може да открива изключително смътни и далечни цели. Чрез него трябва да се определи атмосферата на далечните екзопланети, както и да се намери светлина от първите звезди във Вселената, образували се след Големия взрив. Апаратът ще е наполовина по-малък по маса от използвания в момента за подобни цели телескоп \"Хъбъл\", но ще разполага с три пъти по-голямо огледало, което ще е с диаметър 6.5 метра. През първата година от използването му \"Джеймс Уеб\" ще направи подробни измервания на атмосферата на Марс, като учените ще съсредоточат силите си в изследването на химичния ѝ състав.", "date": "2018.03.31", "title": "НАСА ще забави с година изстрелването на най-мощния си телескоп"}
{"url": "https://www.dnevnik.bg/sport/2018/03/31/3155753_djoshua_sreshtu_parkur_-_purva_stupka_kum_obediniavane/", "text": "С двубой между Антъни Джошуа и Джоузеф Паркър  тази вечер ще бъде направена първата крачка към излъчването на първия абсолютен световен шампион в бокса от Ленъкс Люис през 2002 г. 28-годишният британец и 26-годишният новозеландец ще се изправят един срещу друг на стадион \"Принсипалити\" в Кардиф, за да обединят четири от петте световни титли в тежката категория. Джошуа, който има 20 победи с 20 нокаута в 20 мача на професионалния ринг, държи поясите на Международната боксова федерация (IBF), Световната боксова асоциация (WBA) и Международната боксова организация (IBO). Паркър, който има 18 нокаута и 24 победи в 24 мача, е шампионът на Световната боксова организация (WBO).  Двубоят ще започне около полунощ българско време и ще бъде излъчван пряко по \"Диема спорт\". Това е първият в историята сблъсък между двама действащи световни шампиони, който ще се състои на територията на Великобритания. Галавечерта в Кардиф включва още един обещаващ мач в тежката категория. Бившият претендент за световна титла Александър Поветкин среща бившия европейски шампион Дейвид Прайс. Победителят от двубоя между 38-годишния руснак и 34-годишния англичанин е за междинните титли на WBA и WBO. Сблъсък на бързината и силата Двубоят в Кардиф ще бъде битка на скоростта и тежките удари. И двамата боксьори притежават скорост и удрят много здраво. Джошуа е свалил повече от пет килограма  в сравнение с мача с Карлос Такам през ноември  и сега разликата между него и Паркър е минимална. Кантарът показа, че англичанинът тежи 109.8 кг, а новозеландецът - 107.2 кг. Паркър също е намалил от теглото си и ще се качи на ринга с близо три килограма по-лек, отколкото беше при последния си мач -  победата по точки срещу Хюи Фюри . \"Установихме, че трупането на повече килограми за мачовете с по-големите момчета не дава най-добрия резултат. Знаем, че силата на Джо е неговата бързина и подвижност. В този той трябва да е много бърз и подвижен\", каза треньорът на Паркър Кевин Бари пред \"Телеграф\".  Новозеландецът изрази увереност, че може да свали Джошуа от трона. \"Тук съм да изиграя един добър мач. Готов съм за война. Той ще трябва да даде най-доброто от себе си, за да ме победи. Джошуа ще има голяма подкрепа от публика зад гърба си, но това няма никакво значение. Феновете няма да повлияят на мача\", каза Паркър. Джошуа изтъкна качествата на борбения новозеландец, но е сигурен, че ще го пречупи в рамките на първите девет рунда. \"Преди мача с Такам казах, че ще го победя в десет рунда и го направих. Психически и физически винаги съм готов да изиграя 12 рунда. Но ако всичко върви по план, Паркър ще падне между осмия и деветия рунд\", каза Джошуа на официалната пресконференция преди мача. Британецът очаква да покаже много по-качествен бокс, отколкото срещу Такам. \"Бягам добре, тренирам добре. Свалих няколко килограма и това прави нещата малко по-лесни. Чувствам се по-добре. Ако всичко се развива по план, ще ме видите в по-добра форма, реакциите и таймингът ми ще бъдат доста по-добри\", заяви той. Паркър не е съгласен с твърденията, че Джошуа е машина, която не може да бъде победена. \"Тези титли са мои. Тук съм, за да ги взема и да стана част от историята. Разбира се, че Джошуа може да бъде победен. Знам, че ако го нацеля чисто, той е аут. Джошуа изглежда нервен и разгневен. Аз не съм нервен, спокоен съм, уверен съм и съм готов за този мач.\" Букмейкърите определя Джошуа за абсолютен фаворит в мача. Залози за негова победа се приемат при коефициент 1.16 (bet365), за шансовете на Паркър са оценени с 5.50. Коефициентът за успех на британеца с нокаут е 1.33 срещу 6.00 за новозеландеца. Най-вероятно според букмейкърите е мачът да приключи в седмия рунд. Какво предстои  Обединяването на всички пояси минава през двубой на победителя от Джошуа и Паркър срещу Уайлдър. 32-годишният американец има 39 нокаута и 40 победи в 40 мача на професионалния ринг. Промотърът на Джошуа Еди Хърн заяви в началото на месеца, че очаква двубой между неговия клиент и Уайлдър до края на 2018 г. Най-вероятно е това да се случи през ноември или декември, но разногласията около подялбата на наградния фонд може да го отложи за началото на 2019 г. Със сигурност ако Джошуа оправдае очакванията за победа срещу Паркър, двамата с Уайлдър ще има поне по един мач, преди да се изправят на ринга един срещу друг. Планът е тези срещи да се изиграят през лятото. Най-вероятният следващ съперник на Уайлдър е друг клиент на Хърн - Дилиън Уайт. През уикендa британецът с ямайски корени нанесе първа загуба на австралийския ветеран Лукас Броун. 29-годишният боксьор постигна зрелищен нокаут в шестия рунд и защити сребърния пояс в тежка категория на Световния боксьор съвет (WBC). Стази победа Уайт затвърди позицията си на основен претендент за най-ценния пояс в професионалния бокс, който е притежание на Уайлдър от януари 2015 г. Веднага след мача с Броун Уайт предизвика 32-годишния американец да се срещнат на ринга през юни. Хърн изрази надежда, че WBC ще назначи неговия клиент за задължителен претендент за титлата на Уайлдър. В началото на месеца американецът защити пояса си срещу друг от непобедените боксьори в тежката категория - Луис Ортис. \"В WBC са добри и почтени хора. Изглежда, че те се придържат към думите си и искат да има мач с Дионтей. На тях просто им е писнало Дионтей да се бие с посредствени боксьори. Следващият му мач няма да е с Джошуа, а ще е с мен\", заяви Уайт, който има 23 победи в 24 мача. Единствената му загуба беше срещу Джошуа през декември 2015 г.  За Джошуа след евентуален успех над Паркър най-вероятно ще предстои защита на някой от поясите. Поветкин, който има 33 победи в 34 мача и допусна загуба само срещу Владимир Кличко, е една от опциите, ако победи Прайс тази вечер. Друга от реалните възможности е американецът Джарел Милър, който е непобеден в 20 двубоя, като има едно равенство на сметката. Той ще се боксира с французина Йоан Дюапас на 28 април в Ню Йорк. Къде е Кубрат Пулев в сметките Тази седмица беше обявено, че Международната федерация по бокс (IBF) е насрочила търг за организирането на елиминационен мач между Пулев и американеца Доминик Бризил. Търгът е насрочен за 10 април. Той ще бъде отменен, ако двете страни успеят да постигнат споразумение до 15 минути преди началото на наддаването, съобщи ESPN. До обявяването на търг за елиминационния сблъсък се е стигнало, след като екипите на Пулев и Бризил не са успели да се договорят до крайния срок, поставен от IBF - 12 март. Ако се стигне до двубой между 36-годишния българин и 32-годишния американец, победителят ще стане задължителен претендент за световната титла на IBF, която е притежание на Джошуа от април 2016 г. Пулев вече имаше една възможност да се изправи срещу световния шампион. Това трябваше да се случи на 28 октомври в битка за световните титли на IBF, IBO и WBA,  но българинът се отказа заради контузия . Екипите на Пулев и Бризил очевидно не желаят двубой между двамата, тъй като с него рискуват добрите си позиции да стигнат до претендентска позиция с по-леки мачове. Българинът е №2 в ранглистата на IBF, а американецът заема шестата позиция.  Пулев не се е боксирал от 28 aприл 2017 г., когато спечели по точки срещу американския ветеран Кевин Джонсън в София и постигна 25-ата си победа от 26 мача като професионалист. Наскоро той заяви, че  планира да се завърне на ринга с мач на американска земя  в края на май или началото на юни. Бризил е висок 201 см, има 19 победи в 20 мача и е спечелил 17 от двубоите си с нокаут. Единствената му загуба на професионалния ринг е срещу Джошуа. Двамата се срещнаха през лятото на 2016 г., а световният шампион победи с технически нокаут в седмия рунд и направи първата си успешна защита на пояса на IBF. Тази титла в момента е последна в списъка с евентуални защити на Джошуа. Друг от вариантите пред Пулев за атака на световна титла е през WBA. Там българинът е под №4 в ранглистата и може да се пребори за претендетска позиция чрез мачове срещу Фрес Окендо и Мануел Чар. ", "date": "2018.03.31", "title": "Джошуа срещу Паркър - първа стъпка към обединяване на тежката категория в бокса"}
{"url": "https://www.dnevnik.bg/analizi/2018/03/31/3155724_oficerut_ili_juliia_krusteva_-_izborut_e_moi/", "text": "В Париж, в зависимост от средата, в която ще попаднете, ще чуете три имена на българи като знак на учтивост към вас, като разберат че сте българин: Христо Стоичков, Юлия Кръстева, Цветан Тодоров. Като прочетох завчера, че Юлия Кръстева, българката от Сливен, постигнала бляскава научна кариера в Париж, автор на трийсетина книги - философски и художествени, е била сътрудник на Държавна сигурност, се стреснах. По-късно прочетох, че в архива, въз основа на който е обявена за сътрудник на ДС, няма написани от нея материали. А след като прочетох докладите на агентите в  досието,  което Комисията по досиетата безпрецедентно публикува, си казах: с такъв закон за архивите на ДС, какъвто в България създадохме, истината не е само непостижима, а по-лошо - Такъв закон ни вкарва в абсурдната ситуация да градим мнение не въз основа на действия, а въз основа на оценки на институцията ДС, която едновременно сме обявили за аморална и репресивна, но приемаме нейния критерий за да бъде \"обявен\" който и да е за сътрудник на същата репресивна машина, която клеймим. Или да не бъде обявен. И то след като огромен масив от архивите са унищожени още през 1990г. А социалната мрежа ври от надвикването на обвинители и оневинители, създавайки комфорта на властващата безнравственост, която обаче сочи с пръст аморалните, за да ги хвърли на тълпата. И то в случая - каква луксозна плячка... Конкретно за досието й: От него въобще не произтича, че тя е сътрудничила на ДС. В него не само няма нито един написан от Кръстева текст. В публикуваните от комисията многобройни справки, характеристики и доклади за срещите с нея се вижда, че до 1971 г., за когато същите справки твърдят, че е вербувана, тя е наблюдавана. И това ли трябва да й се пише негатив - че е наблюдавана? И че е била член на Комсомола? Срещала се с изпратените в Париж агенти - но не става видно дали знае с кого се среща. Не става видно от досието дори това дали е знаела че е получила псевдонима Сабина. Радвала се, че се среща с българи, пише в докладите - и аз бих се радвала, ако не съм напуснала България като беглец, а легално, както тя е заминала за Париж. Кой е можел да учи в Париж без благословията на ДС, питат обвинителите? Но тя заминава за Париж с френска стипендия, не с българска. Единствената справка, от която се вижда - според докладващия агент - че тя си дава сметка какъв разговор води и с какъв човек - е на офицера Любомиров с дата 4 март 1971г., цитирам:  И офицерът продължава, забележете как Офицерът не уточнява чии оценки той \"отразява\" - своите или на Юлия Кръстева. Безспорно е само, че докладите на всички командировани в Париж офицери от ДС преразказват разговорите с Кръстева. Но питам най-невинно: дори офицерът да предава оценките на самата Юлия Кръстева - откога и оценките на събития, за политически и духовни процеси, харесвания и нехаресвания на личности, тоест убежденията, а не действията, са знак за добро и зло, за праведност и виновност, в случая - за обслужване на Държавна сигурност? Кръстева не харесвала Луи Арагон, писател и активист на Френската комунистическа партия - и го казала пред агента, възмущават се съдниците й. А трябва да го харесва ли, за да я оневиним? В Париж през 60-те години на миналия век, когато преживява бурната си младост самата Юлия Кръстева, всички интелектуалци са левичари. Киносалоните са препълнени за нашумелия филм на модерниста Годар \"La chinoise\" /\"Китайката\"/ с незабравимата Ана Карина. Маоисти и троцкисти спорят до прегракване с ортодоксалните леви - комунисти и социалисти - в претъпканите кафенета. А от Университета в Нантер се носи тътенът на студентските бунтове срещу \"режима на плутократите\", прекалено конкретен тътен, който в синхрон със стачките на синдикатите дори плаши кафенетата с техните прекалено интелектуални спорове сред цигарения пушек... Юлия Кръстева, българката с острите сетива, кипяща от жизненост и любопитство е там, в \"окото на бурята\", покрай левичаря Филип Солерс... И не само е там, но е привлекателна мишена за ДС. От публикуваните материали обаче не мога да направя извода дали е вярно написаното от българския офицер командирован в Париж, това, което по-горе цитирах от неговия доклад от 4 март 1971. Не съм склонна, като обвинителите й, да приема че тя е сътрудничила на ДС за да си осигури кариерата в Париж - чудя се как ДС би й помогнала за кариера в Париж? На 5 май 1973 началникът на Първо главно управление утвърждава под формата на постановление предложението на агента за прекъсване на \"разработката Сабина\" /неясно защо делото й наречено разработка/, поради \"липса на резултати, нежелание от страна на обекта и стремеж за легализиране на контактите ни\". През 1975 - 1976 различни командировани агенти й се обаждат по телефона, не става ясно от докладите дали тя знае че са агенти и дали си играят на котка и мишка. След като прочетох всеки ред от досието й, ако въобще съм изправена пред избор, то изборът ми е безкрайно лесен. Избирам Юлия Кръстева. С нейната парижка младост.", "date": "2018.03.31", "title": "Офицерът или Юлия Кръстева - изборът е мой"}
{"url": "https://www.dnevnik.bg/zelen/2018/03/31/3155775_kuchetata_ot_obshtinskite_prijuti_dnes_si_tursiat/", "text": "Днес кучета от приютите на Столичната община отново ще си търсят осиновители. От 12 часа пред Sofia ring mall ще се открие първото събитие от кампанията \"Подари си приятел\", като всеки, който иска ще може да се запознае с някои от кучетата, да ги разходи, а накрая може да го осинови и да го прибере вкъщи веднага. Кампания се проведе за пръв път миналата година с поредица от събития в търговски центрове, паркове и градинки. Кучетата от общинските приюти са обезпаразитени, кастрирани и чипирани, а осиновяването е напълно безплатно. През миналата година кучетата, намерили нов дом чрез кампанията са намерили близо 700 кучета, пишат от Столичната община.", "date": "2018.03.31", "title": "Кучетата от общинските приюти днес си търсят осиновители"}
{"url": "https://www.dnevnik.bg/skorost/2018/03/31/3155533_sedem_suveta_za_bezavariino_nachalo_na_motosezona/", "text": "Британската мотоциклетна марка \"Триумф\", разпространи седем съвета за успешно начало на мотоциклетния сезон. Официално той се открива днес, но никой не е казал, че трябва да яхнете мотора веднага. Ето и съветите: . Ако тренираш редовно и се грижиш за тялото си постоянно, няма да се налага да правиш екстремни промени, за да подобриш издръжливостта си. Разбира се, никога не е късно да започнеш, но ако наистина не си достатъчно добре подготвен, не бързай да излизаш от града и да предприемаш дълги пътувания. Започни с кратки преходи и прави повече почивки.  Хубаво е преди да сложиш екипировката и да се качиш на мотора, да отделиш време за загрявка на мускулите на врата и краката, на ставите при коленете и глезените. Седенето върху мотора може да е изморително и тялото ти трябва да е подготвено.  Особено важно преди първото излизане с мотоциклета за годината е да планираш пътешествието си предварително. Бъди концентриран, направи си програма и премисли нещата. Така няма да бързаш излишно и да се чувстваш напрегнат.  Особено преди офроуд, е добре да си отпочинал и мускулатурата на ръцете ти да е силна. В противен случай много бързо ще ти свършат силите, а умората най-често води до неприятни ситуации.  Съобразявай плановете си с прогнозата за времето, и ако вали, по-добре изчакай асфалтът да изсъхне, отколкото да рискуваш излишно още при първото каране за сезона. Няма нищо по-важно от сигурността, а тя често може да зависи от каската и останалата част от екипировката ти. Затова подготви всичко няколко дни предварително. Прегледай внимателно протекторите, и ако нещо има нужда от подмяна след миналогодишния сезон, така ще имаш време да избереш ново.  При първото излизане в природата прави повече почивки. Първо, така ще стигнеш по-далеч и, второ, ще можеш да огледаш пейзажи, за които няма да имаш време да спреш, когато си в топ форма в разгара на сезона.", "date": "2018.03.31", "title": "Седем съвета за безаварийно начало на мотосезона"}
{"url": "https://www.dnevnik.bg/intervju/2018/03/31/3155281_radan_kunev_v_politikata_sum_na_polusuedinitel/", "text": "- Никога не бях се замислял по въпроса, но се сетих за един сравнително малко известен момент от живота на един от кметове на София, който е бил по днешните представи милиардер. Със славата, която имат и днешните милиардери, ситуацията от гледна точка на общественото мнение е била все едно Васил Божков да стане кмет на София. Както е бил изключително богат, така е държал децата си изключително изкъсо и не им е отпускал никакви пари, докато не се е убедил, че и двамата му сина ще се запишат да учат инженерство в Германия, защото бил много притеснен да не се отдадат на \"двете курви\" - литературата и политика. При така зададения въпрос не виждам друг отговор. - Никой няма да ми повярва, че четворката накрая не е паралел с Оруел, въпреки че наистина не е. Всъщност книгата е писана в периода 2002-2006-2007. Очевидно съм вкарал датата през 2004 г., с идеята, че пиша за след 30 години. Денят 1 април си е символичен разбира се. В България е доста популярна дата, като деня на лъжата, деня на шегата. - Все така, за това е безсмъртен. - Веднага. Когато се прочете романът, се вижда кога е завършен. Той завършва с един истински цитат от 2006 г. от вестник \"Дневник\". Така че към 2006 г. книгата е била с предговор и епилог в сегашния си вид. Единствено е ошлайфана и доработвана през 2017 г. Православната социална партия се появи от ден първи с идеята, че след БСП следва ПСП, това е една от основните нишки на политическата интрига в романа. - Не. Политически прототип в книгата няма нито един. Умишлено се постарах по време на последната редакция да не вкарам, да не изневеря на това, което съм правил. Повечето прототипи са житейски. Това са комбинации от характери на хора, които съм познавал тогава преди 15-ина години. Парадоксално, повечето от тях са много симпатични хора, които са послужили за изграждането на негативни образи. Явно такава ми е била настройката, както на едно място в книгата споменавам, че всъщност тя има само един положителен герой, останалите са меко казано противоречиви. И положителният не е главният. - Всички, с които се борим за общи цели. Но в българската политика стана доста трудно занимание да дефинираш изобщо цели и да се убедиш, че са общи. Това са два различни проблема, които, може би, в личен план ме държат на полусъединител в политиката. Единият е, че почти не се обсъждат стратегически цели. Говори се за неща, които са в рамките на дни и седмици напред или във вечното очакване на някакви предсрочни избори. Политическите цели трябва да са 10-15 годишни, а не 3 или 6 месечни. Другото е, че многократно съм сътрудничил и продължавам да сътруднича с хора, с които имаме заявени общи цели, макар както казах да са краткосрочни. Твърде често се е случвало да констатирам, че тези цели са само публична заявка, а реалните цели са други – това е проблемът с доверието. - Честно казано, мислих си го. Разговарял съм с приятели, защото мнозина очакваха, че след като издавам книга и видяха, че става дума за някакъв мастит кмет, имаше едно такова очакване за сатиричен образ на г-н Борисов, но това е много далеч от истината. Когато са писани повечето абзаци на тази книга, Бойко беше главен секретар на МВР и не правеше особено впечатление, освен може би с медийно присъствие. Покрай тези въпроси се замислих, истината е, че много му липсва плътност, като човек, за да бъде сериозен прототип, независимо дали на положителен или отрицателен герой. Доста лек жанр би била книга, в която Бойко е главен герой, точно поради тази липса на плътност и устойчивост на характера - някакъв вид лека сатира, бурлеска, нещо такова. \"Тартюф\" ми е в главата. - То и от вчерашна гледна точка не го оправда, не само от днешна, което не значи, че трябва да бъде еднозначно, по якобински осъден и гилотиниран. Реформаторският блок беше много сериозен опит да бъде напълно обединено дясното извън ГЕРБ. И той не се случи именно поради недостига на воля за обединение. В този смисъл Реформаторският блок е опит за нещо правилно, но неуспешен опит. Който не се е опитвал, не е бъркал, и който не е бъркал, не е постигал. Така, че всички, които са влезли в Реформаторския блок с искрени намерения и с чисто сърце, имат пълното основание да се гордеят, че са участвали в този опит. Естествено, трябва да осъзнават, че е бил неуспешен, защото иначе е глупост. Ако не разбираш, че е неуспешен няма как следващия път да ти се получи. Политиката е по-особено занимание, в него неуспехите се наказват сурово, то не е спорт. В спорта може да се провалиш 1000 пъти и да спечелиш на 1001-ия. В политиката се бориш за доверие, не за секунди. Доверие се връща много трудно. По тази причина не мисля, че лидери, които не са успявали във важни задачи имат лидерско бъдеще. Всеки има своето бъдеще в политиката, ако му се въргаля в тази кал. Отговорът за историческия компромис има два аспекта. Първият е, че по пътя на този компромис се постигна много повече, отколкото ГЕРБ и БСП бяха склонни да дадат, защото този компромис имаше няколко участника. Но ключовите бяха ГЕРБ, ДПС и президента Плевнелиев, който до момента не е коментирал ролята си в него и по тази причина и аз не бих я коментирал, но не беше маловажна, без да давам оценка положителна или отрицателна. Основните играчи бяха Борисов и Местан. Първоначалните условия на компромиса бяха много по-тежки от това, което се постигна, дори и след провалянето му през декември, много по-лоши. Така че дори в този му вид, той допринесе за една малка, но съществена и необратима крачка, която да даде шанс да се промени съдебната система. Шанс, който до момента не е е оползотворен. Не е оползотворен, най-вече от вътрешните фактори в системата. На последните избори за Висш съдебен съвет се видя, че те не са склонни на революции, меко казано. Дали са склонни на еволюция тепърва предстои да видим от дейността на новия съвет, особено от съдийската му колегия. Към момента и това не са доказали. Но, вратата която преди това беше затворена, беше отворена. По-големият въпрос е струва ли си участието в политиката, ако ще правиш големи компромиси изобщо. Тук отговорът ми е категоричен, че демократична политика без големи компромиси няма. Ние влизаме в процеса на обединение на големия континент практически в обша държавна структура. Процес, който видимо ще е много труден, може би много дълъг, но става все по-ясен като посока. Той е съизмерим на това, което се е случило в Съединените щати в средата на 19 век. В периода между приемането на Конституцията и Гражданската война. Това е ерата на големите компромиси. Само който познава тази история, може да си представи колко големи могат да бъдат компромисите в политиката в името на основната цел – мира. Пак американската история от 19 век и безкрайно много примери ни учат, че в политиката цената на неуспешния компромис е войната. А демокрацията е създадена за да избегне насилието при смяната на властта, а не да създаде перфектно общество. Перфектно общество няма, няма да има и всеки, който се бори за него, рано или късно става злодей. Защото стремежът към рай на земята е изключително опасен. Като съзнаем, че демокрацията е преди всичко път да избегнем насилието вътре в обществото, а компромисите са път да избегнем насилието вътре в обществото и между държавите, тогава разбираме, че отхвърлянето на компромиса всъщност е пързаляне по много стръмна пързалка, което мнозина са правили с едни и същи резултати. - Няма да дам отговор на този въпрос съвсем съзнателно. Не съм се оттеглил от лидерска позиция, за да решавам вместо лидерите. Има огромна отговорност, с която са се нагърбили Атанас Атанасов и Христо Иванов. Към момента изглежда успешно полагането на една основа. Този тип трудни решения са техни. Каквото имам да говоря по тези въпроси, го говоря с Атанас или с ръководството на ДСБ, но веднъж взето решение го подкрепям. Степента на разширяване на едно такова обединение е задача и отговорност на лидерите, защото ако решението е лошо, ако се окаже твърде тясно или твърде широко, го отнасят те, а не някой друг. Това е важно да се знае. Иначе моето лично мнение е известно - ако една структура е достатъчно единна, тя може да смели много тела. Може да прави по-големи компромиси. Ако има ясно организационно единство, чуждите тела ще бъдат изхвърлени от само себе си, а острите ръбове ще бъдат загладени в общия храносмилателен тракт. - И Синята коалиция и Реформаторският блок са лоши примери, че трудно се постига. СДС във втората половина на 90-те е известният добър пример, макар там цената да беше висока. - Ако някой се занимава с това да трупа личностни обиди, да си ги трупа вкъщи. Няма място в политиката такъв човек. - Според мен трябва да се преглътнат, трябва да се ограничат две много различни тенденции. Едната е чистото интересчийство, което е много солидно представено в политиката, дори и в много по-прилични държави от нашата. А в България е водеща мотивация на много хора, които участват в политиката, на цели партийни структури, които имат по-скоро бизнес характеристика, отколкото политическа. Трябва да се охладят страстите на хора, които влизат в политиката, за да печелят, защото те са склонни на недостойни компромиси, на компромиси с ценности в името на пари. Това е вече извън сферата на политическия компромис, да не говорим, че обикновено е и престъпление. Трябва да се ограничи чувството за морална уникалност, което е характерно за различни групи в българското дясно. Така да се каже, това са едни взаимно изключващи се морални уникалности. Не може и аз да съм уникално морален и вие да сте. Иначе, всеки сам по себе си е уникален. Това до голяма степен е грях, който ние от ДСБ вкарахме в тялото на десницата в България.След нас същата логика разви Движение \"България на гражданите\" и не се коалира с никого по същите причини, защото някак си Даниел Вълчев се оказал уникално морален в българската политика. След това, за съжаление, \"Да, България\" подходи по същия начин. Общо взето когато всички, които сме си счупили главата, узреем, се появява следващият със същата логика и претенции. Това ще трябва да се преодолее иначе никога няма да има единство. - В почивка - със сигурност, защото натоварването не може да се сравни с това, което беше точно преди една година. Почивка дотолкова, иначе аз се занимавам активно с политика, заемам висока позиция в ДСБ. Авансцена? - зависи как я разбираме. Мисля, че за твърде кратко време се качих твърде високо и доста бързо паднах, така, че не бързам да давам отговор на такива въпроси. - Когато реши Бойко Борисов. - Напълно непредвидим е и до голяма степен нелогичен или по-точно Борисов има собствена логика и интуиция за политиката. Така че който тръгне да го предвижда, със сигурност ще сбърка. - Мен ме е страх да не изиграе много лоша шега на България. За него не ми пука, честно казано. Това се превръща в тенденция, международната обстановка е такава, че Борисов лека полека, но упорито, разголва степента на фалшивост на западната си ориентация. Как сложно се изразих - разкрива колко фалшива е прозападната му ориентация и разкрива очевидната му зависимост, която има от фактори извън ЕС и НАТО с голяма скорост. Страх ме е, че това ще доведе до македонски сценарий, в който западните партньори да признаят бившите комунисти за автеничната прозападна партия. - И последиците не бяха добри за никого.", "date": "2018.03.31", "title": "Радан Кънев: В политиката съм на полусъединител"}
{"url": "https://www.dnevnik.bg/sport/2018/03/31/3155490_otkus_ot_avtobiografiiata_na_asparuh_nikodimov_s_cska/", "text": "В книгата Никодимов описва цели епохи и десетки големи личности от най-популярната игра. Разказва досега непознати истории от великите мачове на ЦСКА с \"Интер\", \"Аякс\", \"Нотингам форест\", \"Ливърпул\" и \"Байерн\", както и за големите дербита с \"Левски\". Читателите ще научат и за преживяванията му като футболен национал на България на два световни шампионата, на олимпийски игри, както на европейски първенства за юноши. Книгата, издадена от Hybrid books, предстои да бъде пусната в продажба, като цената ѝ ще е 16 лева. Издателите предоставят една от главите - в нея Никодимов разказва за историческите двубои на ЦСКА срещу европейския клубен шампион \"Нотингам форест\". Двете битки с Брайън Клъф и \"Форест\" След като спечелихме титлата през 1980 г., дойде време за участието на ЦСКА в турнира на УЕФА за Купата на европейските шампиони. Каква беше изненадата, когато ми съобщиха жребия! Още в първия кръг трябваше да играем с носителя на трофея от предишните два сезона, шампиона \"Нотингам Форест\". Този отбор вече беше станал първенец на Англия за пръв път в историята си през 1978 г. и още при дебютното си участие спечели КЕШ с победа 1:0 на финала срещу шведите от \"Малмьо\". След това завърши като вицешампион на английската Първа дивизия, след друг наш бъдещ съперник – големия \"Ливърпул\" на Боб Пейсли. Но като носители на купата \"Форест\" играха още веднъж в турнира. И отново победиха, сега с 1:0 срещу \"Хамбургер\". Този финал, който се игра на \"Сантяго Бернабеу\" в Мадрид, го бяхме гледали по телевизията само няколко месеца по-рано. Мениджър на \"Форест\" беше един доста самонадеян, но и много силен футболен специалист – Брайън Клъф. В състава им играеха английски национали, като вратаря Питър Шилтън и Вив Андерсън. Имаха и неколцина шотландски здравеняци начело с капитана им Джон Макгавърн и Джон Робъртсън, който беше вкарал победния гол срещу \"Хамбергер\" на финала. Там беше и асът на силния тогава тим на Северна Ирландия Мартин О’Нийл. Изглеждаха наистина внушително. Наясно бяхме, че подготовката за двата предстоящи двубоя с европейския шампион не се прави от днес за утре. Бях убеден, че младият ми отбор няма да се стъписа пред англичаните. Същото лято вече ходихме на турне в Испания, там играхме приятелски мачове срещу силни отбори и знаех, че момчетата вярват в себе си. Трябваше обаче да търсим всички начини да направим състава балансиран и готов за големи битки. Един от тези начини беше разузнаването – нещо, на което още навремето, през 60-те години, нашият треньор в ЦСКА Стоян Орманджиев наблягаше изключително много. Затова бързо изпратихме в Англия Борис Станков да разучи всичко за играта на \"Форест\". Боби тогава изпълняваше функциите на днешните спортно-технически директори. Разполагахме и със записи на техни мачове, излъчвани по телевизията, в това число и финала от същата година с \"Хамбургер\". Отделно вече имахме и самочувствието, че можем да ги отстраним. Битката ми с Брайън Клъф почна на загрявката за първия мач в София. Своенравният англичанин искаше да ни изгони от залата, където тренирахме. На \"Васил Левски\" за гостите от Нотингам имаше определена друга зала, оборудвана с всичко необходимо. Единствената разлика беше в настилките. Клъф обаче държеше да ги разменим. Повече от очевидно беше, че целта му е да ни попречи да си проведем подготовката. Направо побеснях! Казах на преводача да му нареди да изчезне веднага. Иначе аз ще го изгоня и ще станат неприятни сцени. На разбора обясних на моите момчета, че не трябва да им позволяваме да нападат. Оставим ли им инициативата за игра, сме загубени. В онези години английският стил се състоеше предимно в центрирания и игра с глава, това си беше тяхна запазена марка. Само че в ЦСКА имахме най-малко трима футболисти, за които бях убеден, че ще се справят в борбата за високите топки. Това бяха Ангел Рангелов, Георги Димитров и Георги Илиев – Майкъла. И така, дойде онзи следобед на 17 септември, в който щеше да се види кой колко струва. Всичко тръгна много добре за нас. Вкарахме ги в миша дупка с пресата, която наложихме. Още от първото полувреме се разбра, че ЦСКА е по-добрият отбор и заслужава победата. В това време Брайън Клъф продължи с провокациите. Нарочно беше наредил да сложат тяхната резервна скамейка точно по средата на пистата на националния стадион, което беше абсолютно забранено. По правилник всеки щаб трябва да бъде седнал зад едната половина на терена, но Клъф и хората му се бяха настанили пред тунела. От нашата позиция не виждахме голяма част от игрището, тъй като англичаните ни пречеха. Още на полувремето казах на милиционерите да разкарат скамейката. Като видя това, Клъф полудя от яд. Извика преводача да ми предаде, че на реванша в Англия ще сложи нашата пейка в центъра на игрището и оттам ще водя мача. Само че въпросът далеч не опираше до скамейките, а до това кой отбор какъв футбол играе. И когато Цветан Йончев заби гола за победата ни, вече бях сигурен, че европейският шампион ще падне на колене пред ЦСКА. Оставаше реваншът на \"Сити Граунд\", но аз знаех вътре в себе си, че просто няма как да загубим. Само че в навечерието на този мач се яви нов проблем, и то в отбраната. Динко Димитров не можеше да играе заради контузия. За неговия пост разполагах с Ангел Рангелов, на когото можех да се доверя напълно. Но точно преди да отлетим за Англия, на Ангел почина баща му. Вечерта преди полета отидох у тях. Звъннах на вратата, поднесох съболезнования. Казах му в колко часа излитаме и че той сам трябва да реши дали ще идва, или ще си остане в София. Ако беше отказал, никой нямаше да му се разсърди. Ангел беше наясно с тежката ситуация в защита. Стисна зъби и твърдо заяви, че тръгва с нас за Англия. След това се разделихме и го оставих с болката му. Така в онази вечер на 1 октомври 1980 г. двата отбора се строихме на препълнения стадион \"Сити Граунд\". Преди началния сигнал се случи нещо, което няма да забравя никога. На терена излязоха децата на Вили Събев, директор на туристическата ни компания \"Болкан Холидейз\" в Лондон. Бяха облечени в пионерски униформи и връчиха на отбора ни голям букет цветя. Ангел Рангелов ги получи и каза, че ще ги занесе на гроба на баща си. Беше много трогателно, Ангел се разплака, изключителен момент Именно Ангел Рангелов беше един от най-добрите на терена в този велик двубой, който спечелихме отново с 1:0. За съжаление, тогава телевизията ни така и не го излъчи. Цели 35 години по-късно се намери запис от мача, който гледах доста пъти. Направи ми впечатление с каква преса сме играли срещу англичаните! Преди реванша от техния лагер се чуваха закани, че ще ни бият с нашия маниер на игра от София. Но стана така, че ги принудихме още в началните минути да връщат топката към вратаря Шилтън, което едва ли се е харесало на тяхната публика. Голът на Керимов беше бижуто на нашите усилия срещу европейския шампион. По фланговете имахме двама изключително бързи футболисти в лицето на Цоньо Василев и Иван Зафиров. На Зафето например се падна нелеката задача да играе против известния шотландец Робъртсън. Не му даде да мръдне нито в София, нито в Нотингам. В центъра имах чувството, че Пламен Марков и Никола Велков играят като танкове, без да преувеличавам. Не оставиха топка да мине покрай тях. Когато наскоро гледах записа от този мач, още не можех да повярвам с какво бързо темпо сме действали на \"Сити Граунд\". Впрочем това беше признато и от английския печат. \"Дейли Телеграф\" написа, че \"вместо да стоят отзад и да позволяват на съперника да атакува, футболистите на ЦСКА разиграваха топката по цялото игрище така гладко и ефективно, че повечето от борбата се водеше в половината на \"Форест\" Футболният наблюдател на \"Гардиън\" Дейвид Лейси допълва: \"Ако вратарят Шилън не беше плонжирал да спре удара на Велков в 66-ата минута и по-късно не се беше гмурнал бързо под краката на Марков и Йончев, загубата на \"Нотингам Форест\" би била положително по-голяма\". Би Би Си отбеляза, че \"българите играха добър, техничен, интелигентен и красив футбол\". Когато авторитетни футболни медии пишат така за ЦСКА, значи наистина сме се представили на ниво. В интерес на истината, след загубата Брайън Клъф се държа като истински английски джентълмен. Дойде пръв да ни поздрави, стиснахме си ръцете. Призна, че неговите хора не са нанесли нито един удар към вратата ни. Точно тогава се сетих, че носим едно флагче от България. Помолих Димитър Пенев да му го подари, за да знае кой го е победил. Клъф го прие на драго сърце и това беше всичко за тази фантастична вечер за ЦСКА в Нотингам. За различните двубои променяхме тактиката, като, естествено, се стараехме да изненадаме противника. В мачовете с \"Нотингам Форест\" играехме с дълбока преса по системата 3-4-1-2, изпробвана в срещи от първенството, което изненада и обърка противника. През 1984 г. Франция стана Европейски шампион със същата система на игра, което се прие като новост в тактиката. У нас не бяха забелязали, че от 1980 г. в много мачове ЦСКА прилагаше тази \"новост\".", "date": "2018.03.31", "title": "Откъс от автобиографията на Аспарух Никодимов \"С ЦСКА в сърцето\""}
{"url": "https://www.dnevnik.bg/sviat/2018/03/31/3154844_kak_ispanskata_politika_stana_zavisima_ot_katalunskata/", "text": "Една от седемте околосветски регати - Barcelona World Race, внезапно отмени четвъртото си издание догодина заради \"политическата нестабилност\" в Каталуня. Това беше водеща новина в испанските медии в четвъртък, но много по-големият ефект от безизходицата в каталунския парламент, за която националните всекидневници се умориха да пишат, се очаква в Мадрид: ако Барселона не си избере премиер и обяви нови предсрочни избори, е възможно цяла Испания да я последва. Както и в началото на кризата в Барселона, ябълката на раздора в Мадрид е в автономията, парите и връзката между двете. В случая с испанския кабинет на Мариано Рахой обаче спорът е за това как - и дали - ще се разпределят 154 млрд. евро. \"Правителството може да брои\" Каталуня далеч не е условие в националната испанска политика само сега и само заради кризата, каза в разговор с \"Дневник\" Аурора Накарино-Брабо, изследовател, журналист и съветник на създадената в Каталуня партия \"Граждани\" в Конгреса в Мадрид. \"Независимо какво говорят привържениците на независимостта, каталунските националисти традиционно имат голяма тежест, както във формирането на правителства, така и в одобряването на бюджети. Така от много време те държат ключа за политическата стабилност в Испания.\" Този път освен Каталуня е важен и факторът \"аритметика\". На предишните избори през 2016 г., втори за шест месеца, Народната партия (НП) на Рахой, на власт от 2011 г. насам, получи едва 137 от 350 места в парламента (при 37% подкрепа). Центристката и антинационалистическа, \"Граждани\" на Албер Ривера взе 13% и 32 места. На тази партия, както и на депутати от Канарските острови, Астуриас и Навара, Рахой дължи и подкрепата за мнозинство (назначаването му дори бе отхвърлено три пъти от парламента преди това) и прокарва важни решения в пакт с нея. Сега със същото мнозинство (най-малко 176 депутати) в две отделни гласувания кабинетът трябва да си осигури подкрепа за бюджета за тази година, който още не е приет. Не звучи като трудна задача за страна, чиито икономически показатели се стабилизират - кабинетът очаква 2.7% ръст, а най-лошите години на криза са все по-далеч. Бюджетът обаче се оказа изпитание за Рахой. \"Граждани\" и Баската националистическа партия (PNV) месеци наред отказваха да го подкрепят. Тази седмица \"Граждани\" промени позицията си, а Ривера изтъкна \"отстъпки\", направени от кабинета: \"Правителството умее да брои (депутатски) места и знае, че не може да просъществува без нашата подкрепа\". Според политолога Антони Биарнес за НП е трудно да управлява, защото \"няма структурно мнозинство,\" а \"естественият ѝ съюзник вече ѝ е открит съперник\", каза той за \"Дневник\". Докато скритото (а понякога видимо и определяно от опозицията като \"студена война\") напрежение между Рахой и Ривера ту расте, ту намалява, препъникамъкът пред бюджета остава - гласовете им не са достатъчни. PNV обвързва подкрепата си със ситуацията в областта и с отмяната на прякото управление, наложено от Рахой заради опита за отцепване от Испания и обявяването на \"Каталунската република\" в края на октомври. Докато е в сила \"чл. 155 (прякото управление), дори не разглеждаме въпроса за бюджетни разговори,\" а \"при продължаващата криза в Испания и Каталуня, да се говори точно сега за бюджети, ни се вижда малко фриволно,\" настоява баската организация В Страната на баските има и други мнения за реториката на PNV. \"Мисля, че те са договорили бюджета с Рахой от месеци, но чл. 155 ги затруднява в това да защитят публично споразумението си,\" каза за \"Дневник\" Оскар Родригес Вас, доктор по политология и депутат от баското разклонение на испанските социалисти (PSE-EE) от 2004 до 2012 г., а днес и бизнес консултант. През септември той отбеляза, че \"това, което ще се случи или няма да се случи в Каталуня, ще очертае сценария и за Страната на баските\". Половин година по-късно той не смята, че \"има риск по какъвто и да било начин да се приложи чл. 155 тук.\" Без възможност за маневри Възможностите за Рахой да действа са ограничени. Не би могъл например, ако все пак PNV не отстъпят от позицията си, а Каталуня не избере премиер до два месеца, да отмени прякото управление (условие за което според НП е \"политическа стабилизация\" в страната). \"Политически е възможно, но натискът от \"Граждани\" не позволява. Решението вече не е негово. Съдебното преследване започна с действия на Рахой в прокуратурата. Сега обаче нещата не са в негов контрол, съдебният процес се задейства и няма да има политическа нормализация в Каталуня,\" смята Антони Биарнес. \"За Рахой опасността е по-голяма сега, защото дълго не беше способен да реши този проблем. Грешките му влошиха положението и за пръв път има реална възможност да загуби властта. Досега оцеляваше в политиката и му помагаше стратегията да оставя проблемите нерешени. Проблемът е, че подобряващият се икономически контекст би трябвало да му носи политическа подкрепа, а това не се случва.\" \"Рахой е експерт по партийна работа,\" каза баският политолог Родригес Вас. \"От години едни и други го погребват политически, но нито корупцията, нито съкращенията, нито кошмарното управление на каталунския проблем от години успяха да го отстранят. Трябва да се гледа друго: пред нас няма солидна алтернатива, на която да може да се вярва. \"Граждани\" не са алтернатива на НП.\" \"Студена война\" или тих възход Най-ярката последица от кризата в Каталуня обаче вероятно е възходът на партия, сред чиито основни цели е да предложи решения на конфликта. \"Граждани\", която през 2015 г. дебютира в националния парламент (още тогава като четвърта политическа сила), бързо набра привърженици от есента насам.Тя удвои подкрепата си в проучванията, които в момента я представят или като първа по гласове (дори от подкрепящия правителството  А Бе Се ), но не и по брой депутатски места. Скоро дойде и повратният момент - проучване на  \"Вангуардия\"  този месец заговори за равен брой места на \"Граждани\" и НП, а проучвания на  \"Ел паис\"  и  \"Ел конфиденсиал\"  им отреждат 5-6% преднина пред НП, което утвърждава превръщането им в първа политическа сила, и ръст с 15% за две години. Тъкмо този възход означава, че Рахой ще се стреми да избегне нов вот, две години преди редовния, който би трябвало да се проведе през 2020 г., смята политологът и бивш депутат Родригес Вас. \"Не виждам (такава възможност). Правителството твърде много се движи от краткосрочни електорални интереси, а тъкмо сега \"Граждани\" е твърде силна, за да ѝ се направи услугата предсрочни избори.\" Давайки на Рахой подкрепа за бюджета, \"Граждани\" на практика подкрепиха мандата му, макар че месеци наред се показваха критични към политиката му, особено за Каталуня. Дали обаче предсрочните избори са възможни сега? \"Трудно е да се мисли, че Рахой може да изкара цял мандат при сегашната политическа нестабилност. Не мисля обаче, че ще има напредък в следващите месеци. Той ще опита да направи всичко, за да избегне изборите от страх заради проучванията, които предвиждат възход за \"Граждани\", каза в разговор с Аурора Накарино-Брабо - изследовател, журналист и съветник на \"Граждани\" в парламента в Мадрид. \"Първо в Каталуня\"  \"Първо биха били каталунските избори\" и ако се стигне до тях, за Рахой ще бъде неизбежно да насрочи и национални - Каталуня е условие в испанската политика и то не само заради бюджета, смята политологът Биарнес, но не вярва, че партиите на независимостта няма да съставят правителство. Друг е въпросът каква ще е програмата му - може би с искания, свързани с политиците в затвора, \"без нови референдуми и обявявания на независимост\", казва той. \"Няма да се изостави целта за независимост, а ще се отвори нова фаза и ще остане стратегията конфликтът да остане отворен, но не по войнстващ начин.\" Означава ли това, че \"процесът\" на отделяне от Испания ще продължи? \"Да, но с друг тон. Ще присъства неизбежно, но по-спокойно... Каузата за независимост губи битките, но печели войната. Защото случващото се днес ще е важно утре,\" смята Биарнес. \"Не вярвам, че националистическите партии в Каталуня ги интересуват нови избори, особено след като анкетите показват, че подкрепата за тях намалява с почти 8 пункта, до 40%,\" каза Накарино-Брабо и не пропусна да припомни, че  \"Граждани\" всъщност бяха първи  по подкрепа на вота в Каталуня през декември. \"Несъмнено обаче ще им е трудно да съставят правителство - и заради съда, и заради ролята, която ще избере CUP. В момента в Каталуня не може да се изключи нито един сценарий.\" Споменатата от нея CUP e крайнолявата партия \"Кандидатура за народно единство\", която не подкрепи като премиер на Каталуня Жорди Турул - единствения кандидат, успял да стигне до парламента за три месеца - като пример за разделенията в редиците на националистите. А те могат да се видят с просто око: една част повтарят лозунга \"Република веднага\", а друга - или предлагат \"Републиката\" да бъде отложена, или изобщо не я споменават като тема. Бъдещето на Испания  Каталуня още преди месеци повдигна въпроса как ще изглеждат отношенията между Мадрид и областите; какви правомощия ще имат те; дали ключът е в повече автономия или в повече контрол. От опозицията в Мадрид и сепаратистите в Барселона заваляха обвинения към \"Граждани\", че под контрол има предвид \"рецентрализация\" или рязко ограничаване на властта в автономните области, всъщност този термин се  употребява само от крайната десница ). Социалистите дори поставиха като условие пред Рахой, за да одобрят чл. 155, да бъде създадена комисия, която да реформира модела. Сега комисията е в задънена улица, казва Родригес Вас. Според него Каталуня не бива да се обвинява блокажа, обхванал централните власти на Испания, които \"защитиха държавата по възможно най-лошия начин\", а сега се опитват да решават проблеми, \"по-скоро гледайки към останалата част на Испания, отколкото към Каталуня.\" Независимо дали политическата криза в Барселона се реши, \"какво да се прави с Каталуня\" ще е естествена тема за политиците в цяла Испания през 2019 г. Там ще има най-малко три вида избори: местни, европейски и за депутати в повечето автономни области. А в най-лошия случай - и парламентарни.", "date": "2018.03.31", "title": "Как испанската политика стана зависима от \"Каталунската република\""}
{"url": "https://www.dnevnik.bg/ot_vas/novini_ot_vas/2018/03/31/3154949_purvi_proletni_cvetia/", "text": "Повечето пролетни цветя са цъфнали и вече радват с пъстрите си цветове. На снимката: Кукуряк, кичест, пъстроцветен.  Може да го видите само в Ботаническата градина :-)", "date": "2018.03.31", "title": "Първи пролетни цветя"}
{"url": "https://www.dnevnik.bg/photos/2018/03/31/3155167_fotogaleriia_italianskata_mafiia_stupva_na_bulgarska/", "text": "Италианската мафия стъпва на българска земя в третия сезон на \"Гомор\" - сериалът по едноименния бестселър на Роберто Савиано, най-успешният италиански сериал след \"Октопод\", излъчван в над 190 държави. Актьорите Александър Сано (вдясно на снимката) и Боряна Маноилова участват в третия сезон на поредицата, чиято българска премиера ще е на 1 април онлайн в HBO Go и на 14 април по телевизионния канал Cinemax.", "date": "2018.03.31", "title": "Фотогалерия: Италианската мафия стъпва на българска земя в третия сезон на \"Гомор\""}
{"url": "https://www.dnevnik.bg/politika/2018/03/31/3154186_turciia_rusiia_i_es_v_partiinite_poslaniia_otkus_ot/", "text": "\"Дневник\" публикува откъс, предоставен от авторите: Книгата няма за цел изчерпателно да занимава читателите с външната политика на България. Предметът й е ограничен в рамките на предизборната компания през 2017 г. и политическите послания, отправени тогава от партиите към избирателите. Въпреки това е необходим известен контекст, върху който да се свързват отделните компоненти на изследването. Затова в първата част кратко се разглежда това какво е външната политика и как се съпоставя България с другите страни в Югоизточна Европа от гледна точка на онлайн присъствието си чрез сайта на Министерството на външните работи (МВнР). Представени са и предизборните партийни платформи в частта им за външната политика. ...Изследването анализира 429 политически твърдения, направени в периода на кампанията 24.02. – 24.03. 2017 г. в предизборни участия на политическите сили в БНТ, Би Ти Ви и Нова телевизия. Предизборната кампания е силно доминирана от темата за намесата на Турция в българските избори, чрез партия ДОСТ и изборния туризъм. Най-активни по тази тема са \"Обединени патриоти\". Заедно с \"АБВ-Движение 21\", те оформят образа на Турция като \"образ на врага\" – агресивна ислямистка диктатура, наследник на Османската империя, която отново иска да завладее България. Големите традиционни партии и в най-голяма степен ГЕРБ се отличават със сдържан тон и пасивност.  Най-висока активност по темите \"Европейски съюз\" и \"Русия\" регистрират представителите на БСП и \"АБВ-Движение 21\". Двете формации, заедно с \"Обединени патриоти\", демонстрират отрицателно и по-скоро отрицателно отношение към ЕС и отчетливо преобладаващо положително отношение към Русия, съпроводено с отхвърляне на санкциите, наложени на Москва от ЕС. В политическата реч на техните представители се разкриват нюанси и се лансират тези, които поставят под съмнение искреността на заявената от партиите декларативна подкрепа за членството на България в ЕС. Представители на БСП и \"АБВ-Движение 21\" изграждат тезите си на базата на непотвърдени, недоказани с аргументи или изцяло неверни твърдения. Нещо повече – позициите и оценките на техните лидери са в синхрон с тезите, изразявани и пропагандирани от руската държава, и в противоречие с взетите от ЕС (и България като негов член) решения. Темата за санкциите срещу Русия се използва за критика срещу ЕС и се вписва в рамката на по-голямата тема за \"двойните стандарти\" на Европа. \"Обединени патриоти\" и БСП се очертават като политическите сили с най-голямо дискурсивно влияние по всички теми – най-голям брой твърдения, най-емоционално и детайлизирано говорене. \"Обединени патриоти\" категорично доминират по темата \"Турция\", както и по темите \"Национална сигурност\" и \"Бежанци и имигранти\". БСП е най-активна по темите \"Русия\", \"Европейски съюз\", \"Външна политика\" и \"Енергетика\". Показателно е, че най-голямата партия ГЕРБ, която е с най-голямо присъствие в телевизионния ефир (по данни на СЕМ), не доминира в нито една от обсъжданите теми и се отличава със сдържаност и декларативност на повечето регистрирани твърдения.  Основните външнополитически актьори, които са обект на дискусия в кампанията, са Турция, Русия и ЕС. Отношението към Турция е изразено отрицателно и по-скоро отрицателно. По отношение на Русия преобладава положително и по-скоро положително отношение. При ЕС положителното и по-скоро положително отношение надделява с малко над отрицателното и по-скоро отрицателното.  Изследването установи, че политиците могат с лекота да изразяват спекулативни твърдения, да използват неверни или непотвърдени факти, или да комбинират пооотделно верни факти в манипулативни и подвеждащи комбинации. Най-яркият пример в това отношение е темата \"Санкциите срещу Русия\", по която до края на кампанията дори не се постига яснота (от гледна точка на зрителя) какво точно представляват санкциите и какво забраняват, да не говорим за данни относно загубите и отражението им върху българската икономика. Относно ролята на медиите и журналистите, съответно като терен за и участници в публичните дебати по външнополитически теми, данните от изследването потвърждават, че в това отношение имаме основание да бъдем критични и по-взискателни като експерти и като публика. Не е достатъчно да констатираме, че (по думите на журналиста Виктор Николаев) \"публиката не е свикнала много да вниква в подробности, свързани с международната политика\" – за да свикне публиката да вниква, трябва да получава качествена, точна информация и разнообразни, компетентни и честни мнения по теми, свързани с външната политика и международните отношения.  Очаквахме в посланията по време на предизборната кампания да се откроят позициите на партиите по основните и дългосрочните цели, направления и приоритети на външната политика. Това очакване не се оправда. Силно съсредоточаване върху темите за намесата на Турция и противопоставянето ЕС - Русия не даде възможност, от една страна, да се дискутират други аспекти на външната политика (политически, икономически и търговски, културни и пр.). Напълно отсъстваше, например, темата за Балканите, включително европейската интеграция на Западните Балкани, обявена за приоритет на българското Председателство на Съвета на ЕС през първата половина на 2018 г. Това тясно рамкиране, от друга страна, допринесе за повишаване на емоционалния градус и \"втвърдяване\" на партийните позиции. В политическите изказвания това се отразява в използването на \"опорни точки\", спекулативни и манипулативни твърдения.  Бившите (и настоящи) управляващи от ГЕРБ все така се задоволяват с позицията, че България е член на Европейския съюз (и НАТО) и тази принадлежност определя (и сякаш изчерпва) външната ѝ политика. На обратния полюс, левите партии (и \"Обединени патриоти\") зоват за \"независима\" външна политика с \"характер\". Няма как, на базата на тези позиции, да си представим каква външна политика би следвала която и да е от партиите, а да не говорим – коалиция от партии, каквато именно беше сформирана след изборите на 26 март 2017 г. Анализът на политическите послания, отправени по време на кампанията, разкрива липса на политически и партиен консенсус – и като следствие и на обществен консенсус – в подкрепа на външната политика на България. Като добавим и липсата на обща референтна рамка на външната политика на България, спрямо която да бъдат оценявани позициите на партиите, става ясно защо дискусиите по време на предизборната кампания изглеждат конюнктурни и повърхностни. Външнополитическите въпроси са значими както по отношение на поведението на България в международната среда, така и за стабилността и вътрешното сцепление в обществото и в управлението на държавата. И българските медии и политици трябва да се съобразяват с тези реалности, за да отговорят на нуждите на своите избиратели и публики. ", "date": "2018.03.31", "title": "Турция, Русия и ЕС в партийните послания (откъс от \"Медиатизираното измерение на външната политика\")"}
{"url": "https://www.dnevnik.bg/istorii_na_denia/2018/03/31/3152091_domashno_seviche_s_vkus_na_kolumbiia_i_peru/", "text": "Симеон Петков гради кариерата си в Лондон и Франция, където работи в различни ресторанти със звезди \"Мишлен\". Днес е Chef de Partie (ръководещ секция) в Restaurant Regis et Jacques Marcon, Франция, награден с три звезди \"Мишлен\". По време на гала вечерята на конкурса  \"Ресторант на годината 2017 Бакхус, Acqua Panna & S.Pellegrino\"  в четвъртък вечер на него бе поверена салатата. Тя бе съставена от сезонни зеленчуци, желе от билки, консоме от горски гъби. За читателите на \"Дневник\" готвачът предлага своя рецепта за севиче, вдъхновена от тримесечното му пътуване из Южна Америка. Севиче е традиционно перуанско ястие, но има вариации в почти всички страни на континента. В тази рецепта Петков комбинира вкусовете на това ястие, които е опитал в Колумбия и Перу. Крайният резултат е лесно за приготвяне ястие. Според него. 300 гр. червени кралски скариди 200 гр. пресен филетиран лаврак или ципура 1 авокадо 30 гр. червен лук 1 гр. чесън 20 гр. пресен кориандър 2-3 бр. лайм 40 гр. кетчуп 15 гр. майонеза 20 бр. солени хрупкави крекери сол захар Първо се почистват скаридите и се бланшират за не повече от 20 секунди в зависимост от големината във вряща подсолена вода. Изваждат се в купа с лед и вода, за да бъдат \"шокирани\", с което се спира процесът на готвене. Вече изчистените рибни филета се нарязват на кубчета от по 1 см. На ситно се нарязват червеният лук, чесънът и кориандърът и авокадото на кубчета и се добавят в съда с нарязаната риба. Всичко се събира в един съд и се овкусява с лайм, сол и захар. Добавят се майонезата и кетчупът. Всичко се разбърка добре. Сервира се с крекерите за свежо начало на вечерята.", "date": "2018.03.31", "title": "Домашно севиче с вкус на Колумбия и Перу"}
{"url": "https://www.dnevnik.bg/sport/2018/03/31/3155983_koga_shte_budat_resheni_shampionite_v_golemite/", "text": "Краят на футболния сезон наближава, а възелът в големите първенства в Европа започва да се заплита. Още през този уикенд развръзката в някои от шампионатите може да настъпи, а в други картината да стане далеч по-ясна. \"Сити\" може да стане шампион срещу \"Юнайтед\" \"Спечелването на титлата в дерби се случва само веднъж в живота\", това каза капитанът на \"Манчестър сити\" Венсан Компани в навечерието на подновяването на Висшата лига. \"Гражданите\" водят убедително от началото на сезона и осем кръга преди края на кампанията имат аванс от 16 точки пред градския съперник \"Юнайтед\". Шансовете на \"червените дяволи\" са математически, след като още следващата седмица \"Сити\" може да грабне третата си титла в ерата на Висшата лига, а Пеп Гуардиола да изпълни целта си още във втория си сезон начело. Днес \"гражданите\" гостуват на \"Евертън\" от 19.30, а \"Юнайтед\" приема \"Суонзи\". След седмица на \"Етихад\" от 19.30 ч. е голямото дерби на Манчестър, след което може да бъде обявен и новият шампион. Ако \"гражданите\" го направят то ще успеят да поставят и рекорд за най-ранно спечелване на титлата във Висшата лига шест кръга преди края на сезона. До този момент рекордът е на \"Манчестър юнайтед\" от 2001 г., когато \"червените дяволи\" си гарантираха титлата в 33-ия кръг. \"Борусия\" стои на пътя на \"Байерн\" към шестата поредна титла Днес Бундеслигата ще стане свидетел на 119-ото издание на Дер Класикер – \"Байерн\" (Мюнхен) срещу \"Борусия\" (Дортмунд), мач който може да бъде и с цената на шампионски за баварците. \"Байерн\" стартира 28-ия кръг с преднина от 17 точки пред \"Шалке\". При грешна стъпка на кралскосините у дома срещу \"Фрайбург\", както и победа над \"Борусия\" баварците ще бъдат шампиони за 28-и път в историята си и шести пореден. При такова развитие на събитията \"Байерн\" ще постави и рекорд по спечелени поредни титли. \"Нашата основна цел е да отложим тържествата им. За нищо на света не искаме да празнуват титлата срещу нас\", каза треньорът на \"Борусия\" Петер Щогер. Преди паузата за националните отбори \"Байерн\" пропусна шанс да запише най-ранното спечелване на титлата в Бундеслигата. Баварците се нуждаеха от грешка на \"Шалке\" срещу \"Волфсбург\" както и победа  над \"Лайпциг\" , но и двете условия не бяха изпълнени. Засега най-ранната титла, спечелена в историята беше при Пеп Гуардиола – 25 март 2014 г., в първия сезон на испанеца в Мюнхен. Ще има ли шпалир в Класико Основният въпрос в Испания е дали \"Барселона\" ще спечели титлата преди финалното издание на Класико за сезона. Каталунците  водят с 11 точки пред втория \"Атлетико\" (Мадрид)  след изненадващата загуба на \"дюшекчиите\" от \"Виляреал\". При оставащи девет срещи до края \"Барселона\" може да си гарантира титлата рано, но и тимът на Ернесто Валерде има тежки срещи. Серията започва още днес с гостуване на \"Севиля\", а до края на април предстоят срещи с \"Валенсия\" и \"Селта\". \"Атлетико\" обаче играе с \"Реал\" (Мадрид) в 31-ия кръг на \"Сантяго Бернабеу\". Така \"Барселона\" може да си гарантира 25-а титла в Ла Лига след 34-ия или 35-ия кръг, а в началото на май да злезе на \"Камп ноу\" срещу \"Реал\" като шампион, с което кралския клуб ще трябва да направи и шпалир на съперника си. Във Франция всичко е решено, интригата остава в Серия А Спечелване на титла в дерби може да има и във Франция. На 15 април предстои сблъсък между шампионът от миналия сезон \"Монако\" и лидера ПСЖ, а мястото е \"Парк де пренс\". За да триумфират с трофея срещу големия си съперник, парижани просто трябва да спечелят, като преди това да направят същото и срещу \"Сен Етиен\" на \"Жофроа Гишар\". \"Остава ни съвсем малко, но момчетата са концентрирани, знаят каква е нашата цел и я следват. Отборът показа позитивна реакция въпреки отпадането от Шампионската лига\", каза треньорът Унай Емери. Той ще успее поне частично да спаси сезона, след като в първата си година не спечели титлата. Голямата битка от топ 5 първенствата обаче е в Италия. Девет кръга преди края на сезона  само две точки разделят \"Ювентус\" и \"Наполи\" . Действащият шампион е в серия от 16 мача без загуба и въпреки че не е получавал гол 931 минути, не може да се откъсне пред неаполитанците. Денят, който е ограден с червено за всички фенове в Италия е 22 април, когато двата водещи отбора ще се изправят един срещу друг на \"Алианц стейдиъм\" в Торино. Дори и след него обаче е мнго малко вероятно шампионът да е ясен, защото ще остават четири кръга и общо 12 точки, които да се печелят. Преди директния сблъсък и двата тима имат тежки мачове. Серията започва \"Ювентус\" с мач срещу \"Милан\" тази вечер, преди да дойдат по-лесните двубои с \"Беневенто\" и \"Кротоне\", а между тях и домакинство на \"Сампдория\". \"Наполи\" има гостуване на \"Сасуоло\", две домакинства на \"Киево\" и \"Удинезе\", а между тях визита на \"Сан Сиро\" срещу \"Милан\".", "date": "2018.03.31", "title": "Кога ще бъдат решени шампионите в големите футболни първенства"}
{"url": "https://www.dnevnik.bg/detski_dnevnik/2018/03/31/3141543_kotarakut_frank/", "text": "Благороден неблагодарник и възпитан калпазанин, шампион на карти, пропилял графската си титла заради една обещаваща ръка на бридж, златен медалист по танцова фехтовка, разточителен кавалер и непоправим мечтател. Това е Франт, Котаракът Франт – героят от едноименната музикална илюстрована книга на Иван Раденков. \"Котаракът Франт и загадъчният остров\", най-новото заглавие в колекцията с книги за деца на издателство \"Ентусиаст\", проследява историята на група чудаци, които преодоляват различията си, за да постигнат една обща цел – да разгадаят мистерията на тайнствения остров и да освободят неговите обитатели. Освен разказ за далечни пътешествия и приключения книгата съдържа и диск с 14 детски песни и техните инструментали. Музиката е написана от група \"Неутрино Рейс\" и е изпълнена от вокално-театралната формация \"Врабчета\" и Иван Раденков. Илюстрациите са на Виктор Паунов. Главното действащо лице е един котарак с бохемска душа и аристократично потекло. Франт е познавач и ценител на изтънчената кухня и кулинарните шедьоври, изискан и добре облечен кавалер, който обаче няма пукната пара в джоба си. Ето защо често му се налага да преспива по пейките в парка или да подлага на изпит гостоприемството, изпросено благодарение на нетрайните му приятелства, скрепени с много вино и танци. Един ден, докато се разхожда безгрижно по френското крайбрежие, Франт намира заровено в пясъка писмо в бутилка от лимонада. В размития текст Котаракът открива зов за помощ от благородна котка, попаднала в капана на загадъчен остров. Решен да стигне до нея, Франт загърбва идиличното си ежедневие и се отправя на героична спасителна мисия. За щастие в това храбро начинание му помагат група необикновени особи – Роял Крокадайл, придворният крокодил на краля; капитан Едно-Две, който брои, когато стане напечено; професорът по топография, измервател на хоризонти и специалист по морската фауна Рак фон Бонфон. И Прумти, който, разбира се, е прумптикламатор рапидус, или морски дрожд, по-известен в цирковите среди като \"съществото, което казва \"прумпт\", двугодишен екземпляр, трети разряд акробат с трицилиндров турбокомпресор. Книгата вече предизвика десетки положителни рецензии, една от които е на самия професор-доктор Рак фон Бонфон. Ето какво споделя той: \"Прочетох книгата с интерес и на един дъх (вероятно защото бях под вода и бях поел дълбоко дъх). Въпреки че не бих я категоризирал като научно четиво, каквото бих предпочел, книжката представя нелошо хрониката на нашите приключения в онези паметни дни. В тази връзка бих я препоръчал на всеки, който има време за губене.\" Дами и господа, предстои ви да чуете разказа за един благороден неблагодарник и възпитан калпазанин, един невероятен котарак, който беше ненадминат в хитрините, а си служеше достойно и с шпагата. Позволете да ви представя шампиона на карти, пропилял графската си титла заради една обещаваща ръка на бридж, златния медалист по танцова фехтовка, разточителния кавалер и ненадминат мечтател: Котаракът Франк. – Привет! Но какво е това внимание към моята особа? Моля, моля! Та аз съм един прост котарак, който не заслужава вашето внимание Освен ако не възнамерявате да ме поканите на обяд в кралския клуб? Днес главният готвач е приготвил тънки шницели по виенски със сос от манатарки и картофени крокети. Уверявам ви, че няма да съжалявате! Какво Ще пропуснете? Ех, жалко, но от мен да знаете, ако случайно отидете сами, за десерт изберете еклери във вторниците са най-пресни. Както виждате, младият Франт беше познавач и ценител на изтънчената кухня и кулинарните шедьоври. И сигурно се чудите как може един толкова изискан и добре облечен господин, с толкова грациозна походка, да се нуждае от нечия почерпка? Е, в интерес на истината, той нямаше пукната пара в джоба, милият. Наистина. Нула. Нищичко! Беше беден като църковна мишка: разполагаше само с дрехите на гърба си, с едно недотам ново бастунче, което носеше от придирчивост, и с острата си шпага. Иначе произхождаше от знатен род. До неотдавна беше личният котарак на Графа на Костилковата низина и живееше в черешовата гора на графството, заради която цялата низина бе осеяна с костилки през лятото. Един ден обаче графът и графинята се отправиха на дълго пътуване до скандинавските страни, за да видят прочутото Северно сияние. Пътуването обещаваше да бъде твърде опасно за изискан графски любимец като него, затова те помолиха една своя далечна леля – известната баронеса Тюйлери – да го наглежда. Младият, самонадеян котарак само това чакаше – разпищоли се и за има-няма една година прахоса цялото богатство на графа, докато накрая не заложи и имението, барабар с титлата му, на игра на карти с нечестни хора И загуби и тях. Станалото – станало, засука мустак младият нехранимайко и се завтече към дома на баронеса Тюйлери. Тя обаче никак не обичаше младостта, особено в съчетание със самонадеяната веселост, затова развързваше кесията си за своя далечен и изпаднал в немилост подопеченик първоначално трудно, а сетне – хич. Ето как на нашето фесфесе и духниопашка взе да му се налага все по-често да преспива по пейките в парка или да подлага на изпит гостоприемството, изпросено благодарение на нетрайните му приятелства, скрепени с много вино и танци. Този ден Франт се навърташе около кея, където рибарите изнасяха купища прясно уловена риба от сутринта. Уви, можеше да се наслади единствено на аромата на препечените на скаричките рибки. Поспря се на пазарището, където търговците рекламираха стоката си с гръмогласни викове, но не видя познати лица, от които да поиска някоя малка рибка или раче на вересия. Продължи до края на уличката, прескочи каменната ограда и се намери на пясъчната ивица досами скалите на брега. Вълните често изхвърляха тук загубени в морето вещи, а по скалите нерядко се намираше и по някоя скаридка или мидичка. Подсвирквайки си нехайно, Франт огледа брега, като разравяше тук-таме с бастунчето и от време на време поспираше да се полюбува на ритъма на пенливите вълни, заливащи скалите. Вниманието му привлече една полузарита в пясъка бутилка – не за друго, а просто защото беше с тапа. – Охо-о, може да е останала капка токайско винце за пресъхналите ми уста – подсмихна се Франт и скочи да разгледа съдържанието на откритието си, ала мигом се ядоса: – Мътните да го вземат! От лимонада е. Все пак вдигна бутилката срещу светлината и забеляза, че на дъното и се мъдри навита на руло бележка. – Еха-а-а, дано да е карта на съкровище! Франт захапа тапата и я изкара с едно дръпване. Сетне подхвана листчето с нокът и го извади внимателно, за да не го повреди. Беше лист от тефтер с календар – от онези, в които за всеки ден от годината има по една страница. Този беше от 12 февруари, но година липсваше. На гърба имаше писмо. Написаното се беше поразмазало от морската вода. Той зачете трескаво.", "date": "2018.03.31", "title": "Разказ за един благороден неблагодарник и възпитан калпазанин"}
{"url": "https://www.dnevnik.bg/sviat/2018/03/31/3155909_kolko_si_prilichat_donald_trump_i_kim_chen-un/", "text": "В книгата \"Изкуството на сделката\" Доналд Тръмп настоява да се \"импровизира\" при големи преговори. \"Никога не се привързвам твърде много към една сделка или един подход\", пише той. \"Гледам да имам много топки във въздуха, защото повечето сделки пропадат, независимо колко обещаващи изглеждат в началото.\" Сега Тръмп се готви да импровизира на епична световна сцена при планираната си лична среща със севернокорейския лидер Ким Чен-ун. Никой във Вашингтон или в чужбина изглежда не знае какво точно иска да постигне Тръмп на срещата - неяснота, която според президента явно е изгоден лост за влияние. Проблемът е, че ако точно тази \"топка във въздуха\" падне, резултатът може да е военно противопоставяне в Североизточна Азия. Попитах американски и азиатски експерти какво може да постигне една среща между Тръмп и Ким. Те са единодушни, че пред Тръмп се открива голяма възможност, която обаче крие много рискове, тъй като сделката, която сега е постижима, може да се окаже такава, която той не може (или не би трябвало) да приеме. Най-любопитният аспект на тази дипломация е, че тя се оформя главно от двете Кореи. Ким е изненадващо пъргав играч, сменяйки курса тази година от войнствен стремеж към ядрени оръжия към диалог и едностранни отстъпки. Партньорът на Ким е южнокорейският президент Мун Дже-ин, който действа посредством висшите си съветници по разузнаването. Те внимателно подреждат масата, въпреки че никой още не може да предскаже какво ще бъде сервирано.  Темпото се ускори, след като вчера беше обявено, че Ким и Мун ще се срещнат на 27 април за \"началото на голямо пътуване към денуклеаризация на Корейския полуостров\", както гласеше южнокорейското изявление. Най-интересната подробност беше, че срещата ще се състои в \"южната\" част на граничната зона в Панминчжон. Предишните две корейски срещи на върха - през 2000 и 2007 г. - се състояха в Пхенян. Изглежда Ким отново е предложил Пхенян, а после друг град близо до границата, преди да се съгласи за Панминчжон. Срещата ще подготви почвата за срещата на Тръмп и ще позволи някои предварителни контакти между САЩ и Северна Корея. Но на практика САЩ преотстъпват подготвителната работа на азиатските си приятели. Южнокорейското разузнаване поема водещата роля и държи в течение директора на ЦРУ Майк Помпейо. Китай действа като дипломатически портиер. Разтревожени, че може да бъдат изключени от пиршеството между Ким и Тръмп, китайците поканиха тази седмица севернокорейския лидер в Пекин. Посещението помогна както писа този месец пекинският вестник \"Глобал таймс\". Президентът Си Цзинпин каза на Ким, че Китай подкрепя \"целта за денуклеаризация на полуострова\". Но не се заблуждавайте: именно двете Кореи са движещата сила и принуждават своите съюзници свръхсили да реагират. Ким предприе първите стъпки, като предложи да спре оръжейните изпитания, да обсъди денуклеаризацията и да оттегли възраженията си срещу американско-южнокорейските военни учения. На фона на олимпиадата в Пьончан Сеул изигра ролята на посредник за предложението на Ким за преки преговори. Тръмп смая света с бързото си \"да\". Но всичко досега е главно корейска продукция. И така, какво точно може да постигне натоварената с толкова очаквания среща между Тръмп и Ким? Има един не толкова ефектен вариант, при който двамата лидери ще се споразумеят за рамка за денуклеаризация и нормализиране на отношенията, ще обявят това за голяма \"победа\" и после ще предадат подробностите на работни групи от експерти. Китай одобри постепенния подход, който Ким предложи тази седмица - той нарече това \"поетапни, синхронизирани мерки\". Проблемът е, че за скептиците (като се започне от Джон Болтън - бъдещия съветник по националната сигурност на Тръмп) подобно временно споразумение би изглеждало обезпокоително като \"Договорената рамка\" от 1994 г. и структурата за шестстранните преговори от 2005 г. - минали \"пробиви\", оказали се задънени улици. Американски служители изследват защо тези минали преговори са били безплодни. Един от отговорите е, че им липсваше виждане за крайното състояние на Корейския полуостров, включително за бъдещата роля на разположените там американски войски. Водещият стратег за Азия при президентството на Обама Кърт Кембъл твърди, че Тръмп и Ким би трябвало да гледат на себе си като на алпинисти и да направят базов лагер, от който могат в крайна сметка да достигнат върха на една \"голяма сделка\". Но е необходимо този базов лагер да бъде достатъчно високо в планината, снабден с достатъчно специфични провизии, за да е сигурно, че се вижда върхът. Тръмп е известен като човек, който се стреми към \"големите неща\" и търси зрелищната сделка. Ким изглежда има сходен усет към драматизма и вече поема големи, смели рискове. Може би е странно, но решителното постижение на срещата на върха между Тръмп и Ким може би е в личната химия между двама лидери, които въпреки всички обиди, които си разменят, изглежда забележително сходни по темперамент. /БТА", "date": "2018.03.31", "title": "Колко си приличат Доналд Тръмп и Ким Чен-ун"}
{"url": "https://www.dnevnik.bg/sport/2018/03/31/3156001_lebron_djeims_izleze_ednolichno_nachelo_za_poredni/", "text": "Два дни след като изравни един от най-старите рекорди на Майкъл Джордан Леброн Джеймс вече е еднолично начело в класацията за най-много последователни мачове с двуцифрен точков актив. Крилото на \"Кливланд кавалиърс\" записа своя 867-и мач с 10 или повече точки, доказвайки че прави много силен сезон. Джеймс реализира 27 точки при успеха със 107:102 над \"Ню Орлийнс пеликанс\". Той добави още 11 асистенции и овладя девет борби за 41 минути на паркета. Джордан Кларксън вкара 23 точки. За \"пеликаните\" най-полезен беше Джру Холидей с 25 точки, а Никола Миротич добави 20. Звездата на тима Антъни Дейвис този път не беше на обичайното си ниво и завърши с 16 точки и осем борби. Джеймс, който кара 15-ия си сезон в НБА, започна своята серия на 6 януари 2007 г. Преди няколко дни звездата на \"кавалерите\" записа още едно впечатляващо постижение. Той стана едва третият играч, който преминава границата от 2000 точки в десет различни сезона. Досега това бяха правили само Джордан (11 сезона) и Карл Малоун (12 сезона). По-рано през сезона Джеймс стана първият играч в историята на Националната баскетболна асоциация (НБА), който  преминава границата от 30 000 точки, 8000 борби и 8000 асистенции.", "date": "2018.03.31", "title": "Леброн Джеймс излезе еднолично начело за поредни мачове с отбелязани поне десет точки"}
{"url": "https://www.dnevnik.bg/bulgaria/2018/03/31/3156011_bulgarskoto_pravitelstvo_ne_raboti_pod_natisk_obiavi/", "text": "Българското правителство не работи под натиск, каза днес по Нова телевизия вицепремиерът Томислав Дончев, в отговор на въпрос дали от България е искано да заеме определена позиция по случая \"Скрипал\". \"Имало е разговори. Не опити за натиск\", уточни той. Томислав Дончев е на мнение, че България е изразила категорично солидарността си към Великобритания - и публично, и в частни разговори. \"България няма как да е между ЕС и Русия. България е в ЕС и по отношение на това спор няма\", допълни той. Попитан дали българската позиция,  да не гони руски дипломати , може да се промени, вицепремиерът каза, че това зависи от развоя на събитията. Според Томислав Дончев ситуацията около конфликта между Москва и Лондон е по-лоша дори от тази по време на Студената война. \"Много ми се иска това, което започва, по никакъв начин да не може да бъде определяно с термина \"война\". Противопоставянето ескалира. Има разлики, което чертае нов световен ред. Не смея да гадая как ще приключи това\", допълни вицепремиерът.", "date": "2018.03.31", "title": "Българското правителство не работи под натиск, обяви Томислав Дончев"}
{"url": "https://www.dnevnik.bg/sviat/2018/03/31/3156008_sasht_obmislia_da_subira_ot_kandidatite_za_viza_danni/", "text": "Федералните власти в САЩ предлагат за кандидатите за американска виза да започне да се събира информация за профилите и дейностите им в социалните мрежи, съобщава \"Ройтерс\", цитирана от БТА. Това може да стане като към документите за кандидатстване се добави още един формуляр, където кандидатите да изброят профилите си във всички мрежи, в които са регистрирани. В него от кандидатите ще се иска да посочат също и използваните през последните пет години от тях телефонни номера и адреси на електронна поща. Мярката се обмисля както за имигрантските, така и за визите за временни посетители и от това ще бъдат засегнати по около 14.7 млн. души годишно. Ще се иска също и информация за пътуванията на кандитатите в чужбина, да посочат били ли са депортирани или експулсирани от дадена страна, както и дали техни роднини са участвали в терористична дейност, заявява Държавният департамент. Мярката представлява сериозно увеличение на информацията, която се иска от кандидатите за виза за САЩ, но първо трябва да мине 60-дневен срок за обществено обсъждане, а после да бъде одобрена или отхвърлена от Административно-бюджетното управление към Белия дом. Досега, според въведените през май 2017 г. правила, служителите в консулските служби имаха указания да събират данни за самоличностите в социалните мрежи само ако решат, че подобна информация е необходима, за да се потвърди самоличността, или че е необходима с цел извършване на по-щателна проверка от гледна точка на националната сигурност, пояснява \"Ройтерс\". Новото предложение е продължение на обещанието на администрацията на Доналд Тръмп да затегне контрола на границата на САЩ срещу терористи. Държавният департамент уверява, че по-строгият режим на проверки ще се прилага само за тези, \"за които е преценено, че е нужно да преминат през по-задълбочена проверка за тероризъм или други неприемливи за издаване на виза обстоятелства, свързани с националната сигурност\".", "date": "2018.03.31", "title": "САЩ обмислят да събират от кандидатите за виза данни за активността им в социалните мрежи"}
{"url": "https://www.dnevnik.bg/sport/2018/03/31/3156005_kim_chen-un_otchete_zaslugata_na_mok_za_zatoplianeto/", "text": "Севернокорейският лидер  Ким Чен-ун  се срещна с президента на Международния олимпийски комитет (МОК) Томас Бах, който  беше на посещение в Пхенян . Той отчете заслугата на МОК при затоплянето на отношенията между Северна и Южна Корея. На зимните олимпийски игри в Пьонгчанг двете страни минаха под  общия флаг на Корейския полуостров  в церемонията по откриването, а освен това имаха и обединен отбор в турнира по хокей на лед при дамите. \"Северна Корея ни съобщи, че определено ще участва на олимпийските игри в Токио през 2020 г. и тези в Пекин две години по-късно. МОК ще помогне това да стане факт\", каза Бах, цитиран от \"Франс прес\". Ким Чен-ун също благодари на германеца и останалите членове на МОК, \"които са помогнали страната да направи тази голяма крачка\", предадоха агенциите в Пхенян. Според \"Ройтерс\" Бах е казал, че \"МОК ще направи предложение за възможно преминаване под общ флаг и в Токио, а след това и в Пекин, в най-удобния момент\". По-рано този месец заради заслугите си към отношенията на Корейския полуостров, президентът на МОК беше награден с най-високото държавно отличие -  медала Чонгрьонг (\"Син дракон\") в Южна Корея . В момента отношенията между Северна Корея и домакинът на следващите игри Япония са силно напрегнати. Граждани на Северна Корея нямат право да влизат в Япония.", "date": "2018.03.31", "title": "Ким Чен-ун отчете заслугата на МОК за затоплянето на отношенията между Северна и Южна Корея"}
{"url": "https://www.dnevnik.bg/biznes/finansi/2018/03/31/3156013_rust_na_bvp_ot_44_prez_tazi_godina_i_42_na_sto_prez/", "text": "Пикът на българската икономика все още предстои, като Брутния вътрешен продукт (БВП)за този година ще се увеличи с 4.4%, а през 2019 година с 4.2 на сто. Такава прогноза дава икономическият екип на УниКредит Булбанк в най-новия си тримесечен анализ за икономиката на Централна и Източна Европа,цитирани от БТА. През 2017 година растежът на БВП получи подкрепа от два основни двигателя - износ и частно потребление. През тази и следващата години, се очаква към тях да се присъединят и инвестициите, на фона на сигнали, че след продължителен период на стагнация те отново набират инерция. Икономистите на УниКредит Булбанк запазват прогнозата си за висок ръст на БВП през тази година с аргумента, че забавянето през последното тримесечие на 2017 г. се дължи на временни фактори. Според тях публичните и частните инвестиции ще наберат скорост след продължил близо десетилетие период на слабост. Това ще подобри структурата на БВП и помогне растежът да стане по-устойчив. Първите сигнали за възстановяването на инвестициите се появиха още през миналата година, когато реалният им ръст на инвестициите от 3.8 на сто се оказа и най-силният резултат от 2008 г. насам. Изчисленията на икономистите на банката показват, че това повишение на фона на стагниращи или дори спадащи инвестиции на публичния сектор означава, че инвестициите на частния сектор са се повишили с около 7% на годишна база, в реално изражение. Очакванията на икономистите на УниКредит Булбанк са високият ръст на заплатите да продължи, с приближаването на икономиката до пълна заетост.", "date": "2018.03.31", "title": "Ръст на БВП от 4.4% през тази година и 4.2 на сто през следващата, очакват анализаторите на УниКредит Булбанк"}
{"url": "https://www.dnevnik.bg/sviat/2018/03/31/3156017_papa_francisk_mnogo_hora_triabva_da_se_zasramiat_che/", "text": "Много хора по света днес би трябвало да се засрамят, задето са загубили чувството за срам. Мнозина трябва да се срамуват, защото нашите поколения оставят на младите хора свят, разпокъсан от противоречия и войни, разяден от егоизъм, в който младежите, децата, болните и възрастните са маргинализирани.  Това каза папа Франциск в проповедта си след традиционното шествие Via Crucis около римския Колизеум снощи, възпроизвеждащо Кръстния път на Исус. За католическата църква този петък беше Разпети петък, а Велкиден е в неделя, 1 април. Папа Франциск говори за срама, понеже по думите му толкова много хора, дори някои от Божиите слуги, са позволили да бъдат съблазнени от амбиция и суета. Той призова хората, включително служителите на Църквата, да преоткрият способността да изпитват срам заради ролята си в световните злини, цитиран от \"Ройтерс\" и БТА. Главата на Римокатолическата църква заклейми \"проказата на омразата, егоизма и арогантността\" и похвали онези служители на Църквата, които се опитват \"да събудят заспалата съвест на човечеството\" чрез работата си в помощ на бедните, имигрантите и затворниците. Около 20 хиляди миряни наблюдаваха среднощната процесия, събрани около осветения Колизеум. Тази година носенето на кръста беше поверено на младежи, сред които едно момиче в инвалидна количка, на ръководителя на католическата организация Каритас в Сирия - Рияд Сарги, придружен от съпругата си и трите си деца, и на иракска монахиня от ордена на доминиканците - сестра Женвиев Ал Хадай, която почете християнските мъченици от Близкия Изток. Текстовете, придружаващи отделните спирки по Кръстния път на Исус също бяха написани от 15 младежи на възраст между 16 и 27 години, които порицаха своите връстници, обсебени от социалните мрежи. За церемонията бяха предвидени засилени мерки за сигурност, също и за утрешната меса на площад \"Свети Петър\". Министърът на вътрешните работи Марко Минити потвърди през седмицата повишеното ниво на риск от атентат в Италия, и разположи допълнително 10 хил. полицаи, карабинери и войници, за да се грижат за сигурността в целия Рим, припомня АФП. Военни джипове и бронетранспортьори бяха поставени като бариери срещу евентуални атаки с камион. Въпреки всичко 12-метров камион с турски регистрационни табели, чийто шофьор се заблудил, успя да навлезе в зоната за сигурност в центъра на града.", "date": "2018.03.31", "title": "Папа Франциск: Много хора трябва да се засрамят, че са загубили чувството си за срам"}
{"url": "https://www.dnevnik.bg/sport/2018/03/31/3156024_andre_agasi_obiavi_che_veche_ne_e_trenyor_na_novak/", "text": "Носителят на 12 титли от Големия шлем Андре Агаси обяви раздялата си с Новак Джокович, в чийто треньорски щаб беше в последната година. Американецът обяснява, че различия в мненията са в основата на решението му. \"С най-добри намерения опитах да помогна на Новак. Желая му само най-доброто занапред. Прекалено често се оказваше, че не сме съгласни с мненията си\", казва Агаси в официално съобщение, разпространено от ESPN. Двамата започнаха съвместната си работа преди година, когато Агаси влезе в екипа на Джокович. Американецът обяви, че е решил да се  завърне към тениса  именно заради бившия №1. Това се случи малко, след като Джокович се раздели с  Борис Бекер . В момента сърбинът е №12 в световната ранглиста, а пропадането му продължи с  ранно отпадане на турнира в Маями . През 2018 г. Джокович има три победи и две загуби, а в първия турнир от Големия шлем Australian Open отпадна на осминафинал, когато беше победен от Хьон Чун. Радек Щепанек  остава основен треньор на Джокович, който влезе в щаба през декември. До момента сърбинът не е коментирал решението на Агаси.", "date": "2018.03.31", "title": "Андре Агаси обяви, че вече не е треньор на Новак Джокович"}
{"url": "https://www.dnevnik.bg/bulgaria/2018/03/31/3155687_nai-mnogo_sluchai_na_iztezavani_jivotni_ima_v_haskovo/", "text": "От началото на 2015 г. досега в МВР са постъпили 58 искания за съдействие във връзка с осъществяване на контрол за спазване на изискванията за хуманно отношение към животните. А проведените съвместни мероприятия и проверки между органите на Националната ветеринарномедицинска служба и полицията са 104 броя. Това се разбира от писмен отговор на вътрешния министър Валентин Радев. Най-много регистрирани съвместни мероприятия и проверки има в Хасково - 38. Като за всеки случай са изготвени експертизи от служители на \"Ветеринаромедицински център\". Получените искания за съдействие в Ямболската полиция са 14, а проверките - 19 броя. В останалите областни дирекции на МВР, сигналите за съвместни мероприятия и извършени проверки са единични случаи. В някои областни дирекции в страната, няма получени сигнали. Министър Радев уточнява, че според Закона за ветеринарномедицинската дейност и Закона за защита на животните контролът за спазване на изискванията за защита и хуманно отношение към животните се осъществява от Българската агенция по безопасност на храните. Тя извършва проверки по сигнали и при констатирани нарушения налага санкции. Успоредно наредба определя редът и начините на взаимодействие между органите на Националната ветеринарномедицинска служба и МВР, според които полицейските органи оказват съдействие при възпрепятстване изпълнението на служебните задължения на службата. Резултатите от извършените проверки в посочения период са разнообразни, според конкретния случай. Вътрешният министър ги изрежда: - принудително отнемане на дребни преживни животни в полза на държавата; - принудително убиване по хуманен начин и обезвреждане на животни; -предприемане на санитарни мерки за предотвратяване разпространението на заболявания по животните; -извършване на проверка и нерегистрирани животновъдни обекти, както и по подадени сигнали в електронните медии и средства за масова информация; -състояние на констативни протоколи и даване на задължителни писмени предписания. Допълва, че са извършени и 32 проверки в общински приюта за животни на територията на страната, съвместно с органите на съответните областни дирекции за безопасност на храните. В края на януари стана известно, че  над 400 зоополицаи ще работят в цялата страна . Тогава вътрешният министър уточни, че България е втората страна в Европа, в която ще има действаща зоополиция. Допълни, че МВР е направило повече и е наградило това, което се знае -  че по двама полицаи в ъв всяка една областна дирекция  се занимават с престъпленията спрямо животни .", "date": "2018.03.31", "title": "Най-много случаи на изтезавани животни има в Хасково и Ямбол"}
{"url": "https://www.dnevnik.bg/bulgaria/2018/03/31/3156025_kratki_novini_protest_sreshtu_novite_putni_taksi_v/", "text": "След оплакване на клиенти тече проверка на четиризвезден хотел във Велинград Експерти от Министерството на туризма ще проверят условията за настаняване в четиризвезден хотел във Велинград след сигнали на туристи, съобщиха от министерството. Клиентите се оплакват от ниска хигиена в стаите, повредено оборудване и липса да адекватно обслужване. Те смятат, че обстановката не отговаря на изискванията за 4-звезден обект за настаняване и настояват да бъдат компенсирани разходите им. Министерството на туризма ще сигнализира и други институции, за да бъдат направени съвместни инспекции. 20 ранени в протест срещу въвеждането на тол такси в Албания  Протест срещу въвеждането на пътни такси в Албания започна с инциденти и премина в насилие, предават агенции МИА и БТА. Демонстранти, събрали се край тунела Калимаш близо до северния град Кукъс, където е разположена първата бутка от новата система, започнали да хвърлят камъни срещу полицията, която отвърнала с гумени палки и сълзотворен газ. Пунктът е унищожен и според местните власти има около 20 ранени в сблъсъка, включително петима полицаи. Поради сблъсъците в момента на магистралата се е образувала опашка от автомобили от над 10 км. Премиерът на Албания Едира Рама съобщи, че въпреки протестите в най-скоро време ще има такси на магистралата Кашар-Рогожина-Вльора и всички участвали в унищожаването на първия пункт и са нападнали държавни служители ще отговарят пред закона.   Жителите на жилищна сграда в Сандански бяха евакуирани тази нощ заради пожар, обхванал целия блок, съобщава Би Ти Ви. Няма пострадали, всичките 40 семейства са излязли навреме, но материалните щети са сериозни. Пламъците са тръгнали от магазин на приземното ниво на блока и са обхванали и съседни площи, има и изгорели коли. Част от хората са настанени в хотели. Късо съединение може би е причината за пожара във влака София-Бургас Късо сьединение в електрическата инсталация на един от вагоните е най-вероятната причина за пожара във влака София-Бургас, съобщава представител на специализирано звено към Министерството на транспорта пред Би Ти Ви, след потушаването на пожара и проверката по инцидента. Първоначалната версия беше, че запалването е тръгнало от тоалетната на последните два вагона.  Влакът се запали късно снощи в движение между Нова Загора и Ямбол  и се наложи спешната евакуация на 80 пътници. Няма пострадали. Четирима ранени в катастрофа край Сопот  Четирима младежи са пострадали при сблъсък на автомобил в крайпътно дърво на изхода на Сопот за Карлово, съобщава Би Ти Ви. Сигналът за инцидента е подаден на 112 малко преди 01:00 ч. тази нощ. Младежите са настанени в болница, най-тежко е състоянието на водача на автомобила, който е неправоспособен шофьор. В колата са пътували общо петима.", "date": "2018.03.31", "title": "Кратки новини: Протест срещу новите пътни такси в Албания премина в насилие"}
{"url": "https://www.dnevnik.bg/kultura/2018/03/31/3154948_zashtoto_fotograf_predlaga_2000_evro_na_onezi_koito/", "text": "Открадни изкуството ми и ще ти платя - такава провокация отправя фотографът и оператор Александър Станишев на сайта си  Not My Art , където обещава да изкупи за общо 2000 евро трите най-добри артистични интерпретации на своя снимка. Кадърът е запомнящ се - три популярни герои от нощните улици на София са фотографирани на пейка в градинката \"Кристал\". А конкурсът е артистичният отговор на Станишев по негов спор с художника Борис Колев, създал картина по неговата фотография. \"Художник взе снимката ми и я прерисува, без да ме попита и без да ме спомене, и я продава за 2000 евро. Затова реших да поканя всеки артист, художник, илюстратор, писател или кинематографист да използва снимката и да създаде свое оригинално произведение на изкуството! Ако ме цитирате, ще ви дам правата и може да я продадете за каквато сума желаете! А като съберем достатъчно добър материал, ще направим изложба. Надявам се всички да сме по-морални\", пише Станишев. Картината, за която става дума - \"Приятели\" на Борис Колев, не е фотореалистично копие на кадъра на Станишев. Пред \"Дневник\" художникът обясни, че тя е част от негов концептуален проект, с който взима споделяни кадри от социалната мрежа и ги ползва като анонимни цитати в свои творби. Идеята зад серията е \"провокация към ексхибиционизма\" в мрежи като \"Фейсбук\", където, смята Колев, споделяни многократно, изображенията се тривиализират и макар понякога да показват много лични моменти, стават \"публична собственост\". Художникът обясни, че не бил търсил автора на снимката, защото смятал, че това би му отнело месеци, и не я разглеждал като самостоятелно произведение. Според писателя и адвокат по авторско право Радослав Парушев, коментирал случая в предаването \"Нова култура\" на \"Дарик радио\" и двамата творци не са прави в претенциите си. \"Създаването на произведение на изобразителното изкуство е напълно самостоятелен акт по смисъла на българския закон за авторското право. Няма такова нещо като \"прерисуване на фотография\", обясни той. \"Казус няма. Но това, че една снимка е в интернет, не означава, че може да я ползваме.\" Според адвокат Ана Лазарова обаче това, че прерисуването на фотография е необичайно, не означава, че не може да представлява нарушение на авторското право на фотографа. Както при всяко възпроизвеждане или преработка на чуждо произведение, в общия случай е необходимо съгласието на оригиналния автор, смята тя. \"В световен мащаб има доста случаи на художници, обвинени в това, че са копирали снимки. В числото на \"плагиатите\" влизат и Боб Дилан и Джордж Буш младши. Наскоро в Белгия художник бе осъден за копиране на фотография, макар че картината му не беше фотореалистично копие на снимката. В този случай защитата на художника (неуспешна) се осланяше на аргумента, че картината му е пародия на снимката.\", посочи тя. \"Цитирането на чуждо произведение е свободно по закон, но в случая е доста спорно доколко възпроизвеждането на цяло произведение може да се сметне за цитат. Още повече \"анонимен цитат\". Вместо да тръгва по сложния правен път обаче, Александър Станишев решава да отговори с артистична провокация. Според него е особено нередно, че картината е била изложена за продан срещу 2000 евро. \"Въпросът е етичен. Аз правя фотографии за кеф, иначе работя като оператор, но в случая някой се опитва да изкара пари на мой гръб\", каза той пред \"Дневник\". \"Затова реших да й смъкна цената с множество копия.\" Засега конкурсът му, за който му помагат от агенция DDB, има впечатляващ ефект: за близо седмица е събрал 60 изключително забавни кавърверсии, от мемове и дигитални произведения до радиопиеса. Станишев събира  най-добрите на сайта си  и планира да ги покаже в изложба. \"Надявам се харесвате изкуството ми и се надявам всички да се държим етично в изкуството и в живота\", пожелава той. Борис Колев, от своя страна, поздравява Станишев за идеята и сам е готов да участва в изложба със Станишев, макар да не смята да се включи в конкурса. Смята, че в случая фотографът е \"видял една добра възможност за реклама, в което няма нищо лошо\" и в резултат се е получила интересна дискусия. Но добавя, че ако е познавал автора, би му поискал разрешение да ползва снимката - и се извинява. \"Чувствам се неловко, предполагам, грешката ми е, че не съм я разпознал като художествено произведение.\" \"Приятели\" е все още за продан. Събирането на произведения за конкурса Not My Art  продължава във \"Фейсбук\"  и на сайта Not My Art до 1 май.", "date": "2018.03.31", "title": "Защото фотограф предлага 2000 евро на онези, които \"откраднат\" снимката му"}
{"url": "https://www.dnevnik.bg/sviat/2018/03/31/3156027_rusiia_poiska_ot_velikobritaniia_da_iztegli_pone_50/", "text": "Москва уведоми Лондон, че трябва да изтегли малко над 50 свои дипломати от Русия, в отговор на изгонването на 23 руски дипломати от Великобритания, информацията е на \"Ройтерс\". Според външното министерство на Русия, така в двете страни ще има еднакъв брой дипломати. Днес говорителката на руското МВнР Мария Захарова, цитирана от ТАСС, уточни, че разликата между броя на руските и британските дипломати е над 50 души. \"Ние настояхме за паритет. Британците имат 50 дипломати повече от нас\", каза тя, от което следва, че Лондон трябва да върне у дома \"малко над 50\", добави тя. По-рано през седмицата от Москва настояха  свои служители от посолствата си в Русия да изведат редица европейски страни, сред които Финландия, Италия, Полша, Литва, Латвия, Холандия, Швеция, Естония, Германия, Испания, Чехия, Норвегия, Хърватия, Ирландия и Украйна. Мерките бяха в отговор на изгонването на руски дипломати от тези държава, като ответна мярка за отравянето на бившия руски двоен агент Сергей Скрипал и дъщеря му на територията на Великобритания. Междувременно служител на Държавния департамент на САЩ съобщил пред \"Франс прес\", че Русия ще може да депозира нови искания за акредитация, за да замени своите дипломати, които САЩ сметнаха за шпиони и експулсираха. Тази седмица САЩ обявиха експулсирането на 48 дипломати от руското посолство във Вашингтон и на 12 други от руското представителство в ООН. \" САЩ експулсираха 48 служители на руското разузнаване , но не е казано, че Русия трябва да намали персонала на двустранното си представителство\", обясни вчера представител на Държавния департамент. Той уточни, че всички нови молби за акредитация ще бъдат разгледани поотделно. Москва отрича, че експулсираните дипломати са шпиони.  В отговор Русия експулсира 60 дипломати на САЩ  и обяви затварянето на американското консулство в Санкт Петербург, но също не поиска съкращаването на броя на американските дипломати. Вашингтон също ще може да депозира нови искания за акредитация.", "date": "2018.03.31", "title": "Русия поиска от Великобритания да изтегли поне още 50 свои дипломати"}
{"url": "https://www.dnevnik.bg/bulgaria/2018/03/31/3156034_sds_atakuva_reshenieto_na_pravitelstvoto_za_ruskite/", "text": "Съюзът на демократичните сили изразява своето недоумение и несъгласие  с решението на правителството да не експулсира руски дипломати , във връзка със случая \"Скрипал\", се казва в позиция на партията, изпратена до медиите. Вместо твърдо отстояване на евроатлантическите ценности, правителството показа колеблива и неуверена позиция и отказа да застане в отбора на утвърдените европейски демокрации, се казва в нея. Мнението на СДС е, че премиерът се е поддал на натиска на вътрешнополитическите си партньори, \"които явно защитават руската позиция по случая \"Скрипал\"\". \"Премиерът предпочете да избегне риска от разклащане на коалицията и постави България в неудобната позиция да председателства Европейския съюз, но да взема решения в разрез с неговите демократични принципи. СДС изразява своите опасения, че позицията на правителството по скандала между Великобритания и Русия, ще даде още един аргумент на защитниците на \"Европа на две скорости\" и България ще бъде поставена във втора категория на страните-членки на ЕС\", завършва позицията.", "date": "2018.03.31", "title": "СДС атакува решението на правителството за руските дипломати"}
{"url": "https://www.dnevnik.bg/sport/2018/03/31/3155989_luvut_e_gladen_kaza_ibrahimovich_pri_predstavianeto_si/", "text": "Златан Ибрахимович може да дебютира за новия си отбор  \"Лос Анджелис галакси\"  още днес в дербито на града срещу \"ФК Лос Анджелис\". Шведският ветеран не пропусна да влезе в заглавията на официалното си представяне пред медиите в петък. \"Лъвът е гладен\", закани се Ибрахимович и каза, че е дошъл да спечели титлата в Мейджър сокър лигата. Според шведа много голям процент за трансфера му е изиграл Дейвид Бекъм, с когото бяха заедно в ПСЖ преди няколко години. \"Вече съм казвал, че аз съм като Бенджамин Бътън – родих се стар, но ще умра млад. Може да съм на 37 (все още е на 36 – бел. ред.), но знам какво мога. И в Англия ми казаха, че съм стар, че съм дошъл на инвалидна количка, но след три месеца покорих Висшата лига и всички твърдяха, че летя\", показа типичното си самочувствие нападателя. Нападателят се излекува от тежка контузия в коляното и дори записа седем мача и един гол през сезона за  \"Манчестър юнайтед\" . Точно това му дава увереност, че ще играе редовно и в САЩ. \"Чувствам се добре, знам че още не съм в нужния ритъм, но засега просто искам да изляза, да помириша тревата и да усетя топката. На тренировки усещането е добро, даже вчера останах да тренирам допълнително\", каза още нападателят.", "date": "2018.03.31", "title": "Лъвът е гладен, каза Ибрахимович при представянето си \"ЛА галакси\""}
{"url": "https://www.dnevnik.bg/sviat/2018/03/31/3156101_maluk_samolet_se_razbi_na_magistrala_vuv_franciia/", "text": "Малък двумоторен самолет се е разбил на автомагистрала в централна Франция, като са загинали двамата души на борда му, предаде \"Франс прес\", цитирана от БТА. Катастрофата станала близо до град Сен Шамон, в департамента Лоар. Според очевидци самолетът летял на ниска височина, а пилотът изглежда бил загубил контрол. Машината се блъснала в арка с пътни знаци над магистралата и паднала в аварийната лента. Ако машината е била паднала в някоя от активните ленти, пострадалите вероятно са щели да бъдат повече, смятат от полицията.", "date": "2018.03.31", "title": "Малък самолет се разби на магистрала във Франция"}
{"url": "https://www.dnevnik.bg/skorost/2018/03/31/3156112_dvama_motoristi_zaginaha_a_edin_e_ranen_v_denia_na/", "text": "Празничната атмосфера около официалното откриване на мотосезона в цялата страна беше помрачена от няколко тежки инцидента с водачи на мотоциклети, при които загинаха двама души, а един беше ранен. Черната серия започна от Пловдив, където в 9.10 часа мотор се блъсна в паркиран автомобил на бул. \"Княгиня Мария Луиза\". На място загива водачът – мъж на 39 години. Малко по-късно на пътя Русе-Бяла 28-годишен мотоциклетист предприема изпреварване на камион, но по все още неизяснени причини се удря в камиона и загива на място. По-късно се изяснява, че загиналият не е имал книжка за мотоциклет, а моторът му не е регистриран. Минути преди десет часа, мъж на 38 години, навлиза с мотора си в лентата за насрещно движение и се удря челно в автомобил. Мотористът е откаран в болница с травми, като няма данни за състоянието му. Не е изключено да има и други инциденти с водачи на мотори, тъй като данните за катастрофите днес ще бъдат обобщени утре сутрин.", "date": "2018.03.31", "title": "Двама мотористи загинаха, а един е ранен в деня на откриване на мотосезона"}
{"url": "https://www.dnevnik.bg/sviat/2018/03/31/3156114_padaneto_na_kitaiskata_kosmicheska_stanciia_kum/", "text": "Китайската космическа станция \"Тянгун-1\", която в момента пада към Земята, се движи с по-ниска скорост от очакваното и е възможно да навлезе в земната атмосфера чак в понеделник сутринта, съобщи Европейската космическа агенция (ЕКА), цитирана от \"Франс прес\" и БТА. Агенцията по-рано бе обявила, че станцията ще навлезе в атмосферата между днес в 12.00 ч. по Гринуич и утре следобед. Не се очаква космическият модул да нанесе щети на Земята. Неговото разпадане и изгаряне в атмосферата дори ще представлява зрелищна гледка, като метеоритен дъжд, увериха от китайската космическа служба. В днешно изявление ЕКА дава прогноза за навлизане на станцията в атмосферата между неделя следобед и понеделник сутринта. Очакваше се поток от слънчеви частици да увеличи плътността на станцията в горните слоеве на атмосферата и да ускори падането й, но такова въздействие не е настъпило. Китай увери, че няма повод за тревога от падащи части на станцията над населени места и посочи, че рискът човек да бъде ударен от космически отпадък с тегло над 200 грама е едно на 700 милиона.", "date": "2018.03.31", "title": "Падането на китайската космическа станция към земята се забави"}
{"url": "https://www.dnevnik.bg/sviat/2018/03/31/3156115_stotici_hora_se_sboguvaha_sus_stivun_hoking_v_keimbridj/", "text": "Около 500 близки, колеги и познати и още хиляди почитатели, се събраха днес, за да почетат физикът Стивън Хокинг в църквата \"Св. Мария\" в родния му град Кеймбридж. Влиятелният британски учен, определян от някои като най-яркият ум в съвременната астрофизика,  почина на 76 години на 14 март . Ковчегът му, отрупан с бели лилии и рози, беше внесен в църквата от портиерите на колежа Кеймбридж, които многократно са му помагали да се придвижва и в рамките на кампуса, и през ректората приживе в 50-годишната му кариера, като сътрудник и изследовател там, предава Би Би Си. Докато ковчегът пристигаше, камбаната на църквата би 76 пъти - по веднъж за всяка от годините, които живя Стивън Хокинг, въпреки рядкото си генетично и изключително тежко заболяване - амиотрофична латерална склероза. Речи по време на заупокойната церемония държаха най-големият му син Робърт, негови бивши студенти - проф. по физика Фей Докър и кралският астроном проф. Мартин Рийс, както и актьорът Еди Редмейн, който изигра известният физик в биографичния филм \"Теория на всичко\". Сред гостите бяха и останалите актьори в биографичната лента от 2014 г., както и множество британски музикални, комедийни и телевизионни изпълнители. В списъка на поканените беше и милиардерът Илон Мъск. След церемонията ще има прием за отбрани гости в \"Тринити колидж\". През юни праха на  Стивън Хокинг ще бъде положен до гробовете на някои от най-прочутите имена в световната наука  като сър Исак Нютон и Чарлз Дарвин.", "date": "2018.03.31", "title": "Хиляди хора се сбогуваха със Стивън Хокинг в Кеймбридж"}
{"url": "https://www.dnevnik.bg/sport/2018/03/31/3156126_junaited_pobedi_suonzi_s_dva_gola_predi_pochivkata/", "text": "Манчестър юнайтед\" си върна второто място от \"Ливърпул\" след лесна победа над \"Суонзи\". \"Червените дяволи\" не допуснаха изненада на своя \"Олд Трафорд\" и надделяха с 2:0, като и двата гола паднаха в първите 20 минути. Ромелу Лукаку и  Алексис Санчес  се разписаха, а централният нападател на \"Юнайтед\" отбеляза своя гол №100 във Висшата лига. Лукаку е първият белгиец, който достига до подобна бройка в английския шампионат. На 24 години 322 дни Лукаку е и петият най-млад в класацията на Висшата лига. Единствените, достигнали 100 гола преди тази възраст са Майкъл Оуен (23 години 134 дни), Роби Фаулър (23 години 283 дни), Уейн Рууни (24 години 100 дни), Хари Кейн (24 години 191 дни). Първият гол падна още в петата минута. Санчес получи топката в наказателното поле, подаде я на Лукаку, а белгиецът с хубав удар с левия крак не остави шансове на Лукаш Фабиански. Ранното попадение позволи на \"Юнайтед\" да играе в темпо, което го устройва. Халфовете на \"червените дяволи\" контролираха отлично играта, разпределяха добре топката и я държаха далеч от собствената си врата. В 20-ата минута грешка в защитата на \"Суонзи\" позволи на Санчес да се разпише. Чилиецът получи хубав пас от Джеси Лингард и с удар по тревата в долния десен ъгъл удвои аванса на домакините. След двата гола \"Суонзи\" сякаш се примири много рано със съдбата си и не направи почти нищо, за да промени ситуацията на терена. Едва след почивката футболистите на  Карлос Карвалял  вложиха малко повече усилия, но те доведоха само до два удара, които така и не принудиха Давид де Хеа да се намесва решително. Победата е 21-а за \"Юнайтед\" от началото на сезона и четвърта поредна в шампионата. \"Червените дяволи\" са на 13 точки от градския съперник \"Сити\", който малко по-късно играе с \"Евертън\". Дербито между двата тима от Манчестър е след седмица, като  при победа на \"гражданите\"  в него те ще са шампиони шест кръга преди края.", "date": "2018.03.31", "title": "\"Юнайтед\" победи \"Суонзи\" с два гола преди почивката"}
{"url": "https://www.dnevnik.bg/sport/2018/03/31/3156130_ludogorec_razgromi_vereia_v_purviia_mach_ot/", "text": "Лудогорец\" даде началото на плейофите в челната група на Първа лига, където играят шестте най-добри отбора след редовния сезон. Шампионите не срещнаха никакви проблеми и победиха с 5:0, макар че всички голове паднаха след 40-ата минута. Клаудиу Кешеру и Якуб Шверчок вкараха по два гола, а с един се отчете Джоди Лукоки. Срещата не започна толкова лесно за тима от Разград, който трябваше да прави принудителна смяна още в началото. Вандерсон получи контузия и беше сменен от Лукоки в 23-ата минута. \"Верея\" играеше подчертано дефанзивно и идеята на отбора беше да руши играта на \"Лудогорец\", а не да се опитва да се надиграва. Стратегията на тима от Стара Загора издържа до 40-ата минута, когато \"Лудогорец\" откри. Тогава Веселин Минев събори Кешеру в наказателното поле и съдията Драгомир Драганов посочи бялата точка. Румъмецът беше точен от 11-те метра и откри. В рамките на 120 секунди \"Верея\" рухна, след като получи и втори гол. Контраатака подхваната от Кешеру и Мисиджан изведе Лукас Саша на стрелкова позиция. Неговият удар срещна страничния стълб, но топката попадна обратно в Джоди Лукоки и той се разписа – 2:0. След почивката ситуацията не се промени, но \"Лудогорец\" вече действаше по-спокойно с два гола преднина. Едва в последните 20 минути шампионите вдигнаха оборотите и без проблем стигнаха до още три гола. Първо в 72-ата минута Кешеру се разписа за втори път след хубав удар от фаул. Румънецът стреля силно, топката срещна гредата и тупна зад голлинията. В заключителните пет минути резервата Якуб Шверчок добави два гола, за да оформи крайния резултат. \"Имахме проблеми до първия гол, след това беше далеч по-лесно. Преди почивката имахме настроение и играта се получаваше, просто до едн момент липсваха головете\", каза след мача Димитър Димитров. Той обясни, че прибранат аигра на \"Верея\" е затруднила неговите футболисти. На твърденията, че дузпата при първия гол е спорна Димитров отговори лаконично: \"Не мога да кажа, защото бях далеч\".", "date": "2018.03.31", "title": "\"Лудогорец\" разгроми \"Верея\" в първия мач от шампионските плейофи"}
{"url": "https://www.dnevnik.bg/bulgaria/2018/03/31/3156157_zemedelcite_se_gotviat_za_protest_vupreki_podkrepata/", "text": "Министърът на земеделието Румен Порожанов подкрепи искането на зърнопроизводителите да бъдат изключени от проектозакона за търговията с горива, който  предвижда по-строги правила за регистрирането  на бензиностанции и търговци на горива. Въпреки това фермерите остават в готовност за планирания си на 3 април протест с трактори по обществените пътища. Дали той ще се състои зависи от преговорите с правителството, насрочени за понеделник, 2 април, съобщава БНР.. На извънредна среща днес в Арбанаси между Националната асоциация на зърнопроизводителите, Съюзът на земеделските кооперации и Румен Порожанов, земеделският министър е изразил подкрепа към исканията за изключване на зърнопроизводителите от регламентите, заложени в законопроекта и призовал земеделските производители да отменят протеста. \"Не виждам смисъл земеделците да бъдат третирани по начин на регистрация, по обвързване с нивомери и допълнителни разходи. На този етап техен протест би бил малко пресилен, защото има виждане за решаване на въпроса. Самият законопроект тепърва предстои да бъде внесен на първо четене,\" посочи министър Порожанов. \"В диалогов режим сме с вносителя за подготовка на текстове, които да не натоварват административно и финансово земеделския сектор с излишни регулации и различни разходи\", допълни той. Страните са се договорили юристите на Министерството на земеделието и на фермерските организации заедно да подготвят предложения, които да изключат зърнопроизводителите от обхвата на проектозакона. Фермерите обаче остават в протестна готовност. Те не са съгласни да бъдат третирани като търговци на горива и заявиха, че за да изпълнят изискванията за собствени бензиностанции, ще трябва да инвестират между 50 и 60 хиляди лева. По думите им с планирания за 3 април протест с трактори по пътищата искат да покажат на държавата какво би станало, ако трябва да зареждат от обикновените бензиностанции. \"Тези условия са неизпълними. Земеделските производители не са търговци на горива, както сме определени в този закон\", заяви председателят на Асоциацията на зърнопроизводителите Костадин Костадинов. \"Не сме склонни на компромис, защото не можем да изпълним условията на тази свръхрегулация\", добави той. \"Трябва да изкараме всяка една техника, която се намира на 30, 40, 50 километра, да я докараме на една бензиностанция, която е регистрирана. Това нещо ще доведе до страшен хаос в движение по пътищата\", коментира Георги Георгиев от Попово. Ще има ли национален протест с изваждане на земеделската техника на пътя на 3 април зависи от резултата от срещата с премиера Бойко Борисов и вносителите на законопроекта за търговия с горива предишния ден, посочи председателят на Националната асоциация на зърнопроизводителите: \"Ако имаме положителен резултат и достатъчни гаранции, няма да изкараме тракторите. Ние настояваме да бъдем извадени от този законопроект\", обясни Костадинов.", "date": "2018.03.31", "title": "Земеделците се готвят за протест въпреки подкрепата на Порожанов срещу проектозакона за горивата"}
{"url": "https://www.dnevnik.bg/photos/2018/03/31/3156085_snimka_na_denia_navodneniia_ploshtad_san_marko/", "text": "Високите приливи наводниха площад \"Сан Марко\" във Венеция, Италия. Венецианци и туристи обуха високи ботуши, за да пресекат площада и другите райони вследствие на наводнението.", "date": "2018.03.31", "title": "Снимка на деня: Наводненият площад \"Сан Марко\""}
{"url": "https://www.dnevnik.bg/kultura/2018/03/30/3153418_otkus_ot_svirepo_nastroenie_na_iordan_radichkov/", "text": "\"Свирепо настроение\" се появява през 1965 година, като още с излизането си предизвиква смут сред българската литературна критика, която не може да намери думите, за да определи какво представлява сборникът. В текстовете се преплитат абсурдни истории, притчи, небивалици, съчетани с един особен поглед към дълбочината на човешката душа. Голяма част от критиците по онова време заплюват книгата и определят \"Свирепо настроение\" като пълен провал за още младия автор, когото до момента са сравнявали с Йовков и Елин Пелин.Има обаче и такива, които обръщат внимание, че това може би е един от най-важните сборници с разкази в българската литература. Със \"Свирепо настроение\" Йордан Радичков заявява едно напълно ново литературно присъствие. Историите, разделени на две части в книгата, си спечелват място в литературния канон с едно необикновено и неподражаемо присъствие и дълбочина. Сякаш и до днес никой не съумява да даде точно определение на този забележителен свят. Сред разказите читателите ще намерят мистичния Верблюд на Радичков, вечната история \"Лебеди мои\", първия вариант на пиесата \"Януари\" като разказ, както и едно от най-устойчивите словосъчетания в съвременния български език, запомнено и обикнато от редица поколения – \"Мамка му и прасе!\" Баща ми е странен човек — щом си науми нещо, и веднага го прави. Едва дочака затоплянето на времето, отиде в планините и донесе оттам ново зелено дърво. То бе тъй диво и тъй много настръхнало, че ние стояхме на почтително разстояние от страх да не скочи върху някого. \"Туй зелено дърво на желязо да го посадя, пак ще пусне корени! — каза баща ми. — Над главата му ще мътят орли!\" Вълкът смени козината си, костенурките насядаха пред къщите на припек, нашите гори измъкнаха соковете от корените и се покриха със зелени облаци. И когато всичко стана зелено, истинското зелено дърво, донесено от големите планини, изсъхна. Ученият селянин, за когото споменах в началото и който наистина знаеше много не само за лъвовете, ами и за зеленото дърво, каза, че ние никога няма да го опитомим, защото е диво. Но баща ми не беше отчаян човек, той никога не се отчайваше и всяка пролет засаждаше в нашите гори по едно зелено дърво, донесено от планините. \"Та ти не знаеш ли — питаха го селяните, — че няма да успееш да засадиш зелено дърво?\" \"Знам\" — казваше баща ми. \"Ами тогава защо всяка година садиш зелено дърво?\" \"Ами какво друго да правя?\" — питаше на свой ред баща ми. И ви казвам самата истина, че те нищо не можеха да му отговорят. Можеш ли да кажеш някому да не засажда зеленото дърво, когато то е неговата надежда! И тъй сега аз садя всяка година по едно зелено дърво в нашите гори, макар че то всяка година изсъхва. Аз си зная, че един ден в нашите гори наистина ще има зелено дърво в най-късната есен и в най-лютата зима и че щом се затопли, костенурките ще излязат пред къщите и ще си прехапят езиците от изненада.", "date": "2018.03.31", "title": "Откъс от \"Свирепо настроение\" на Йордан Радичков"}
{"url": "https://www.dnevnik.bg/sport/2018/03/31/3156162_ansambulut_po_hudojestvena_gimnastika_specheli_zlato_v/", "text": "Ансамбълът по художествена гимнастика спечели златния медал в многобоя от Световната купа в София. Възпитаничките на Весела Димитрова продължиха с отличното си представяне след  първия ден  и след добро изпълнение с три точки и две въжета получиха нова оценка над 20 – 20.650. Симона Дянкова, Елена Бинева, Лаура Траатс, Мадлен Радуканова и Теодора Александрова получиха най-висока оценка и изпревариха ансамблите на Япония и Италия. Петицата на България превъзмогна трудностите от предишните дни, когато участието на Бинева беше под въпрос заради контузия. В неделя ансамбълът ще се състезава във финалите на отделните уреди. В индивидуалната надпревара България нямаше толкова голям успех, след като  Катрин Тасева  остана четвърта, а Боряна Калейн – шеста. Тасева се движеше добре, но получи ниска оценка на бухалки въпреки чисто изпълнение – 17.000. Тя събра сбор от 68.050, което ѝ отреди мястото след подиума. В неделя Тасева ще участва във финалите на четири от уредите. Първите три мста окупираха рускинята Солдатова (72.100), Екатерина Селезньова (71.350) и Линой Ашрам от Израел (68.700). Боряна Калейн, която беше трета след първия ден не издържа на напрежението и стана с ниски оценки, които я оставиха шеста.", "date": "2018.03.31", "title": "Ансамбълът по художествена гимнастика спечели злато в многобоя в София"}
{"url": "https://www.dnevnik.bg/sport/2018/03/31/3156153_baiern_razbi_borusiia_s_shest_gola_no_shampionskiiat/", "text": "Байерн\" (Мюнхен) буквално унижи съперника си \"Борусия\" (Дортмунд) в 120-ото издание на голямото дерби на Германия - Дер Класикер. Баварците победиха с 6:0, постигайки един от най-изразителните си успехи срещу жълто-черните. Бившият футболист на \"Борусия\" Роберт Левандовски не показа никаква милост към стария си отбор и реализира хеттрик. Хамес Родригес, Франк Рибери и Томас Мюлер отбелязаха другите голове на \"Алианц арена\". Двубоят можеше да короняса \"Байерн\" с шеста поредна титла, но шампионският празник се отложи, след като по-рано през деня \"Шалке\" надигра \"Фрайбург\" с 2:0. С успеха си \"Байерн\" остава на върха с 69 точки, като шест кръга до края баварците имат преднина от 17 пред втория. Шампионите могат да грабнат сребърната салатиера след седмица в баварското дерби срещу \"Аугсбург\". За последно \"Борусия\" допусна шест гола от \"Байерн\" през ноември 2000 г. Баварците записаха третата си победа срещу съперника си през сезона, с което нанесоха първо поражение на жълто-черните в Бундеслигата от началото на годината. Загубата сложи край на серията на треньора Петер Шогер от 12 поредни мача без поражение в първенството, откакто пое тима през декември. \"Байерн\" имаше пълен контрол върху събитията на терена през първото полувреме. Баварците отново показаха ефективността си, като всеки един от петте точни удара се превърна в гол. Шампионите откриха резултата още в петата минута чрез Левандовски. Полският нападател отбеляза най-бързия гол за \"Байерн\" през сезона. Натискът на домакините се усили, като гол на Рибери беше правилно отменен заради засада. В 14-ата минута комбинация между Дейвид Алаба и Хамес завърши с гол на колумбиеца. Футболистите на \"Байерн\" владееха центъра, като бързо преливаха в предни позиции. Гостите действаха припряно и играта им не спореше. Положенията пред вратата на \"Байерн\" бяха епизодични, като играчите на \"Борусия\" опитваха да застрашат Свен Улрайх с далечни удари. В средата на полувремето баварците вече имаха комфортна преднина от три гола. В 23-ата минута Мюлер отбеляза 103-я си гол за \"Байерн\" в Бундеслигата след високоскоростна контраатака. Пред германския национал по попадения за шампионите в първенството са единствено Герд Мюлер, Карл-Хайнц Румениге и Роланд Волфарт. Защитата на \"Борусия\" тотално рухна в края на първата част. Първо Левандовски беше най-съобразителен пред голлинията, а след това Рибери прехвърли вратаря Роман Бюрки отблизо. През втората част баварците свалиха оборотите и доиграха спокойно срещата. Три минути преди края на редовното време Левандовски оформи своя хетрик след подаване на резервата Йошуа Кимих.", "date": "2018.03.31", "title": "\"Байерн\" разби \"Борусия\" с шест гола, но шампионският празник се отложи"}
{"url": "https://www.dnevnik.bg/sport/2018/03/31/3156155_manchestur_siti_e_na_tri_tochki_ot_titlata_sled_pobeda/", "text": "Манчестър сити\" се доближи на три точки от спечелването на трета титла в ерата на Висшата лига и пета в своята история след победа над \"Евертън\" с 3:1. \"Гражданите\" записаха пети пореден успех и след седмица в градското дерби с \"Манчестър юнайтед\" могат да триумфират с титлата шест кръга преди края на сезона. Атомното нападение на \"гражданите\" - Сане, Жезуш и Стърлинг вкара головете, а при повече желание тимът от Манчестър можеше да победи и много по-убедително. Почетният гол за \"карамелите\" реализира Яник Боласи. Въпреки предстоящия четвъртфинал в Шампионската лига срещу \"Ливърпул\" Пеп Гуардиола не даде никаква почивка на титулярите и \"Сити\" излезе с всичко най-добро на \"Гудисън парк\". Срещата започна прекрасно за \"гражданите\" и след четири минути те вече водеха в резултата. Атака на много висока скорост хвана неподготвена защитата на \"карамелите\", Давид Силва се измъкна непокрит до аутлинията и центрира към Лерой Сане, а германецът реализира с удар от въздуха. \"Евертън\" опита да изнесе играта напред, но винаги когато беше с топката срещаше много сериозна преса от страна на гостите. Халфовете на \"Евертън\" не успяха да спечелят битката в средата на терена и много лесно губеха топката. В 12-ата минута гостите удвоиха преднината си след точно изпълнение на Габриел Жезуш. Сане получи топката около централния кръг и буквално се подигра с Коулман, прехвърляйки го, топката беше пратена на Де Бройне, а от там за непокрития Жезуш. Изтрелът от пет метра с глава пък нямаше как да бъде спасен от Джордан Пикфорд. Доминацията на \"Сити\" продължи и тимът на Гуардиола вкара трети гол с третия си точен удар през първата част. Атака, наподобряваща тези при първите два гола изведе Силва зад защитата, той подаде прострелно за Стърлинг, а английският национал беше точен – 3:0. Преимуществото на \"гражданите\" беше огромно и статистиката го потвърди. Фернандиньо (62) и Де Бройне (61) имаха повече точни подавания от целия отбор на \"карамелите\" - 59. След почивката очаквано темпото спадна и срещата се доиграваше. \"Сити\" пестеше сили за мача в Шампионската лига, но въпреки това пропусна няколко изгодни шанса. \"Евертън\" пък отговори с почетен гол на Яник Боласи в 63-ата минута. Той вкара с изстрел от границата на наказателното поле, топката срещна гредата и влетя в мрежата на Едерсон. С оставащи седем мача до края на сезона \"Сити\" има преднина от 16 точки пред \"Манчестър юнайтед\". \"Евертън\" е девети с 40 точки.", "date": "2018.03.31", "title": "\"Манчестър сити\" е на три точки от титлата след победа над \"Евертън\""}
{"url": "https://www.dnevnik.bg/sport/2018/03/31/3156154_real_madrid_nadvi_las_palmas_s_rezervite/", "text": "Без голяма част от основните си футболисти \"Реал\" (Мадрид) постигна убедителен успех над \"Лас Палмас\" в мач от Ла Лига. Шампионите на Испания победиха с 3:0 с два гола на Гарет Бейл и един на Карим Бензема. Победата е четвърта поредна за \"Реал\", а този път в състава не бяха Марсело, Кристиано Роналдо, Тони Кроос, наказаният Карвахал, както и Серхио Рамос, който е с лека контузия. \"Реал\" откри след 26 минути игра, когато Модрич изведе Гарет Бейл сам срещу вратаря и той с хубав диагонален удар се разписа. В 39-ата минута \"Реал\" получи дузпа заради нарушение на Кайери срещу Лукас Васкес. Крилото на мадридчани излизаше от наказателното поле и по никакъв начин не застрашаваше вратата, но въпреки това нападателят на \"Лас Палмас\" го фаулира необмислено. Карим Бензема застана зад топката и с много премерен удар в долния десен ъгъл на Чичисола удвои аванса на гостите. След почивката очаквано срещата не беше толкова атрактивна, като \"Реал\" вече доиграваше двубоя. Това позволи на домакините да създадат няколко опасности пред Кейлор Навас, но костариканският вратар внимаваше. В 51-ата минута \"Реал\" вкара трети гол, дело на Бейл. Съдията Фуертес отсъди доста спорна дузпа, след като уелсецът падна в наказателното поле, след като изстреля топката. Все пак реферът посочи бялата точка, а от нея Бейл не сгреши. Благодарение на победата \"Реал\" вече е само на точка зад \"Атлетико\", който държи второто място. Утре \"дюшекчиите\" приемат \"Депортиво\".", "date": "2018.03.31", "title": "\"Реал\" (Мадрид) надви \"Лас Палмас\" с резервите"}
{"url": "https://www.dnevnik.bg/sport/2018/03/31/3156156_cska_zagria_za_sblusuka_s_ludogorec_s_pobeda_nad_botev/", "text": "По-малко от седмица преди мача с \"Лудогорец\" ЦСКА запазва минимално изоставане от шампиона. Червените победиха \"Ботев\" с 4:1 на \"Българска армия\" и остават на три точки зад тима от Разград. Червените продължават с доброто си представяне през пролетта, като записаха пета победа в шест мача. Единственият мач, в който тимът не се разписа и не побед беше равенството 0:0 с \"Черно море\" на 23 февруари. За успеха над \"Ботев\" по един гол вкараха Раул Лое, Тиаго Родригес и Хеан Бланко, а Пламен Димов от пловдивчани реализира в собствената си мрежа. ЦСКА беше без голмайстора си Фернандо Каранга и Николай Бодуров, които изтърпяха наказания, но тяхното отсъствие не се отрази по никакъв начин на отбора. Първата част премина основно пред вратата на Иван Чворович, като жълто-черните не успяха да създадат нищо интересно в атака. \"Ботев\" много често губеше топката след начален удар, като тя беше изритвана безцелно напред и нито един играч на гостите не играеше с нея. До 20-ата минута ЦСКА създаде няколко отлични шанса да вкара гол, но нямаше късмет. При най-чистата от тях Чворович се прояви отлично и спаси с една ръка. Всичко отиваше към 0:0 след 45 минути игра, но в 39-ата минута Пламен Димов от \"Ботев\" си вкара автогол. Централният защитник не отскочи добре при свободен удар и в опита си да изчисти, засече топката в мрежата на Чворович – 1:0. За Димов това е втори автогол от началото на годината, след като той вкара в собствената си врата и при гостуването на \"Левски\". Тогава сините спечелиха с 1:0. Секунди преди да изтече първата част ЦСКА вкара втори гол, дело на Раул Лое. Попадението отново падна след статично положение. Тиаго Родригес центрира прострелно, защитата на \"Ботев\" не се намеси добре, а от метър Лое нямаше как да сгреши. След почивката ЦСКА бързо стигна до трети гол, който окончателно сломи съпротивата на гостите. Попадението падна много куриозно, след като Серкан Юсеин се опита да изчисти топката, но тя рикошира в Тиаго и прехвърли излезлия напред Чворович. До края на мача имаше време за още два гола. Първо \"Ботев\" реализира почетно попадение чрез Стивън Петков, който наказа грешка на резервата Александър Дюлгеров, а после Хеан Бланко оформи крайния резултат. Индия петък ЦСКА гостува на \"Лудогорец\" в Разград в директен спор за първото място.", "date": "2018.03.31", "title": "ЦСКА загря за сблъсъка с \"Лудогорец\" с победа над \"Ботев\""}
{"url": "https://www.dnevnik.bg/sport/2018/03/31/3156198_juventus_se_otkusna_s_chetiri_tochki_pred_napoli_v/", "text": "Развръзката в Серия А започва да се разплита, а \"Ювентус\" се приближава към седма поредна титла, след като авансът на \"бианконерите\" пред \"Наполи\" вече стигна четири точки. След изиграването на мачовете от 30-ия кръг \"Ювентус\" наказа поредната грешна стъпка на неаполитанците. \"Ювентус\" надви \"Милан\" у дома с 3:1, докато \"Наполи\" направи 1:1 със \"Сасуоло\". Точни за \"Ювентус\" бяха Дибала, Куадрадо и Сами Кедира. В голямото дерби на Италия на \"Алианц стейдиъм\" имаше много битка, а по-качествените изпълнения бяха преди почивката. Тогава паднаха и два гола – Дибала откри за \"Ювентус\", докато бившият ас на черно-белите Леонардо Бонучи изравни. Още в осмата минута \"Ювентус\" поведе след страхотно изпълнение на Дибала. Аржентинецът получи топката от Миралем Пянич, завъртя се и с удар от около 25 метра не остави шансове на Джанлуиджи Донарума – 1:0. \"Милан\" много бързо се окопити и започна да играе много по-активно. \"Росонерите\" започнаха да нападат и да търсят гол в мрежата на Буфон, но опитният страж два пъти се намеси по отличен начин. Все пак в 28-ата минута \"Милан\" изравни с точно изпълннение на бившия футболист на \"Ювентус\" Леонардо Бонучи. Централният защитник засече центриране от корнер на Чалханоглу и надскочи доскорошните си партньори Андреа Бардзали и Джорджо Киелини. Попадението, което Бонучи отбеляза е и първо, което \"Ювентус\" получи от 30 декември 2017 г. в Серия А. Серията от сухи мрежи на \"бианконерите\" спря на 10 и общо 959 минути. През втората част двубоят беше тактически, но Масимилиано Алегри направи важна промяна още в началото като смени схемата. Той заигра с четирима в отбрана, а не както преди това със схема 3-5-2. \"Ювентус\" беше по-добрият отбор на терена, но и \"Милан\" имаше своите шансове, като веднъж и гредата помогна на Буфон. В 79-ата минута резервата Хуан Куадрадо засече с глава центриране на Сами Кедира и вкара ценния гол за \"бианконерите\". Три минути преди края на редовното време \"Ювентус\" окончателно уби интригата с попадение на Сами Кедира. По-рано през деня \"Наполи\" стигна само до 1:1 като гост на 16-ия в класирането \"Сасуоло\". В 22-ата минута \"неровердите\" откриха след точно изпълнение на Политано. \"Наполи\" се спаси от поражение в последната минута, когато Роджерио си вкара автогол. \"Наполи\" не успя да спечели трети от последните си четири мача. Само преди няколко седмици тимът водеше в Серия А, а сега вече изостава от шампионите.", "date": "2018.03.31", "title": "\"Ювентус\" се откъсна с четири точки пред \"Наполи\" в Серия А"}
