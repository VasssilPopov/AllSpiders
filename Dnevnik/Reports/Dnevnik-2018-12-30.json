{"url": "https://www.dnevnik.bg/sport/2018/12/30/3368271_zografski_zavurshi_23-i_v_purvoto_sustezanie_ot/", "text": "Владимир Зографски завърши 23-и в първото състезание от престижния турнир по ски скокове \"Четирите шанци\", а японецът Рюи Кобаяши пренесе силната си форма от началото на сезона в Световната купа с пета победа от осем старта. На голямата шанца в германския зимен център Оберстдорф Кобаяши преодоля 138.5 метра и 126.5 метра в двата си скока и получи общ сбор от 282.3 точки. 22-годишният японец изпревари само с 0.4 точки германеца Маркус Айзенбихлер (133 и 129 м) и с 1.8 точки австриеца Щефан Крафт (131 и 134.5 м). Зографски завърши с 239.1 точки след скокове от 125 и 118 метра. Световният шампион за младежи от 2011 г. влезе в топ 30 за шести път през сезона. В генералното класиране за Световната купа Кобаяши води с 656 точки пред поляците Пьотр Жила с 485 и Камил Стох с 397. Зографски е 18-и с 97 точки.", "date": "2018.12.30", "title": "Зографски завърши 23-и в първото състезание от \"Четирите шанци\""}
{"url": "https://www.dnevnik.bg/sport/2018/12/30/3368122_grigor_dimitrov_zapochva_noviia_sezon_v_rannite/", "text": "Григор Димитров ще започне  новия сезон  в ранните часове на 31 декември. Най-добрият български тенисист ще се изправи срещу японеца Йошихито Нишиока в двубой от първия кръг на турнира от категория \"АТП 250\" в Бризбейн. Мачът между 27-годишния Димитров и 23-годишния Нишиока е втори на централния корт \"Пат Рафтър\" и ще започне около 5.00 часа българско време. Програмата стартира в 3.00 часа с двубой от дамския турнир между чехкинята Каролина Плишкова и Юлия Путинцева от Казахстан. Димитров и Нишиока никога досега не са се срещали на корта. Българският тенисист е поставен под №6 в основната схема и при успех срещу японеца ще се изправи срещу американеца Тенис Сандгрен или австралиеца Джон Милман във втория кръг. Турнирът в Бризбейн е един от най-успешните за Димитров. Той спечели титлата през 2017 г., а впоследствие записа най-силния сезон в кариерата си, като триумфира във финалите на АТП, вдигна първия си трофей от сериите \"Мастърс\" и достигна до полуфиналите на Australian Open. Димитров има още един финал в Бризбейн - през 2013 г., когато беше дебютът му в турнира. Тогава българинът отстъпи срещу бившия №1 Анди Мъри след оспорван мач, завършил 6:7 (7), 4:6. Миналата година световният №19 стигна до полуфиналите, където сдаде титлата срещу бъдещия шампион Ник Кириос. През 2015 и 2016 г. Димитров игра съответно полуфинал и четвъртфинал, като и в двата случая загуби от рекордьора по титли от Големия шлем Роджър Федерер. Друго участие на българина беше през 2014 г., когато отстъпи във втория кръг срещу Марин Чилич. Нишиока ще играе за трети път в основната схема на турнира в Бризбейн, като преследва първа победа. При дебюта си през 2016 г. той загуби от Лука Пуи, а година по-късно беше победен на старта от Виктор Троицки. Японският тенисист заема 75-ото място в световната ранглиста, като има 32 победи и 38 загуби на ниво \"АТП\". През 2018 г. той спечели първата си титла при мъжете - в Шънджън, където стартира от квалификациите и записа седем поредни победи.", "date": "2018.12.30", "title": "Григор Димитров започва новия сезон в ранните часове на 31 декември"}
{"url": "https://www.dnevnik.bg/evropa/2018/12/30/3368124_junker_obvini_v_licemerie_liderite_na_niakoi_ot/", "text": "Председателят на Европейската комисия Жан-Клод Юнкер обвини лидерите на някои страни в ЕС в лицемерие по въпроса за усилването на охраната на външните граници на съюза и укрепването на европейската гранична агенция Фронтекс. Изказването му е част от неговото голямо интервю в германския вестник \"Велт ам Зонтаг\", цитирано от БТА. \"Всички държавни и правителствени лидери на страните от ЕС вече повече от две години искат подобряване на охраната на външните граници. И изведнъж мнозина сега започнаха да се съмняват. Това, според тях, ту е намеса в националния суверенитет, ту нещата се развиват твърде бързо, и сумите са твърде високи. Това е крещящо лицемерие\", казва Юнкер. \"Европа не може да работи по този начин. Трябва да действаме бързо, за да можем наистина да установим контрол над външните граници на ЕС\", подчертава той. През септември Еврокомисията предложи до 2020 г. на разположение на Фронтекс да се предостави постоянен резервен контингент от 10 хил. души. Това е с 8.5 хиляди повече от наличния сега кадрови потенциал на агенцията.", "date": "2018.12.30", "title": "Юнкер обвини в лицемерие лидерите на някои от страните в ЕС"}
{"url": "https://www.dnevnik.bg/tehnologii/2018/12/30/3368131_kitaiska_sonda_shte_kacne_na_obratnata_strana_na/", "text": "Китайската космическа сонда \"Чанъе-4\" навлезе тази сутрин в планираната орбита около Луната, която ще ѝ позволи да кацне на повърхността на естествения спътник на Земята, предаде държавната китайска телевизия, цитирана от БТА. Самото кацане се очаква да стане в четвъртък и ще бъде първото, извършено от изпратен от Земята апарат, на обратната страна на Луната. Според държавни медии сондата, изстреляна на 7 декември, ще кацне в кратера Айткен. Сондата \"Чанъе-4\" носи семена за експеримент по култивиране на зеленчуци в затворена среда на лунната повърхност. Тя е съоръжена и с панорамна камера и измервателни уреди. На обратната страна на Луната никога не са били извършвани кацания. САЩ изпратиха 12 астронавти в 4 експедиции с корабите \"Аполо\" там в периода 1969-1972 г. и всички те кацаха на видимата страна на земния спътник. Същото направиха и съветската безпилотна сонда \"Луна-24\" през 1976 г. и първата китайска сонда \"Чанъе-3\" през 2013 г.", "date": "2018.12.30", "title": "Китайска сонда ще кацне на обратната страна на Луната следващата седмица"}
{"url": "https://www.dnevnik.bg/kultura/2018/12/30/3364167_otkus_ot_kniaz_aleksandur_batenberg_istinata_za/", "text": "Издадоха книга за живота и управлението на княз Александър Батенберг. Личният пастор на княза разказва за една забравена епоха. Александър Батенберг остава в историческата памет като първия владетел на Третата българска държава. На неговото управление са посветени множество изследвания, но нито едно не се фокусира върху личността на младия княз. \"Княз Александър Батенберг. Истината за царуването му\", издавана от сдружение \"Българска история\", е една различна книга. Написана от Адолф Кох – дворцов пастор и близък приятел на монарха, тя е не просто ценен исторически извор за смутните следосвобожденски времена, но историята на един млад човек, нагърбил се с задачата да постави началото на модерна България. Адолф Кох борави прецизно с информацията, използва конкретни факти, цитира документи и изгражда интересен паралел между личността на княза и младата българска нация, жадуваща да докаже пред света, че заслужава да бъде свободна. Книгата е разказ за първия монарх на Третата българска държава, но и очерк за времената, в които българският народ е изправил глава и е положил основите на съвременното ни общество. В изданието се обръща внимание на всички важни исторически личности от периода. Описани са конфликтите с Петко Каравелов, руските офицери и самия руски император. Князът е представен като обикновен човек – пълен с възможности, но и изпитващ съмнения дали ще може да докара докрай делото си. Човек, който е готов да се жертва за България. Не се страхувам от войната, защото не се боя от смъртта. Готов съм да умра и с радост бих се освобо­дил от проклетото си положение в София, но само ако от моята смърт последва някоя полза за България. Нека след това споменът за мен не им дава мира, докато не обединят родината си. \"Княз Александър Батенберг. Истината за царуването му\" може да бъда открита в търговската мрежа, на  www.bulgarianhistory.shop  или на щанда на сдружение \"Българска история\" на Коледния панаир на книгата. Батенберг разбра, че не може да продължи да управлява, изневерявайки на поетия от него дълг \"да води България към цивилизация и прогрес\". С войнишката си природа, c дълбокото чувство за дълг и уважение към немския император, идеала му за владетел, той не можеше повече да търпи това положение, в което му бе отредена една почти комична роля. Най-искрени бяха намеренията му да установи в България стабилна система на управление. Искаше да види бързото ѝ развитие, за да не се чувстват хората по-малоценни от близките си съседи в този кризисен момент на Балканския полуостров. Искаше една боеспособна армия, която да поведе, ако стане нужда; искаше способни и образовани чиновници; искаше да извиси църквата, като подобри положението на свещениците, за да въздействат за моралното, религиозно и духовно развитие на обществото. Вярвам, че е особено интересно да се чуе какво разказваше князът за положението, в което се намираше страната през 1880 година. През тази година пътувах из България и отново се уверих колко добри, работливи и верни са моите хора, но колко далечни са им идеите на конституцията. Те се обръщат направо към мен и за най-незначителните си проблеми и по този начин изразяват недоверието си към министрите и убедеността си, че аз трябва и мога директно да им помогна. Когато се върнах в София, Народното събрание бе започнало разглеждането на законопроекта за духовниците. Убеден, че това ще засегне жизненоважни за държавата интереси, отказах да дам съгласието си за внасянето му. Министър-председателят Цанков, на основание чл. 109 от конституцията, използва привилегията си на депутат, подкрепен от една четвърт от колегите си, и въпреки всичко внесе законопроекта. Бях принуден да използвам всички средства, за да спра този законопроект и само по случайност успях го отложа за следващата сесия. По същите причини не одобрих и Закона за поданството и не ратифицирах законопроекта за Избирателен закон. Подобни дефектни и напълно вредни законопроекти ми създават сериозни трудно, но повече ме тревожи отношението на народните представители към мен. Не веднъж съм бил принуден да се оплаквам от липсата им на такт и уважение. Достатъчно е само някакво искане от моя страна, предявено с пълното убеждение, че е за благополучието на моя народ, за да се предизвика неистово противопоставяне. Последната сесия ясно ми показа, че съществуващата конституция не е подходяща за страната. Тя противопоставя личността на владетеля на Народното събрание и това все повече ще се изостря и задълбочава, за да се стигне до явна вражда. Освен това хората нямат и най-елементарните представи за конституционния живот. Народът страда и само няколко амбициозни прости хора са облагодетелстваните. Най-много от всичко искам такъв тип организация, която ще ми позволи да ръководя и да се намесвам по законен и ефективен начин с достатъчно власт, за да мога да предотвратявам всички действия срещу интересите на държавата, за да мога да изпълня дълга си към моята нова родина. При сегашното положение това е невъзможно. По време на последния ми престой в Петербург граф Милютин ме укори, че не съм направил опит да действам по- продължително време съгласно конституцията. Мисля, че вече не може да ме упреква в това. Направих сериозни усилия. Понасях всичко, готов съм и занапред да го понеса, но не виждам как ще изпълня исканията на Русия при съществуващото антируско настроение у народа и армията, а и при наличието на подмолна руска партия зад гърба на опозицията с единствената цел да създаде конфликт между мен и Русия и да направи положението ми неудържимо.", "date": "2018.12.30", "title": "Откъс от \"Княз Александър Батенберг. Истината за царуването му\" на Адолф Кох"}
{"url": "https://www.dnevnik.bg/sviat/2018/12/30/3368132_desetki_hiliadi_produljavat_protestie_v_belgrad/", "text": "Десетки хиляди сърби се събраха в съботната вечер на поредния протест срещу президента Александър Вучич и неговата управляваща Сръбска прогресивна партия (SNS). Според очевидци, цитирани от сръбски медии, това е най-многолюдната демонстрация досега. Някои от организаторите говорят за 50 000 души. Множеството, преминало мирно по улиците за четвъртия подобен протест, призовава за свобода на медиите и прекратяване на нападенията над журналисти и опозиционни политици. Полицията се намеси и спря стотина души с плакати \"Няма да дадем Косово\", когато те се опитаха да навлязат в шествието и да провокират участниците в него. Сред скандиранията и плакатите имаше \"Вучич е крадец\", \"Стига лъжи!\", \"Пенсионерите са гладни\", \"Протестирам, не искам да емигрирам\" и \"Вучич, преброй ни!\". Протестът започна под лозунга \"Стоп на кървавите ризи\", след като бе пребит опозиционният лидер Борко Стефанович. Когато Вучич каза, че няма да отстъпи под натиска на улицата дори и 5 милиона протестиращи да излязат, се роди нов лозунг - \"Един от 5 милиона\" (#1u5miliona). Едно от исканията на протеста е оставка на вътрешния министър Небойша Стефанович, който на няколко пъти заявяваше пред телевизионни камери, че протестиращите са в пъти по-малко, отколкото те твърдят. Сред първите призиви на протестиращите са също така разкриването на убийците на сръбския косовски опозиционен лидер Оливер Йованович, установяване кои са нападателите срещу журналисти и политици, както и предоставяне на 5 минути ефирно време по обществената телевизия RTS за представетиле на опозицията. Снощи телевизията съобщи за протеста по средата на 30-минутната си емисия и показа снимки, но не и кадри на живо от улиците на Белград. След третия протест президентът каза за проправителствената телевизия Studio B, че е готов да изслуша протестиращите. Демонстрацията традиционно започна от Философския факултет на Белградския университет, където актьорът Бранислав Трифунович заяви, че \"ако ни питат кой организира протеста, ще отговорим, че това е Александър Вучич - нямаше да сме тук, ако не беше той\". Журналистът Сърджан Скоро пожела на събралите се Нова година без Вучич и нарече президента страхливец. \"Вучич обеща да изслуша хората, които г опризоваха да дойде тук, но не го виждаме - той не е сред честните и възпитани хора на Сърбия\", заяви той. Организатори са опозиционно сдружение Алианс за Сърбия на 30 партии и организации. Според тях Вучич е автократ, а партията му е корумпирана. Неотдавна той зави, че е готов да подложи на проверка популярността на партията си чрез предсрочни избори. Но Вук Йеремич, бивш външен министър и лидер на малката Народна партия (част от алианса), заяви, че опозицията ще бойкотира изборите. \"Не може да има легитимни избори в Сърбия с участието да опозицията, докато не се създадат нормални условия за гласуване и живот\", заяви той. Социологическо проучване от октомври на белградската агенция CESID показа, че SNS има подкрепата на 53.3% от избирателите, а останалите партии са далеч назад. Ако опозицията се обедини в предизборна коалиция, тя има шанс да събере около 15%, но такъв съюз още няма и единственото, което обединява партиите, е враждебността им към Вучич и партията му, обяснява \"Ройтерс\". Управляващата коалиция има солидно мнозинство от 160 депутати в 250-местния парламент. Повечето от опозиционните партии участваха в поредица от прозападни правителства от свалянето на Слободан Милошевич през 2000 г. до 2012г., когато бившият националист Вучич създаде собствена партия и се обедини в правителствена коалиция със социалистите на бившия диктатор. Вучич не демонстрира предишните си крайни националистически възгледи, твърди, че споделя проевропейски ценности и иска страната да стане член на ЕС. В същото време той поддържа тесни връзки с Русия и Китай.", "date": "2018.12.30", "title": "Десетки хиляди продължават протестите в Белград срещу Вучич"}
{"url": "https://www.dnevnik.bg/sport/2018/12/30/3361467_vraca_mi_e_nju_iork_ili_sportnite_citati_na_2018/", "text": "Българският спорт изпрати година, в която нямаше много поводи за радост (въпреки че спортният министър Красен Кралев я определи като \"категорично най-добрата от много време насам\"). Сред публичните изяви на спортните хора обаче традиционно имаше изобилие от запомнящи се реплики - забавни, странни, а често и прекрачващия рамките на добрия тон. Предлагаме ви селекция с цитатите на годината (без претенция за изчерпателност). \"В Китай бях в град, който е милион и половина, но на мен тук Враца ми се струва все едно съм в Ню Йорк.\" \"Не съм израснал в царството, че да не може Валери Божинов да живее тук. Враца е един хубав и спокоен град. Има си всичко. България има доста хубави градове, доста хубава природа. Аз като българин и човек, който е роден тук и обича родината си, не мога да плюя по родината си. По никакъв начин. Ние трябва да си пазим природата, самите ние да се пазим, да се подкрепяме и да се държим, защото съединението прави силата.\" \"Убеден съм, че ще се срещна с Джошуа. Това, че се контузих, колкото и на някои да им се струва невероятно, все пак и аз съм човек, макар че съм почти суперчовек.\" \"Все още нямам фаворит. Трябва да прегледаме и във вестниците, когато излиза спортна информация, там има класиране и евентуално ще се излъжа за някоя неизвестна държава. Изненада ще има от арабските страни, но знаете - Германия, Англия, домакина Русия също. Не се публикува много за тях, но очакваме едно сериозно представяне от домакините.\" \"Всеки има своята мечта. Всички знаем приказката за златната рибка. Мечтал съм си, честно да кажа, да се запозная с Путин, заклевам се. Ако бях хванал златната рибка, чак толкова нахален нямаше да бъда, да си представя, че \"Лукойл\" ще бъде този, който ще подаде ръка на \"Левски\" и ще направи този проект.\" \"Надявам се директно да излетим нагоре. Крайно време е да има по-сериозно развитие. \"Продължаваме напред\" не го казах случайно. Зареден съм с много енергия, с много позитивизъм, с много настроение, така че ще мачкаме. Оттук нататък ще мачкаме много здраво.\" \"Григор е невероятен, независимо дали играе поединично, двойки или тройки.\" \"Бразилия и на табла да я биеш е престижно, така че по-хубаво от това не можеше да завършим. Радвам се за момчетата, за публиката, за всички. Една победа срещу Бразилия винаги дава самочувствие и се преживява особено.\" \"Дори не си помислям да спирам с футбола. Като гледам кой играе и как играе, ще бъде грешка. Бог ще ме накаже, ако спра с футбола.\" \"С Цеко Минев ни свързват общи хобита: и двамата караме с удоволствие ски, обичаме природата и много обичаме планината. За съжаление той голф не играе и затова лятото рядко се виждаме.\" \"Много пъти сме казвали - колелото се върти, светът се променя. Виждате последните години. Кой е очаквал, че ще има толкова дискусии - и политически, и спортни, и какви ли не? Чуваме и виждаме по телевизията за Европа, членове на Европа. Трябва сигурно някои да разберат, че трябва да отиваме към континента, навсякъде, за да имаме още признание, за да се успокои нацията и да има по-голяма обич към своята родина.\"", "date": "2018.12.30", "title": "\"Враца ми е Ню Йорк\", или спортните цитати на 2018"}
{"url": "https://www.dnevnik.bg/sviat/2018/12/30/3368156_putin_pozdravi_trump_za_praznicite_i_izrazi_gotovnost/", "text": "Русия е отворена за диалог със САЩ по най-широк кръг въпроси. Това заявява руският президент Владимир Путин в поздравително послание до президента на САЩ Доналд Тръмп по случай Коледа и Нова година, съобщи Кремъл. Путин изтъква значението на руско-американските отношения като най-важен фактор за гарантиране на стратегическата стабилност и международната сигурност. В новогодишно приветствие до германския президент Франк-Валтер Щайнмайер и канцлера Ангела Меркел държавният глава на Русия изразява надежда за по-нататъшно плодотворно сътрудничество, по-специално в осъществяването на големи общи проекти в икономиката, културата, науката и образованието, пише още БТА. В поздравително писмо по същия повод до президента на Франция Еманюел Макрон Путин отбелязва \"големия потенциал\" на руско-френските отношения, изразява и надежда за продължаване на взаимноизгодното сътрудничество, включително \"за решаване на актуални проблеми от регионалния и глобалния дневен ред\". \"Разчитам да продължи конструктивният диалог\" между Русия и Япония, пише президентът на федерацията в поздравление до японския премиер Шиндзо Абе. Става дума по-специално за диалога с цел разширяване на договорно-правната база на двустранното сътрудничество, осъществяване на общите икономически проекти в руския Далечен изток, а също и по международни проблеми с оглед председателството на Япония в Г-20, посочва Путин. Поздравления по случай Коледа и Нова година бяха отправени от руския президент също така до кралицата и премиера на Великобритания. Владимир Путин пожелава и на тях, и на семействата им добро здраве, щастие и успехи, а на британския народ - благополучие и процъфтяване. В поздравления до сирийския президент Башар Асад Путин обещава Русия \"и занапред всячески да съдейства на правителството и народа на Сирия в борбата срещу силите на тероризма, в защитата на държавния суверенитет и териториалната цялост\" на страната. Руският лидер пожелава на сирийците възможно най-скорошно завръщане към мирния, благополучен живот, допълва неговата пресслужба. В поздравително писмо до папа Франциск Владимир Путин изразява надежда за по-нататъшно укрепване на отношенията между Русия и Ватикана с оглед защита на общочовешките ценности, на идеалите за справедливост и мир на планетата.", "date": "2018.12.30", "title": "Путин поздрави Тръмп за празниците и изрази готовност за диалог по много въпроси"}
{"url": "https://www.dnevnik.bg/skorost/2018/12/30/3363572_fotorazkaz_iaponska_recepta_za_maluk_sporten_avtomobil/", "text": "Сред компактните спортни автомобили \"Сузуки Суифт Спорт\" има свое запазено място. Дванадесет години след първата палава версия на \"Суифт\" в момента на пазара е най-леката, но и най-мощна модификация на зареждащия с адреналин модел.", "date": "2018.12.30", "title": "Фоторазказ: Японска рецепта за малък спортен автомобил"}
{"url": "https://www.dnevnik.bg/bulgaria/2018/12/30/3368161_shopskata_salata_e_izobretena_prez_1954-55_g_ot/", "text": "Оригиналната рецепта за Шопската салата е измислена и утвърдена през 1954-55 г. в ресторант \"Черноморец\" в курорта \"Св. св. Константин и Елена\" (\"Дружба\" 1957 -1992 г. бел. ред.). Това разказа пред БНР Петър Дойчев, наричан \"доайен на българския туризъм\". Той е започнал работа в отрасъла през 1948 година и достига до началник на отдел \"Средства за подслон и хранене\" към Комитета по туризъм. Носител на орден \"Стара планина\", почетен гражданин на Бургас и Варна.  Дойчев разказа, че във въпросния ден в ресторанта бил генералният директор на \"Балкантурист\" Владо Костов. \"Една сутрин той събра специалистите в ресторанта – главния готвач, отговорника студена кухня, сервитьори и други служители. И аз присъствах на това събиране с цел да разнообразим менюто на ресторанта, защото наплива вече беше голям и естествено започнахме със салатите\", разказа случката Дойчев. След като била одобрена рецептата на новата Шопска салата в този ден, след дегустация, тя е \"пусната в производство\". Оригиналната рецепта се различава от вариантите, които се сервират днес. Оригиналната рецепта Дойчев обясни, че Шопската салата е продължение на Жътварската салата на \"Балкантурист\" и даде и оригиналната рецепта: \"Шопската салата е изградена от домати и краставици, чушка печена (почистена от люспички и семки), лук (червен сладък). Той добави, че показател на салатата е лютата чушка поставена отгоре. Разликата между Жътварската и Шопската салата е, че на Жътварската е раздробено сиренето отгоре, а при Шопската е стъргано сиренето. \"Украсата трябва да е от магданоз, никакви розички от домат и други хрумвания. Сервитьора трябва да попита дали клиентите искат лук или не, а грамажа на ястието е 150-180 г.\", даде указания Дойчев. Жътварската е със сурова чушка и кромид лук, обясни друга разлика Дойчев. Той разказа още, че салата е наречена Шопска, заради лютата чушка, тъй като шопите обичали люто. \"Тази салата е марката на България. Трябва тази салата да се защити\", призова Петър Дойчев с искане за патент. Шопската салата е популярна на Балканите и Централна Европа и в няколко страни смятат рецептата за своя традиционна.", "date": "2018.12.30", "title": "Шопската салата била \"изобретена\" от \"Балкантурист\" през 1955 г., твърди експерт"}
{"url": "https://www.dnevnik.bg/sport/2018/12/30/3368155_prandi_shte_opita_da_vurne_kaziiski_v_nacionalniia/", "text": "Селекционерът на българския национален отбор по волейбол Силвано Пранди заяви, че ще опита да върне Матей Казийски.  71-годишният италианец се завърна начело на тима  с договор до края на квалификациите за олимпийските игри в Токио през 2020 г. Казийски игра под ръководството на Пранди между 2008 и 2010 г. През 2012 г. най-добрият български волейболист напусна националния отбор заедно с треньора Радостин Стойчев с ултиматум ръководството на волейболната федерация, начело с президента Данчо Лазаров, да подаде оставка. \"Сега ще опитам да говоря с играчите, да разбера тяхното състояние, колко са ентусиазирани да се впуснат в това приключение. Със сигурност бих искал да върна на волейболния свят удоволствието да наблюдава шампион като Матей Казийски в националния отбор. Със Соколов ще бъдат чудесна комбинация\", каза Пранди пред \"Гадзета дело спорт\". Миналата година Казийски заяви в  интервю за \"Дневник\" , че е мислел за завръщане в националния отбор около двете големи събития в България - Евроволей 2015 и световното тази година, но остава непреклонен в позицията си. Пранди обяви, че пред него е поставена конкретна цел - класиране за Токио 2020. Ако през януари 2020 г., когато ще се раздадат последните квоти за олимпийските игри, контрактът на италианеца ще бъде удължен. Българският отбор остана без селекционер, след като с края на световното първенство изтече договорът на Пламен Константинов. От федерацията  обявиха. че пътищата с досегашния селекционер се разделят . Пранди вече беше начело на националния отбор от 2008 до 2010 г. Под негово ръководство България спечели последните си медали - бронзовите отличия от европейското в Турция през 2009 г. През 2010 г.  италианецът подписа нов договор с българската федерация  до олимпийските игри в Лондон 2012, но  след седмото място на световното първенство беше сменен от Радостин Стойчев . Пранди  отново беше поканен за селекционер през 2012 г., но отказа .", "date": "2018.12.30", "title": "Пранди ще опита да върне Казийски в националния отбор"}
{"url": "https://www.dnevnik.bg/photos/2018/12/30/3368152_fotogaleriia_masovi_protesti_v_belgrad_sreshtu/", "text": "Десетки хиляди сърби се събраха в съботната вечер на поредния протест срещу президента Александър Вучич и неговата управляваща Сръбска прогресивна партия. Според очевидци, цитирани от сръбски медии, това е най-многолюдната демонстрация досега. Някои от организаторите говорят за 50 000 души.", "date": "2018.12.30", "title": "Фотогалерия: Масови протести в Белград срещу президента Вучич"}
{"url": "https://www.dnevnik.bg/sviat/2018/12/30/3368171_do_dve_godini_rusiia_moje_da_ima_obshta_sistema_za/", "text": "Русия планира до края на 2020 г. да приключи създаването на единна система за отбрана, която да обхваща всичките Курилски острови, гарантирайки защитата на стратегически важното Охотско море. Това твърди японската агенция \"Киодо\", като се позова на документ на руските въоръжени сили, с който разполага. \"През 2020 г. на Курилските острови трябва да бъде създадена единна система за отбрана. Необходимо е да се премахне възможността противникови кораби да минават през протоците към Охотско море и да стоварват противникови десантни войски на островите\", се казва в документа, предава БТА. Според японската медия се предвижда да бъде увеличен броят на бреговите ракетни комплекси \"Бал\" и \"Бастион\", разположени на архипелага. Освен това според материалите Русия смята да развива инфраструктурата на летищата за патрулни самолети за борба с подводници и на пристанищата за големи кораби на остров Парамушир. \"Киодо\" свързва действията на Русия със засилването на американското военно присъствие в региона, причина за което пък е нарастващата заплаха от страна на Северна Корея. Освен това Русия се стреми да гарантира безпроблемно придвижване на своя Тихоокеански флот, най-вече на подводниците. Това обаче може да се отрази зле върху преговорите за мирен договор с Япония, които двете страни са решили да активизират. След Втората световна война Русия и Япония не са подписвали мирен договор и вече десетилетия преговарят по въпроса. Токио и Москва спорят главно за суверенитета върху островна верига, която японците наричат Северни територии, а руснаците - Южни Курилски острови. В края на войната островната верига е окупирана от съветски войски, след което местното японско население е екстрадирано. Токио претендира за островите Итуруп, Кунашир, Шикотан и група малки необитаеми островчета, наричана в Япония Хабомаи. Руското външно министерство неведнъж е заявявало, че суверенитетът на федерацията върху тях, оформен в международноправен план, не подлежи на съмнение.", "date": "2018.12.30", "title": "До две години Русия може да има обща система за отбрана на Курилските острови, твърди японска агенция"}
{"url": "https://www.dnevnik.bg/bulgaria/2018/12/30/3368178_nov_turisticheski_marshrut_v_strandja_minava_prez_17/", "text": "Нов туристически маршрут из цяла Странджа ще привлича туристи целогодишно, съобщи Би Ти Ви. Трасето е дълго 180 км, минава през 17 населени места и вековни гори. Маршрутът започва от кея на река Тунджа в Елхово и завършва на брега на Черно море – в Ахтопол. По \"Тур Странджа\" туристите ще могат сами да организират прехода си. Подходящо е както за опитни, така и за начинаещи туристи, стига да са добре облечени и да следват указателните табели. \"Специално за крайбрежието, като вървиш, виждаш скали, които в Европа можеш да ги видиш само оттук. Тези крепостни стени са уникални с начина си на градеж\", разказа историкът Атанас Орачев. Маршрутът разкрива бита, съхранен в странджанските села и запазената архитектура на къщите. Едно от най-живописните села, свързани с нестинарството, е Бродилово. Над 100-годишната църква пази десетки икони – български и гръцки. \"Преминава по равнинни места – или през била, или покрай реки. 70 км от маршрута следва течението на река Велека и е много щадящ, много лесен за преминаване. Всеки може да намери това, което го вълнува, това, което го интересува\", посочи Владимир Димитров от Сдружение \"Зелена Странджа\". По-голямата част от маршрута вече е маркиран. Целият може да бъде изминат за 9 дни пеш или за 3-4 дни с колело.", "date": "2018.12.30", "title": "Нов туристически маршрут в Странджа минава през 17 населени места"}
{"url": "https://www.dnevnik.bg/sport/2018/12/30/3368175_kante_dobliji_chelsi_do_vtoroto_miasto_vuv_visshata/", "text": "Челси\" завърши годината с победа и се доближи до второто място във Висшата лига. Сините постигнаха труден успех с 1:0 срещу \"Кристъл палас\" и ще посрещнат Нова година на четвъртата позиция. \"Челси\" събра 44 точки след 13-ата си победа от 20 мача. Тимът на Маурицио Сари изостава с две точки от втория \"Тотнъм\" и с една от третия \"Манчестър сити\", който гостува на \"Саутхемптън\" в неделя от 16.15 ч. \"Ливърпул\" посреща 2019 г. на върха в класирането с 54 точки. \"Арсенал\" е пети с 38 точки, а \"Манчестър юнайтед\" допълва топ 6 с 32 точки преди домакинството си срещу \"Борнемут\" в 18.30 ч. Нголо Канте отбеляза единствения гол в двубоя между \"Челси\" и \"Палас\". Френският полузащитник се разписа в 51-ата минута, за да сложи край на серията на сините от пет поредни гостувания в Лондон без победа. Двата отбора започнаха предпазливо и опасни ситуации в първите минути липсваха. Първата дойде в 17-ата минута, когато Канте стреля от дистанция, но малко встрани от вратата. Десет минути по-късно Оливие Жиру вкара красив гол, който беше отменен заради засада. В 35-ата минута Уилиан беше близо до откриване на резултата, но уцели странични стълб след хубаво изпълнение на пряк свободен удар. Малко след това и Баркли можеше да се отбележи зрелищен гол със задна ножица, но топката премина малко покрай гредата. \"Челси\" продължи да бъде по-настоятелният отбор и след почивката. В 51-ата минута по-добрата игра на сините даде резултат. Давид Луис пусна отличен извеждащ пас над защитата за Канте, който овладя топката на гърди и с левия край я изпрати покрай вратаря Гуаита. Играта на \"Кристъл палас\" продължи да бъде беззъба и след гола, а играчите на \"Челси\" контролираха темпото с продължителни разигравания. Гуаита трябваше да спасява тима си от втори гол при удар на Уилиан, а четвърт час преди края още едно красиво попадение на Жиру беше отменено заради спорна засада. Едва в последните десетина минути домакините успяха да се настанят по-трайно в половината на \"Челси\", но без да създадат реална голова възможност пред вратата на Кепа Арисабалага.", "date": "2018.12.30", "title": "Канте доближи \"Челси\" до второто място във Висшата лига"}
{"url": "https://www.dnevnik.bg/sviat/2018/12/30/3365623_medicinata_prez_2018_godinata_na_stvolovite_kletki/", "text": "Със застаряването на населението и нездравословния начин на живот, все повече болести успяват да засегнат все повече хора по света. Работата по установяването на причините и намирането на лечения за тези болести е приоритет на близо 2.5 милиона учени, работещи в сферата на медицинските изследвания. Стволовите клетки дават надежда за пациенти с различни заболявания  Стволовите клетки се срещат в почти всяка тъкан на човешкото тяло и имат потенциала да се развиват в специфични клетки и така да заместят грешно функциониращи или отмиращи клетки. Съществуващите стволови терапии са все още предимно в експериментални фази, но няколко от тях донесоха обещаващи резултати за учени и пациенти. Борбата с невро-дегенеративното  заболяване на Алцхаймер , сърповидно-клетъчната анемия и някои видове рак напредна тази година. Най-сетне надежда за пациенти с Алцхаймер?  Болестта на Алцхаймер  е заболяване на централната нервна система, което води до отмирането на защитната обвивка на невроните, тежка деменция, загуба на физиологични функции и смърт. Освен нелечима, болестта е трудна за диагностициране и често остава незабелязана, докато развитието ѝ не засегне значително способността на пациентите за качествен и самостоятелен живот. След като учени от Института Гладстон в Сан Франциско са сравнили биопсии на здрави хора и пациенти с диагностициран Алцхаймер, те са установили наличието на белтък с увредена структура в болните пациенти, който според тях е една от причините за развитието на болестта. Използвайки молекула, производна на фталазинона, учените са успели да коригират структурата на виновния белтък и да прекъснат отмирането на невроните в клетъчните култури от биопсийни стволови клетки. Следващата стъпка от изследването е да се тества способността на тази молекула да функционира в човешкото тяло, нейната нетоксичност и ефективност. Ако тези стадии на клиничното изследване бъдат преодолени успешно, това може да означава лек или поне спиране развитието на болестта у засегнатите пациенти. Родово-предавана болест и роднински лек Сърповидно-клетъчната анемия (СКА) е болест, засягаща кръвните клетки и е свързана с нарушено доставяне на жизнено-важния кислород до тъканите, блокиране на кръвоносните съдове и значително скъсена продължителност на живота при засегнатите пациенти. Болестта се дължи, както при Алцхаймер, на неправилно формиран хемоглобин в клетките, продукт на наследствена генна мутация. Експериментална терапия, тествана на две сестри от Канада през тази година, показа обещаващи резултати. Трансплантация на стволови клетки от здравата Стефани, е довела до пълното излекуване на болната от СКА Ривий. Стволовите клетки от здравата жена били напълно съвместими с кръвния профил на сестра ѝ, което обикновено е добър знак за осъществяването на трансплантацията. Лечението е извършено под ръководството на Д-р Андрю Дали от Програмата за трансплантация на костен мозък, Алберта, Канада. Борба с рака на гърдата – ваксина и лек в едно?  Ваксината и изобщо лечението на различните видове рак е мечта и цел на много учени и медици по цял свят. Трудностите пред създаването на такава ваксина обаче са многобройни. Най-голямото предизвикателство е да се създаде метод, който да е достатъчно специфичен срещу раковите клетки, без да уврежда здравите тъкани и органи. С помощта на индуцирани плурипотентни стволови клетки (iPSC) учените се надяват да създадат успешно приложима форма на т.нар.  имунотерапия , която активно да разпознава и бори изключително и само с туморните клетки. Успехът на такава терапия е една стъпка по-близо след положителните резултати получени в Университета в Станфорд в началото на 2018 г. Трансплантацията на такива клетки довела до отключването на имунен отговор срещу няколко различни вида тумора. Така, смятат учените, имунната система може да се тренира с модифицирани iPSC да разпознава конкретен тип ракови клетки. Първите успешни резултати са от експерименти с мишки и дават надежда, че подобен тип терапия би сработила и у хора. От 70-те мишки, получили трансплантация, всички са показали значително редуциране на размерите на туморите, а две са били напълно излекувани и резистентни към повторното развиване на мишия еквивалент на рака на гърдата. Главният изследовател Найджъл Корман е много оптимистично настроен и очаква с интерес резултатите от първите тестове за ваксиниране и лечение на хора с този нов протокол. \"И ний сме дали нещо на света\"  През 2018 българските учени не стояха със скръстени ръце – напротив. Въпреки многото препятствия, има напредък в медицинските изследвания. Едно от най-обещаващите изследвания е публикувано от Катедра \"Медицинска химия и Биохимия\" на софийския Медицински университет. В изследването на генетичното заболяване наречено  туберозна склероза , учените са установили неизвестни досега шест генни мутации, свързани с множеството симптоми на болестта. Този тип заболяване засяга много системи от човешкото тяло и причинява образуването на тумори в мозъка, бъбреците, сърцето, черния и белите дробове. Откриването на тези мутации е първата стъпка към намирането и на лечение или поне на метод за борба със симптомите и скоростта на развитие на болестта, за да могат пациентите да живеят по-пълноценно живота си. Равносметката за 2018 е в полза на стволовите клетки Според сборна статистика от различни здравни организации, болестите, споменати в тази статия са засегнали почти 20 милиона души само през 2018. Положителните резултати от тези изследвания са продукт на дългогодишни опити. Надеждата на учените и лекарите е клиничните изследвания на базата на тези експерименти да получат приоритет, за да може новите терапии да бъдат предложени за одобрение от Световната здравна организация, Агенцията по лекарствата на ЕС и Федералния департамент по здравето и храните на САЩ, за да могат да бъдат прилагани на хора в нужда.", "date": "2018.12.30", "title": "Медицината през 2018: годината на стволовите клетки"}
{"url": "https://www.dnevnik.bg/analizi/2018/12/30/3364142_koi_sa_nai-chetenite_analizi_za_2018_godina/", "text": "Фалшиви ли са новите в и за България, защо голяма част от обществото се обиди от Истанбулската конвенция, но не и от татуираните малолетни футболни фенове и нацисткия им поздрав, иде ли нова икономическа криза и доколко държавата е подготвена за нея - това са основните теми на годината, привлекли читателския интерес в рубриката \"Анализи\" на \"Дневник\". Ето класацията на десетте най-четени статии в нея. Справката е към 21 декември. 1.  Добре дошли в България, където е важно кого познаваш, а не какво си учил  - 100 105 прочитания Статията беше публикувана във вестник \"Айриш таймс\" като част от проект на изданието за контрастите между заможните и бедните страни в Евросъюза, но придоби огромна популярност като съвпадна със седмицата, в която премиерът Бойко Борисов заяви по повод убийството в Русе, че в чужбина срещу България били изговорени много хули и лъжи. 2.  Що е джендър и има ли почва у нас  - 74 412 прочитания \"Да си даваме сметка, че повечето ни житейски избори са предопределени от възпитанието и мисленето ни, а не от биологията - това е есенцията на цивилизованото\" - Калина Петкова в коментар за страстите, които разпали в България обсъждането на т.нар. Истанбулска конвенция. 3.  Борисов, сделката за ЧЕЗ, или как ни правят на идиоти  - 67 413 прочитания Евгений Дайнов за обявената сделка за изкупуване на българския бизнес на ЧЕЗ от Гинка Върбакова: \"Драмата \"Гинка-Теменужка\" изглежда като извадена от някой сатирично-фантазиен роман на братята Стругацки, развиващ се в затънтено провинциално градче, намиращо се неизвестно къде\" 4.  Най-тежката загуба не е във футбола  - 55 765 прочитания Спортният редактор на \"Дневник\" Божидар Къртунов за загубите на любимите отбори във футбола и за по-голямата загуба: две момчета на видима възраст под 10 години, голи до кръста, стоят на пистата на стадион \"Васил Левски\" по време на мач, загубен от футболния \"Левски\". Надписите по телата им гласят \"Levski hooligan\", ACAB (абревиатура на All Cops Are Bastards - всички ченгета са гадняри), SW 1999 (Sofia West - на най-влиятелната фракция в агитката на \"Левски\" - \"София Запад\"). 5.  Идва нова криза, а България се занимава с глупости  - 54 228 прочитания \"Икономиката, глупако, си има своите закони и своята психология\", напомня Владислав Панев в анализ за края на комфортния за България период на глобален икономически растеж, нужните спешни мерки и липсата на \"план Б\" от страна на управляващите.  6.  \"Грабвайте телата\", или защо българската журналистика произведе фалшива новина  - 46 820 прочитания Кошмарното убийство на телевизионната водеща Виктория Маринова през октомври в Русе маркира като с луминофор ръцете, през които мина глобалната заблуда, че в България журналист е бил убит заради работата му по разследване за злоупотреба с еврофондове, коментира Спас Спасов. 7.  В България нищо не се произвежда  - 43 412 прочитания Институтът за пазарна икономика анализира данни от различните отрасли на икономиката и оборва мита, че в страната няма производство. 8.  Тече постепенна фашизация, или от фейсбук за пола на една рибка  - 39 625 прочитания Реакция по още един от текущите скандали на годината - около детския филм \"Лили рибката\". Анти-джендър активисти видяха конспирация в творбата и се подразниха от \"цигани, издокарани като добрите герои\". 9.  Мъжете са проблемът на България  - 39 056 прочитания Истерията около Истанбулската конвенция не би била възможна в общество, в което няма някакво дълбоко и много тъмно табу, свързано с отношенията в семейството, отношенията между половете, отношенията към децата и очакванията, които имаме един към друг, пише Юлиан Попов. 10.  Светлана Алексиевич: Цяла Русия лъже  - 34 350 прочитания Избрани цитати от статии и интервюта на беларуската писателка Светлана Алексиевич, носителка на Нобелова награда за литература, в които тя рисува съкрушителен портрет на руското общество.", "date": "2018.12.30", "title": "Кои са най-четените анализи за 2018 година"}
{"url": "https://www.dnevnik.bg/analizi/2018/12/30/3366156_lipsva_alternativa_na_statukvoto/", "text": "- С нарастващия хаос в международните отношения, с все по-трудната предсказуемост на политическото управление, със засилването на олигархичните и авторитарни тенденции на управление в България и в редица други страни на Централна и Източна Европа, с нарастващата безпомощност на европейските политически елити да реализират ефективни реформи в институционалната и политическа структура на ЕС. - Задълбочаващата се липса на алтернатива на статуквото. Последователната загуба на инструменти за гражданско влияние върху институциите на властта - и на трите власти. - Преди няколко месеца с мои колеги правихме сравнение между състава на Великото народно събрание от 1990-1991 г. и настоящия парламент. По всички основни измерения на сравнението изводите, до които достигнахме, са твърде неутешителни. Единственият \"неутрален\" извод от изследването може би е този, че ерозията на интелектуалния, експертния, моралния статус и политическия потенциал на институцията парламент и на общността на народните представители върви паралелно на процесите на демографски и социален упадък на самото българско общество. За съжаление освен това сравнение друг основен извод, който се налага, е, че представителността на парламента на интересите и потребностите на българското общество съществено е намаляла. Упадъкът на гражданското самосъзнание, нарастващият олигархичен контрол върху всички аспекти на живота, контролираният вот и слабите механизми на обществен контрол върху институциите на държавата произвеждат парламент, който е представителен в много по-голяма степен на йерархията от олигархични корпоративни интереси, отколкото на българската гражданска общност. Нараства броят на народните представители и политически лидери, които видимо не притежават интелектуални качества и подготовка за ролята, която са си избрали. - Първите шест месеца преминаха под знака на председателството на ЕС, което до голяма степен насочи фокуса на политическия живот отвъд ежедневните проблеми на вътрешнополитическия живот. Затова през втората половина на годината процесите на разклащане на изпълнителната власт бяха по-сериозни, по-видими и с последствия за политическия процес през следващата година - 2019, в която ни очакват най-малко два избора: на евродепутати и на общински власти. - До голяма степен изпадна в криза на идентичност - бяха се поизтъркали ролите на \"строителя\", на \"дипломата\", напълно и справедливо бе забравена старата роля от 2009-та на \"отмъстителя\" на олигархията. На Борисов му се наложи да влезе частично в ролята на отговорника за състоянието на нещата - напълно естествена роля за човек, който е начело на властта почти цяло десетилетие. Засега представянето му в тази роля не е много убедително. - Той даде заявка да бъде алтернатива на властта. Но както институционалната му позиция, така и ограниченият му политически опит - а може би и политически талант - не му позволиха да реализира убедително тази претенция. Президентът изпраща послания за колебливост, за зависимост от задкулисни сили - особено в нелепите изказвания в полза на Русия по различни поводи и на различни места по света, както и послание за политическа самотност. За външния наблюдател се налага впечатлението, че Румен Радев е изпаднал в зависимост от много тесен кръг хора в своето непосредствено обкръжение, които често му изпращат противоречиви сигнали и препоръки. Има сериозен потенциал на президентската роля на институционален и граждански арбитър, който не е осъзнат и затова не е оползотворен. - Ненаучените уроци от 2017-а и от преди това.", "date": "2018.12.30", "title": "Липсва алтернатива на статуквото"}
{"url": "https://www.dnevnik.bg/sport/2018/12/30/3368100_tenis_istoriiata_koiato_moje_da_bude_napisana_prez/", "text": "До началото на новия сезон остава само един ден. Още редица исторически постижения чукат на вратата през 2019 г. Асоциацията на професионалните тенисисти (АТП) направи преглед на това какво може да очакваме в елита на мъжкия догодина? -  продължава преследването на титла №100 в кариерата си. През октомври 37-годишният швейцарец вдигна 99-ия си индивидуален трофей, след като триумфира за девети път в родния си град Базел. Той можеше да влезе в клуб \"100\" през 2018 г., но отпадна в полуфиналите на мастърса в Париж и финалите на АТП в Лондон. - През 2019 г.   ще преследва десетите си титли в Хале и Базел. Той може да стане едва вторият играч в историята с десет трофея от един турнир. Досега това е постигал само Надал. -   има 11 титли в Монте Карло, Барселона и \"Ролан Гарос\". Испанецът ще се опит да стане първият тенисист с 12 трофея от един турнир. -   може да стане шестият играч, достигнал 75 индивидуални титли от календара на АТП. Той има 72, като с повече в Откритата ера на тениса са само Род Лейвър (74), Джон Макенроу (77), Надал (80), Иван Лендъл (94), Федерер (99) и Джими Конърс (109). Сърбинът спечели три и повече титли в десет от последните 12 сезона. -  , който завърши годината като №1 на двойки за десети път, има 121 титли в карето, 116 от които със своя брат Боб Брайън. Ако спечели поне четири трофея през 2019 г., което му се е случвало 16 пъти, той ще стане първият играч, достигнал границата от 125 титли в мъжките двойки. - След две тежки сезона, в които беше измъчван от контузии,   се надява на силно завръщане през 2019 г. Той е на пет титли от това да стане 13-ият член на клуб \"50\". Досега шотландецът е успявал да вдигне пет трофея в един сезон четири пъти. -   може да стане едва вторият аржентинец след Гилермо Вилас (62), достигнал до 25 индивидуални титли при мъжете. За целта той трябва да спечели четири трофея през 2019 г. -   има 18 индивидуални титли и се нуждае от четири, за да изравни Горан Иванишевич като най-успешния тенисист в историята на Хърватия. -   има 918 победи в 1097 индивидуални мача на ниво \"АТП\". През 2019 г. той може да изпревари Вилас (948-290) и да стане четвъртият тенисист в историята с 950 победи. Това са правили само Лендъл (1068-242), Федерер (1180-260) и Конърс (1256-279). -   (836-175) се нуждае само от седем победи, за да стане седмият играч, достигнал границата от 850 победи. Ако спечели 46 срещи през 2016 г., сърбинът ще изпревари Илия Настасе (837-312), Андре Агаси (870-274) и Макенроу (881-198) и ще се придвижи до шестото място във вечната класация. -   (662-189) има възможност да стане петият действащ тенисист със 700 индивиуални победи след Федерер, Надал, Джокович и Давид Ферер (726). - Трима състезатели могат да стигнат до границата от 500 победи през 2019 г. -   (482-279),   (479-252) и   (473-430). - Трима са и претендентите да влязат в клуб \"400\" -   (397-278),   (393-242) и   (374-242). -   трябва да спечели 19 мача през 2019 г., за да достигне 300 победи в професионалната си кариера. -   може да стане първият тенисист, задържал се 500 седмици като №1. Ако запази първата си позиция в ранглистата на двойки, това може да се случи най-рано на 27 май. - Ако запази първото място поединично до 6 май,  ще достигне 250 седмици на върха. Това постижение се е отдавало само на Конърс (268), Лендъл (270), Пийт Сампрас (286) и Федерер (286). -   преследва рекорда за най-много порени години в топ 10 на световната ранглиста. В момента той разделя първото място с Федерер, който завърши в челната десетка в 14 поредни сезона (2002-2015 г.). -   ще навърши 40 години на 28 февруари. Той ще опита да стане първият 40-годишен играч, завършил в топ 100, от Джими Конърс през 1992 г. Хърватинът приключи 2018 г. като №101 в света.", "date": "2018.12.30", "title": "Тенис историята, която може да бъде написана през 2019 г."}
{"url": "https://www.dnevnik.bg/bulgaria/2018/12/30/3368105_muj_e_prostrelian_v_stolichniia_kv_lozenec/", "text": "Мъж на 24 години е бил прострелян снощи в столичния кв. \"Лозенец\", съобщава МВР. По първоначални данни малко след 21 ч. 33-годишен мъж го е прострелял в крака след спор на улицата. Пострадалият е транспортиран в \"Пирогов\" за оказване на медицинска помощ. Извършителят е задържан за 24 часа. Работата по установяване на причините и обстоятелствата около инцидента продължават.", "date": "2018.12.30", "title": "Мъж е прострелян в столичния кв. \"Лозенец\""}
{"url": "https://www.dnevnik.bg/sport/2018/12/30/3368106_klop_niama_znachenie_kolko_tochki_prednina_imash_prez/", "text": "Мениджърът на \"Ливърпул\" Юрген Клоп остана спокоен след  разгромната победа с 5:1 срещу \"Арсенал\" , която донесе на неговия отбор аванс от девет точки на върха във Висшата лига. \"Мърсисайдци\" правят най-добрия си старт в историята и продължават без загуба след 20 кръга. \"Ливърпул\", който преследва първата си титла от 29 години, има 54 точки преди гостуването си на шампиона \"Манчестър сити\" на 3 декември. \"Тотнъм\" е втори с 45, а \"Сити\" има 44, но и мач по-малко - днес от 16.14 часа като гост на \"Саутхемптън\". \"Не съм най-умният човек на света, но не съм и идиот. Няма значение колко точки преднина имаш през декември. Сега може да имаме девет точки аванс, но след пет дни играем с \"Манчестър сити\" и разликата може да стане четири. Смятането на точки в този етап от сезона е за феновете и журналистите. Ние не можем и няма да си позволи да го правим\", каза Клоп след мача с \"Арсенал\". Според германеца футболистите му са доказали, че могат да останат напълно фокусирани върху представянето си, независим от резултатите на конкурентите. \"Когато преди началото на нашия мач достигна новината за  загубата на \"Тотнъм\" , много хора се смееха и празнуваха. Мога обаче да ви кажа, че в нашата съблекалня нямаше абсолютно никаква реакция.\" \"Нямаше радост, нямаше усмивки, защото ние бяхме изключително концентрирани. Нямаше как да не разберем за резултата, защото беше изписан навсякъде по екраните и хората говореха за това. Но с представянето си на терена показахме, че не сме позволили това да окаже влияние върху играта ни\", заяви Клоп. \"Това е маратон и сме изминали само половината. Нашата първа цел е да се класираме за Шампионската лига. Не мисля, че имаме достатъчно точки, за да сме вече сигурни в това. Всичко, което има значение, е да си готов за следващото предизвикателство. Спечелихме 54 точки от 20 мача, защото успяваме да останем фокусирани върху ситуацията\", каза още той. В същото време германецът заяви, че е нормално феновете на \"Ливърпул\" да посрещнат Нова година с еуфория. \"Би било лудост, ако не са развълнувани. Надявам се да бъдат шумни в Ливърпул. Но не твърде много, защото на кучетата ми няма да им хареса. Нека се насладят и да бъдат готови за 3 януари\", завърши Клоп.", "date": "2018.12.30", "title": "Клоп: Няма значение колко точки преднина имаш през декември"}
{"url": "https://www.dnevnik.bg/skorost/2018/12/30/3368110_uchastukut_mejdu_sofiia_i_plovdiv_na_magistrala/", "text": "Участъкът на автомагистрала \"Тракия\" между София и Пловдив е най- натоварената отсечка от републиканската пътна мрежа през 2018 г. Това сочат данните от трафик камерите на Агенция \"Пътна инфраструктура\" (АПИ). Статистиката е правена до края на ноември. През автомагистралата между двата най-големи български града средногодишният брой преминали моторни превозни средства на денонощие е 42 614. Рекордът за най-много преминали автомобили за едно денонощие също се държи от \"Тракия\". На 20 юли през преброителния пункт на изхода на София са преминали 67 257 автомобила, от които 55 092 леки, 10 544 товарни и 475 автобуса. Магистрала \"Хемус\" в участъка София – Ботевград е вторият по натовареност пътен участък в страната. В него са отчетени да преминават 28 230 бр. автомобили средногодишно на денонощие, като не е отчетен напълно тежкотоварният трафик преминаващ по това направление, който е отбит поради ремонтните дейности по обходен маршрут. Най-натоварен в тази отсечка е бил трафикът на 24 юли, когато са отчетени 39 772 автомобила, от които 32 259 леки, 6 736 товарни и 430 автобуса. Третата по натовареност отсечка е пътят София – Калотина в участъка София – Божурище. Там средногодишно преминават с 32 877 моторни превозни средства. Останалите участъци от републиканската пътна мрежа, по които се наблюдава изключително интензивно движение през изминалата година са: път I-1 и I-6 в отсечката София - Г. Богоров – 28 693 бр.; път I-6 Бургас - кв. Ветрен – 25 641 бр.; АМ \"Хемус\" в отсечката летище Варна- гр. Варна – 23 931 бр.; път II-64 в отсечката Пловдив - АМ \"Тракия\" – 23 285 бр.; път II-86 в отсечката Пловдив-Асеновград – 22 956 бр.; АМ \"Струма\" в отсечката Перник-Долна Диканя -22 029 бр. Най-слабо натовареният републикански път през 2018 г. е този между Никопол и Свищов. Преброителният пункт при с. Любеново е отчел 286 бр. моторни превозни средства на денонощие. Традиционно, републиканските пътища са най-натоварени през летните месеци юли и август – от и за Черноморието. Най-слаб е трафикът през зимните месеци януари и февруари, когато метеорологичните условия не са благоприятни. В този период се наблюдава засилен трафик само от и за зимните курорти.", "date": "2018.12.30", "title": "Участъкът между София и Пловдив на магистрала \"Тракия\" е най-натоварената отсечка за 2018 г."}
{"url": "https://www.dnevnik.bg/detski_dnevnik/2018/12/30/3365455_otkus_ot_restart_na_detskiia_um_na_viktoriia_l_dunkli/", "text": "Да форсираш двигателя на място Вечерта преди тържеството, на което сестра му Лиз ще получи гимназиалната си диплома, деветгодишният Ейдън седи със своите родители и роднини на празничната трапеза, отегчен от разговорите \"за големи\" и от факта, че цялото внимание е насочено към абитуриентката*. Момчето няма търпение да се върне към своята видеоигра! Преди вечеря мама (колко досадно) го покани да се присъедини към семейството, а след това се ядоса, понеже той се забави няколко минути, за да достигне следващото ниво и да запамети играта си. Ейдън се чувства неспокоен заради много хора у дома – върти се на стола, сякаш не може да си намери място, и потропва нервно с пръсти по масата в очакване да му разрешат да се върне в стаята си. Най-сетне му позволяват да стане от трапезата и той се настанява в ъгъла на дивана в дневната, за да играе на своята конзола Nintendo DS. През следващия час и нещо компанията напълно забравя за него. Макар вече да е играл повече, отколкото би искала, майка му го оставя да продължи, давайки си сметка, че семейните събирания му действат малко изнервящо. Освен това така поне е зает с нещо. Какво толкова лошо може да се случи? – успокоява се тя. Това е само за днес. Междувременно обаче назрява свирепа буря. В хода на играта мозъкът и психиката на Ейдън постепенно попадат в плен на свръхстимулация и възбуда – истински пожар! Докато той полага усилия да се справя с различни ситуации, да изработва стратегии, да оцелява, да събира оръжия и да защитава земите си, нервната му система превключва на по-висока скорост и се приспособява към нея. Пулсът му се ускорява от 80 на 100 удара в минута, кръвното налягане се повишава от обичайните 90/60 на 140/90 – готов е за битка, но всъщност просто седи на дивана и движи само очите и пръстите на ръцете си. Конзолата практически приковава погледа му в екрана си и изпраща сигнал след сигнал: \"Ясен слънчев ден е, времето за лягане дори не е наближило!\". Нивата на невротрансмитера допамин в мозъка се повишават, помагат му да запази интереса и вниманието си върху изпълняваната в момента задача и повдигат настроението му. Интензивната зрителна стимулация и ответната активност завладяват мозъка му и той се приспособява към високите нива на дразнения, затваряйки други части, които смята за маловажни. Визуално-моторните зони в мозъка му се активизират. Кръвта се оттегля от червата, бъбреците, черния дроб и жлъчката в посока крайниците и сърцето – готов е да се бие или да търси спасение! Системата за възнаграждение в мозъка му също се активизира от притока на допамин. Ейдън е толкова обсебен от играта, че не забелязва по-малката си сестричка Ариана да се приближава, докато тя не покрива екрана с пълничката си длан, опитвайки се да привлече вниманието му. – НедЕЕЕЙ!! – изкрещява той и грубо я отблъсва встрани. Ариана пада назад, избухва в сълзи и изтичва при майка си, която тихо се проклина, че е оставила Ейдън да играе толкова дълго. – Добре, това беше. Време е да се приготвяш за лягане. Обличай пижамата, ако искаш, хапни нещо дребно и после – в леглото – казва тя, издърпва конзолата от ръцете му, като я изключва с рязко движение. Ейдън отправя яростен поглед към майка си. Как смее да му проваля играта заради глупавата Ариана! – Добре! – изкрещява той, изтичва нагоре по стълбите и затръшва вратата на стаята си. Примитивните дялове на мозъка му действат на пълни обороти, превръщайки го в разярено животно, готово да се бие с всеки противник. С един замах Ейдън сваля завивките си от леглото и запраща нощната лампа на пода, предизвиквайки силен трясък. Продължавайки да мисли колко зле са се отнесли с него и как да си отмъсти за това, той рита стената няколко пъти, след което удря с юмрук вратата, пробивайки голяма дупка в нея. На долния етаж роднините му седят в тих потрес и шепнешком споделят помежду си, че никога не са го виждали такъв. Бащата се втурва нагоре по стълбите, за да укроти детето. Той спокойно го стяга в мечешка прегръдка в очакване гневът на сина му да отмине. Когато допаминът в мозъка и адреналинът в тялото на Ейдън започват да намаляват, яростта му губи своята целенасоченост. Сега натрупаната енергия приема неорганизирана, аморфна форма. Момчето се чувства така, сякаш не може да овладее мислите си и да се вземе в ръце. То гледа отнесено, докато таткото му помага да облече пижамата си, след което двамата бавно слизат долу. Нивата на хормоните на стреса все още са високи и това пречи на детето да се отпусне и започне да мисли ясно. То всъщност изглежда малко объркано. Роднините му го гледат със смес от загриженост и любов, но в същото време се чудят дали родителите ще допуснат случилото се току-що \"да му се размине\". Майката интуитивно усеща, че директният визуален контакт ще го превъзбуди отново, и затова се приближава бавно към него отстрани и започва нежно да гали гърба му. Когато любимата му леля го поглежда със съчувствие, Ейдън инстинктивно приема намеренията й с подозрение. Работещият в примитивен режим мозък възприема визуалния контакт като предизвикателство и момчето отново започва да се напряга. Майка му се намесва и го отвежда горе в неговата стая. Тя намалява светлината, слага го да си легне и започва да му чете някаква приказка, за да го успокои. Нервната му система се опитва да се саморегулира обратно към нормалното си състояние, но по всичко личи, че все още е в плен на силната възбуда. Тази нощ, след като най-сетне заспива, Ейдън се буди неколкократно от панически атаки – сърцето му препуска бясно, кръвта пулсира в ушите му. Той изпитва страх от тъмнината и се притеснява, че с гневния си изблик е разстроил и отблъснал родителите си. Междувременно майка му прибира конзолата и решава да я вземе със себе си на работа в понеделник. (Тя всъщност изпитва желание да я изхвърли в кофата за боклук, но все пак става въпрос за доста скъпа вещ!) На следващата сутрин вътрешната буря на Ейдън е затихнала, но той се чувства, сякаш е потънал в мъгла, апатичен, разстроен и изтощен. Изпитва нарастваща необходимост от нещо сладко, тъй като кортизолът, известен още като хормон на стреса, кара нивото на кръвната му захар да се движи нагоре-надолу. Ще минат седмици, преди тялото, мозъкът и психиката на момчето да успеят да възстановят до известна степен баланса си. Междувременно майка му потвърждава решимостта си \"да се отърве от тези проклети видеоигри\".", "date": "2018.12.30", "title": "Откъс от \"Рестарт на детския ум\" на Виктория Л. Дънкли"}
{"url": "https://www.dnevnik.bg/sport/2018/12/30/3368109_shouto_na_hardun_produlji_s_treti_poreden_mach_s_nad/", "text": "Звездата на \"Хюстън рокетс\" Джеймс Хардън продължи с впечатляващото си представяне в последния месец на 2018 г.. 29-годишният гард отбеляза 41 точки в коша на \"Ню Орлиънс пеликанс\", а неговият отбор спечели със 108:104 като гост. Хардън записа трети последователен мач с 40 и повече точки, а \"Хюстън\" - четвърта поредна победа и девета в последните десет мача. В тези десет двубоя лидерът на \"ракетите\" впечатли със средни показатели от 39.4 точки при 63.8% успеваемост в стрелбата, 8 асистенции и 5.9 борби за 38.2 минути. Срещу \"Ню Орлиънс\" Хардън отбеляза 10 от 25-те си стрелби от игра, включително седем тройки от 17 опита, и не сбърка нито веднъж при 14-те си заставания на наказателната линия. Той добави девет асистенции, шест борби, три откраднати топки и два чадъра. Ерик Гордън, който замени Крис Пол в стартовия състав, също имаше ключов принос за победата. Той се отчете с 21 точки при 64% успеваемост в стрелбата от игра. Лошата новина за \"ракетите\" е, че гардът напусна игрището в последната четвърт с проблем в коляното. Дануел Хаус добави 15 точки, а Остин Ривърс се включи от пейката с 10. Мачът с \"Ню Орлиънс\" беше седмият пореден, в който Джеймс Хардън завършва с поне 35 точки и пет асистенции. По този начин той изравни историческо постижение на легендарния Оскар Робъртсън. \"Това е нещото, заради което играем баскетбол - да бъдем споменавани редом до най-великите. Естествено, имам да измина много дълъг път до там, но това е моята цел. Това е нещото, заради което обличам потника си, обувам кецовете, излизам на паркета и давам най-доброто, на което съм способен\", заяви Хардън. Най-полезният играч в лигата за миналия сезон записа 394 точки и 80 асистенции в последните си десет мача. Ако вкара поне 32 точки в следващия двубой на \"Хюстън\" - срещу \"Мемфис гризлис\" в понеделник, Хардън ще подобри рекорда на Кобе Брайънт за най-много точки в рамките на десет срещи. Петкратният шампион с \"Лос Анджелис лейкърс\" записа 396 точки в десет последователни мача през 2007 г. \"Няма по-добър от него в офанзивен план. Освен това той краде много топки, взима борби, прави много неща на игрището. Хората понякога опитвам да открият слабости в играта му. Всеки човек има такива. На Джеймс е, че не може да отбележи всяка стрелба\", каза треньорът на \"Хюстън\" Майк Д'Антъни. \"Ракетите\" се отърсиха от кошмарния старт на сезона и се върнаха в зоната на плейофите след 20-ата си победа от 35 мача. Те се изкачиха до петото място в Западната конференция. С по-добър актив са \"Лос Анджелис клипърс\" (21-15), \"Оклахома сити тъндър\" (22-12), \"Голдън стейт уориърс\" (24-13) и \"Денвър нъгетс\" (23-11). \"Лос Анджелис лейкърс\" (20-16), \"Портланд трейл блейзърс\" (20-16) и \"Сакраменто кингс\" (19-16) допълват зоната на плейофите, а \"Сан Антонио спърс\" е първи под чертата с 20 победи и 17 загуби. \"Милуоки букс\" води в Източната конференция с най-добрите показатели в лигата - 25 победи от 35 мача. \"Торонто раптърс\" е втори с 26 спечелени и 11 загубени срещи, следван от \"Индиана пейсърс\" (24-12), \"Филаделфия 76\" (23-13) и \"Бостън селтикс\" (21-14).", "date": "2018.12.30", "title": "Шоуто на Хардън продължи с трети пореден мач с над 40 точки"}
{"url": "https://www.dnevnik.bg/sport/2018/12/30/3368115_italiia_specheli_za_pruv_put_svetovnoto_otbornoto/", "text": "Лидерката в генералното класиране за Световната купа при жените Доротея Вирер и сънародникът й Лукас Хофер спечелиха Световното отборно предизвикателство в биатлона. Двамата италианци триумфираха пред 46 412 зрители на стадион \"Фелтинс арена\" в Гелзенкирхен и донесоха първа титла за своята страна в тази надпревара. В състезанието се включи и легендата на биатлона Оле Ейнар Бьорндален, за когото това беше последната поява на голямата сцена. 44-годишният норвежец участваше в тандем със своята съпруга - четирикратната олимпийска шампионка Даря Домрачова. Бьорндален и Домрачова, които прекратиха състезателните си кариери през тази година, заеха трето място. Втори се класираха представителите на домакините Франциска Пройс и Симон Шемп. Световното отборно предизвикателство, което се проведе за 17-и пореден път, е старт за смесени двойки, който включва две дисциплини - масов старт и преследване. Състезанието не е част от Световната купа, но преминава при голям интерес и носи солиден награден фонд - 28 хиляди евро за победителите. Вирер и Хофер спечелиха масовия старт с аванс от 3.4 секунди пред френския дует Анес Бескон и Емилиен Жаклен, 6.1 секунди пред Бьорндален и Домрачова и 8.2 секунди пред австрийците Лиза Хаузер и Доминик Ландертингер. Пройс и Шемп бяха едва пети с изоставане от 21 секунди. Германците обаче направиха страхотно преследване и бяха много близо до победата. Вирер и и Хофер все пак удържаха първото място с минимален аванс от 1.2 секунди и донесоха първи успех на Италия в световното отборно състезание. Домрачова и Бьорндален финишираха трети с пасив от 24.2 секунди. Те се качиха на подиума след страхотен жест от Бенедикт Дол. В края германецът изчака великия норвежец и му позволи да пресече трети финалната линия. В състезанието участваха десет отбора - два от Германия, по един от Италия, Австрия, Чехия, Русия, Украйна, Франция и Япония, и интернационалния семеен тандем Бьорндален - Домрачова. Сега за водещите биатлонисти предстои почивка до 10 януари, когато започва четвъртият кръг от Световната кипа. Той ще се проведе в германския зимен център Оберхоф, като ще включва шест старта - спринтове, преследвания и щафети при мъжете и жените.", "date": "2018.12.30", "title": "Италия спечели за пръв път световното отборно състезание в биатлон"}
{"url": "https://www.dnevnik.bg/politika/2018/12/30/3368119_v_bulgariia_shte_se_stroiat_119_km_novi_putishta_za_1/", "text": "През 2019 г. със средства от бюджета, Оперативна програма \"Транспорт и транспортна инфраструктура\" и Механизъм \"Свързана Европа\" ще се изграждат близо 119 км нови пътища. Това съобщи в интервю за БТА министърът на регионалното развитие и благоустройство Петя Аврамова. Индикативната стойност на тези обекти е за около 1 млрд. лв. Паралелно с това се извършват рехабилитация и основни ремонти на 709 км републикански пътища, съобщи Аврамова. Инвестициите са в размер на близо 516 млн. лв., допълни тя. Общо проектите, на които тази година е дадена зелена светлина, са за 3.7 млрд. лв. Аврамова напомни за подготвената нова наредба за проектиране на пътища, в която една от мерките за подобряване на безопасността на пътуване е завишаване на изисквания за отводняване на пътното платно, за да се избегне създаването на условия за \"аквапланинг\". В участъците с по-сложно движение ще се поставя осветление, за да се осигури по-голяма видимост и безопасност. Дава се по-голяма свобода при определяне на проектна скорост за всеки клас път в зависимост от транспортните функции на пътищата, техните характеристики и особеностите на терена. Министър Аврамова каза, че от 2007 г. до края на сегашния програмен период са извършени или ще бъдат извършени инвестиции в размер на близо 662.4 млн. лв. за подобряване на пътната безопасност. Настилката е в лошо състояния при 25% от пътищата, отлично е при 12% Инвентаризацията на републиканската пътна мрежа показа, че в отлично състояние е настилката на 12 на сто от пътищата, добро е на 27 на сто, задоволително - на 23 на сто, незадоволително на около 13 на сто и лошо на 25 на сто, каза още министър Аврамова. В най-лошо състояние е третокласната пътна мрежа - данните показват, че близо 8000 км се нуждаят от ремонт. Необходимите инвестиции по предварителни данни са малко над 930 млн. лв. Необходимо е и обновяването на 112 пътни съоръжения, за които по първоначални оценки са необходими 165 млн. лв. \"Хемус\" трябва да е готова до 2024 г., а \"Струма\" до 2023 г. Целта на министерството е магистрала \"Хемус\" да е готова до 2024 г., а при добра организация, експедитивност и качество, магистрала \"Струма\" да бъде завършена в предвидените срокове - до 2023 г., и да няма загуба на европейско финансиране. За скоростния път Видин-Ботевград министър Аврамова каза, че в началото на 2019 г. ще бъдат обявени обществените поръчки за отсечките по трасето между Видин и Ружинци. Те са с обща дължина 55 км и са с индикативна стойност 458 млн. лв. През 2018 г. бяха обявени обществените поръчки за избор на изпълнител на два подучастъка по трасето между Мездра и Ботевград, които са с обща дължина 33 км и са на стойност 302 млн. лева, напомни Аврамова. Тя съобщи, че за първи път ще бъде приложена пилотна схема на плащане, която предвижда цялата стойност на договора да се разплати на изпълнителя, след издадено разрешение за ползване. Смятаме, че това ще накара бъдещите изпълнители да работят качествено и в срок, каза министър Аврамова. За националната програма за енергийна ефективност на многофамилните жилищни сгради министър Аврамова съобщи, че програмата предстои да приключи в този си вид през 2019 г., но в процес на обсъждане са различни варианти за продължаването й.", "date": "2018.12.30", "title": "В България ще се строят 119 км нови пътища за 1 млрд. лв. през 2019 г."}
{"url": "https://www.dnevnik.bg/video/dai_migach/2018/12/30/3368113_dai_migach_s_ines_subashka_nova_godina_novo_tialo_i/", "text": "\"Хората изобщо не ми вярват, че някога изяждах по малка цяла торта за десерт! И аз много обичах сладко, но сега за мен сладък е един суров морков!\", смее се Инес Субашка. Тя е успяла да откаже не само себе си от вредни стари навици и да изгради здравословни такива в храненето и движението, но да накара още стотици хора да повярват, че положителна промяна винаги е възможна. Като кондиционен треньор, който помага на другите да влязат във форма, Инес е убедена, че няма невъзможни неща – всеки и по всяко време може да промени физиката си и начина си на мислене, така че да се чувства по-здрав, силен и щастлив. Самата тя е ярък пример за силата на желанието. Спортът, с който се занимава професионално в продължение на шест години – баскетболът, я \"дарява\" с пет контузии на рамената и въпреки че е част от националния отбор на България и отделно печели всяка възможна индивидуална награда, се принуждава да се раздели с него. За човек преминал и през ски, волейбол, лека атлетика и за когото спортът е смисълът на живота, това означава, че е въпрос на време да открие друг начин да тренира и го прави – три години в плуване, а след това и в кросфита. Накрая 29-годишната спортистка решава да обедини всички свои знания и умения в комплексно решение за цялото тяло. В залите си IFS тя вижда потенциала в хората, когато те не го откриват в себе си и им помога да го реализират. \"Понякога хората трябва да стигнат до дъното, за да осъзнаят, че имат нужда от някаква промяна, коментира Инес – както се казва – човек се променя, когато болката от промяната е по-малка от болката, която изпитва в момента. А има други хора, които имат друга, по-голяма цел, нещо, което ги мотивира да продължат по-напред.\" Според нея човек трябва да се предизвиква всеки ден и да си позволява да е начинаещ, да излиза извън зоната на комфорт. \"Винаги гледам да имам нещо, което ме затруднява, да ме предизвиква да се развивам\", обяснява тя. Последното й голямо предизвикателство е през лятото, когато отново си контузва рамото и за да тренира, отива в басейна и плува с една ръка. Какви упражнения може да правим в колата, докато чакаме в задръстване, защо не при всеки се постигат оптимални резултати и дали може да отслабнем само с една диета, гледайте във видеото. ", "date": "2018.12.30", "title": "\"Дай мигач\" с Инес Субашка: Нова година – ново тяло и нагласа (видео)"}
{"url": "https://www.dnevnik.bg/bulgaria/2018/12/30/3368121_mariana_vekilska_napuska_bi_ti_vi/", "text": "Мариана Векилска напуска Би Ти Ви. Това съобщи телевизията със съобщение до медиите. От началото на следващата година \"тя се впуска в ново предизвикателство извън България и извън сферата на медиите\". Векилска е едно от лицата на Би Ти Ви. Тя е част от екипа на частната телевизия от старта ѝ през 2000 г. Била е репортер, водещ на сутрешния блок и на новинарските емисии, както и продуцент. В последните години беше една от водещите на предаването \"Тази събота и неделя\". \"Трудно се взема такова решение – да се разделиш със семейството си, но 18 години са толкова много, че е добре да постигна още нещо, да стана добра в още нещо и да успея в още нещо\", каза тя в последното си предаване. \"Мариана Векилска е високо ценен професионалист в екипа на Би Ти Ви. Ще липсва на всички ни тук в нюзрума\", коментира Венелин Петков, директор \"Новини, актуални предавания и спорт\" в телевизията. От медията уточняват, че ще има промени в предаването \"Тази събота и неделя\", които включват нов водещ. Кой ще е той ще се разбере в началото на януари догодина.", "date": "2018.12.30", "title": "Мариана Векилска напуска Би Ти Ви"}
{"url": "https://www.dnevnik.bg/sviat/2018/12/30/3363610_fotogaleriia_koi_vleze_v_nai-shareniia_kongres_v/", "text": "Рекордно висока активност и най-разнообразният Конгрес в историята на САЩ – с това ще се запомнят тазгодишните междинни избори през ноември в Америка. Републиканската партия остана партията на \"възрастните бели мъже\" - те бяха единствената демографска група, която преобладаващо гласува за нея.", "date": "2018.12.30", "title": "Фотогалерия: Кой влезе в най-шарения Конгрес в историята на САЩ"}
{"url": "https://www.dnevnik.bg/razvlechenie/2018/12/30/3364822_kogato_i_nova_godina_minava_pred_televizora/", "text": "Ако плановете на Нова година ни заварят у дома или в някаква чужда, но все пак домашна обстановка, е много вероятно да опрем до развлекателните програми на телевизиите. Дали там обаче ще открием нещо, което да ни задържи пред екрана, е въпрос на вкус. Програмата няма да мине без традиционните прегледи на годината и ако сте от хората, които обичат да разлистват спомените и старите ленти, вероятно този неизменен подход в сценариите на предаванията ще ви допадне. Няма да липсват също другите традиционни съставки - музика и филми. Обзорните и празнични предавания БНТ преобрази част от обичайните си уикенд предавания по повод празника, като покани разнообразни гости, сред които бяха актьори от Сатиричния театър например, но някак изненадващо сред тях се прокрадна и певицата Глория заедно с дъщеря си Симона Загорова. Изненадващо, защото е малко необичайно да виждаме попфолк изпълнителки сред гостите на обществената телевизия, нещо, което досега сякаш беше предимно избор на останалите телевизии. Може би обаче това ще е явление, с което трябва да привикнем, защото не е изключение в празничните дни. Така сред изпълнителите в музикално фолклорно предаване \"Суматоха в 7/8\", което предстои на 31 декември от 19:50 ч. по БНТ1, наред с Николина Чакърдъкова, Янка Рупкина, цигуларя Венци Такев, оркестрите \"Златни струни\" и \"Канарите\" забелязваме и името на Нелина. Встрани от светските и музикални поздрави, на 31 декември от 9 ч. БНТ3 обещава да припомни част от спортните емоции от изминаващата година с документален филм за световното първенство по футбол. От 16 ч. пак там ще можем да видим и подбрани кадри от световното първенство по художествена гимнастика. Повторението на триумфа на българските гимнастички на шампионата на уредите е от 16 ч., а на галаспектакъла на шампионките - от 17:45 ч. В празничното издание на   по \"Би Ти Ви\" на 30 декември пък ще гостува Елин Иванов – внукът на Елин Пелин. Зрителите ще видят и историята на алпиниста Валтер Бонати - италианеца, покорил всички върхове и станал част от някои големи противоречия. \"Нова телевизия\" пък смята да ни разкаже за празничното опиянение и въздържание в  на 30 декември. В \"Отброяване на екс\" репортерът Велина Сашева и операторът Севдалин Георгиев ще търсят какво се крие зад статистиката, че на всеки човек в България годишно се падат средно почти по 30 литра алкохол. Малко преди последното отброяване Какъв е изборът в часовете около полунощ на 31 декември срещу 1 януари? След гореспоменатата музикална \"Суматоха в 7/8\" по БНТ1 идва ред на предаването  , което през тази година направи завръщане в ефир и дебют в медията. В празничното си издание то ще отбележи 60-годишнината от създаването на обществената телевизия веднага след последната за годината емисия на \"По света и у нас\". На стола на богатството ще седнат повечето познати лица от екрана на БНТ. След това идва ред на традиционния спектакъл   на пл. \"Княз Александър Батенберг\", който започва в 22 ч. и включва в програмата си Софийския духов оркестър, Мариана Попова, Орлин Павлов, Рут Колева, Стефан Вълдобрев с \"Обичайните заподозрени\" и ансамбъла за народни танци \"Средец\". След края му може да останете с концерт на  в Лондон и да продължите с изпълнения на живо на   от 3:30 ч.. Новогодишната нощ в ефира на Би Ти Ви ще започне с празнично издание на   от 20 ч. с гости като Михаела Филева, Поли Генова, група \"Акага\", Валя Балканска, Виктор Калев и Нели Петкова, Николина Чакърдъкова и ансамбъл \"Гоце Делчев\" и Ирина Флорин. Ако останете да посрещате Новата година с този ефир, ще е в компанията на  , което ще предложи своята обичайна доза скечове с лицата, които сме свикнали да виждаме там, и музика от Йорданка Христова, Кирил Маричков, Криско, Тита, Преслава и Галена. Първите часове на 2019 г. ще продължат с концерт от турнето Coca-Cola Happy Energy Tour. пък обявиха, че ще \"приемат оставката на 2018\" по \"Нова телевизия\" със специално двучасово шоу на 31 декември, което започва в 20 ч.. В часовете до новата година след това зрителите ще могат да гледат спектакъла на  , а в първите 45 минути на 2019 г. да се насладят на концерт на   в \"Аполо\" и да продължат нощта с шоуто на  .  Песни и танци на народите В неделя, 30 декември, от 17:30 ч. по БНТ2 ще е последното за годината издание на предаването  , в което директорът на Софийската филхармония маестро Найден Тодоров ще разказва за музикалното наследство на един от най-великите композитори на ХХ век – Ленард Бърнстейн, заедно с някои откъси от негови популярни произведения. В същия ден, но от 22:40 БНТ1 предлага и концерт на група  . На 31 декември БНТ3 има доста примамлива колекция от музикални предложения. От 12:15 ч. ще започне документалният филм за турнето в Латинска Америка, а от 21:45 ч. и концертния запис на групата \"Луната на Хавана\". От 19:30 в последния ден на 2018 ще бъде излъчен юбилейният спектакъл  , а 15 минути преди полунощ там започва концертът на   от парижката зала \"Олимпия\". След посрещането, на 1 януари каналът предлага и концерт на   в Лондон от 21 ч. Традицията повелява на 1 януари БНТ1 да излъчи и празничния новогодишен концерт на  , което ще се случи от 12:15 ч. Също толкова познато изглежда и заглавието \" в програмата от 16:45 ч. Ще можем да чуем и новогодишния концерт на   с диригент Емил Табаков и солист Патрик Галоа на флейта от 18:30 ч., както и \"  от 22:10 ч. В същото време по обед по Би Ти Ви ще върви спектакълът  , посветен на 50-годишнината от създаването на  . Вечерта от 22:40 ч. ще може да гледате запис от първия голям концерт на   в зала 1 на НДК  . По \"Нова телевизия\" сутринта на новата година ще е под звуците на концерта   от 9:45 ч., а от 23 ч. от екрана ще звучи  . Нова година като на кино, но старо Ако си представяте, че Нова година значи нов късмет, това не важи в особена сила за телевизионната програма, което засяга и нейната филмова част. В неделя БНТ2 показва комедията на Петър Василев  , а от 17:15 ч. на 31 декември по БНТ1 ще можем да се посмеем отново с друга любима българска класика -   на Николай Волев. В неделната нощ първият канал на обществената телевизия ще излъчи още   със Сандра Бълок, а от 01:30 ч. на 1 януари ще може да се приспите (ако имате нужда от помощ след суматохата) с   с Майкъл Медсън. Вечерта на 30 декември по \"Нова телевизия\" предлага среща с детските години на Линдзи Лоън в   и също не особено скорошните екранни изяви на Том Круз и Рене Зелуегър в  . В следобедните часове на 31 декември там ще има поредното повторение на  , както и малко разнообразие с китайски приказни войни в  . За начало на годината все пак има запазена и една телевизионна премиера, каквато е втората част на  . Тя може да спечели по-младите зрители, макар и в малко късния за тях начален час - 20 ч. След това в полунощ на екрана ще се появят и Камерън Диас и Сет Роугън в  . Част от филмовата програма на Би Ти Ви ще бъде специалното издание \"Празничен мегахит\", което всеки делничен ден от 20 ч. представя панорама от популярни нови филми от последните години, сред които попадат   с Кейт Хъдсън и Матю Макконъхи, \"  със Стив Карел, с Джордж Клуни, \"  с Колин Куин, Ейми Шумър и Даниел Радклиф.", "date": "2018.12.30", "title": "Когато и Нова година минава пред телевизора"}
{"url": "https://www.dnevnik.bg/bulgaria/2018/12/30/3368205_turski_jurnalist_e_bil_otvlechen_i_iztezavan_krai/", "text": "Турският журналист Шюкрю Бенли е бил отвлечен и изтезаван край Свиленград. 60- годишният Бенли съобщи за преживяното на страницата си във фейсбук. Журналистът е бил отвлечен от Свиленград на 22 декември,  пише местното издание  \"Сакар нюз\". Откаран е в къща в село Чернодъб, където е изтезаван, а след това е изоставен край Пловдив след полунощ на 23 декември. \"Присъдата ми е била издадена! В нощта на изтезанията стрелецът, който извърши нечовешките насилия върху мен, се изпусна и каза \"президентът издаде смъртната ти присъда\". Но трябваше да знаят, че само аз мога да си издам подобна присъда. Смятаха, че заради изтезанията и заплахата за смърт няма да отида в полицията. Нямат идея кого имат за противник. Имената на извършителите и онези, които подстрекават убийството ми, са в ръцете на полицията. Оставям на вас, скъпи приятели и близки, изводите от случилото се. Останете с добро\", написа Бенли във фейсбук профила си, цитиран от Би Ти Ви. По случая е образувано досъдебно производство. Kъм момента няма задържани лица. Бенли живее от около година и половина в България. По време на разпита е заявил, че му е отнета сума от 3 хил. евро. Той работи за Gerçek Haber и смята, че случилото се е заради публикациите му. В друг статус в профила си Бенли разказва, че е бил упоен с етер, а очите му са били завързани. \"Свободата ми беше отнета по много див и животински начин. Съблякоха ме чисто гол и в продължение на три часа бях подложен на всевъзможни изтезания, за които може да се досетите, със завързани очи. Удряха ме с юмруци, с ритници, окачиха ме на \"палестинска примка\", пускаха ми електричество, облякоха ми женски дрехи и ме налагаха с палка!\", твърди турският журналист. Случаят беше отразен и в одринския вестник \"Гюндем\".", "date": "2018.12.30", "title": "Турски журналист твърди, че е бил отвлечен и изтезаван край Свиленград"}
{"url": "https://www.dnevnik.bg/sport/2018/12/30/3368223_federer_dade_letiasht_start_na_shveicariia_v_hopman_kum/", "text": "Роджър Федерер даде летящ старт на Швейцария по пътя към защитата на титлата от отборното първенство за смесени двойки \"Хопман къп\". 37-годишният швейцарец имаше нужда от 57 минути, за да победи британеца Камерън Нори с 6:1, 6:1 в първия си мач за сезона. Федерер беше изправен пред три точки за пробив в първия сет, но успя да се спаси и бързо да намери ритъма си. Рекордьорът по титли от Големия шлем поведе с 5:0 и скоро след това приключи първия сет след 31 минути игра. Световният №3 продължи да доминира на корта и още по-бързо спечели втората част. \"Чувствах се много добре. Бързо се измъкнах в началото и не загубих ритъм. Доволен съм от всички аспекти на играта си - работата с крака, офанзивната игра, сервиса, ретура. Всичко беше на мястото си. Страхотен мач за мен\", каза Федерер след двубоя. Във втората среща Белинда Бенчич надигра Кейти Боултър с 6:2, 7:6 (0) и осигури победата на Швейцария срещу Великобритания. Бенчич и Федерер затвърдиха превъзходството си с успех и в мача на двойки. Швейцарците победиха Нори и Боултър с 4:3 (4), 4:1. В първата среща от група В, която се в събота, Великобритания спечели с 2:1 победи срещу Гърция в състав Стефанос Циципас и Мария Сакари. Другият отбор в групата - САЩ, започва участието си в понеделник с двубой срещу Гърция. В група А финалистът от 2018 г. Германия в състав Александър Зверев и Анжелик Кербер спечели с 3:0 срещу испанците Давид Ферер и Гарбине Мугуруса.", "date": "2018.12.30", "title": "Федерер даде летящ старт на Швейцария в \"Хопман къп\""}
{"url": "https://www.dnevnik.bg/evropa/2018/12/30/3368227_germanskata_policiia_konfiskuva_850_kg_foierverki_ot/", "text": "Германската полиция съобщи, че в навечерието на новогодишните празненства е иззела 850 килограма фойерверки и пиратки от дома на 23-годишен мъж. Полицаите получили сигнал от съсед на младежа, складирал в жилището си в Хамбург внушителното количество пиротехника. Служители на реда откриха опакованите фойерверки в апартамента му, в мазето и в два вана, съобщава БТА. Пиротехническите материали съдържали близо 80 кг експлозивни вещества, което надхвърля 80 пъти разрешеното за частни лица. Фойерверките и ракетите са основен елемент от новогодишните веселби в Германия - празнуващите изстрелват солидни количества пиротехнически изделия от балкони и градини. Миналата година германците платиха за подобни стоки 137 милиона евро. Фойерверките обаче нараняват мнозина, понякога дори смъртоносно. По време на празненствата за началото на 2018 г. в страната загинаха двама, едно дете бе ранено и се наложи петима души да претърпят ампутация. Тази година се съобщава за рани, получени още преди празниците - двама души, включително 14-годишно момче, са с откъснати пръсти от експлодирали пиратки, а 18-годишен младеж е в болница с тежки изгаряния, добавя агенцията.", "date": "2018.12.30", "title": "Германската полиция конфискува 850 кг фойерверки от 23-годишен мъж"}
{"url": "https://www.dnevnik.bg/sport/2018/12/30/3368229_siti_se_vurna_kum_pobedite_i_shte_posreshtne_nova/", "text": "Шампионът \"Манчестър сити\" се върна на победния път във Висшата лига след две поредни загуби. Тимът на Пеп Гуардиола победи \"Саутхемптън\" с 3:1 като гост и си върна второто място, което отстъпи за около два часа на \"Челси\". \"Гражданите\" събраха 47 точки и ще посрещнат Нова година на седем точки от лидера \"Ливърпул\". На 3 януари двата главни претендента за титлата ще се изправят един срещу друг в последния мач от  празничната програма в английския футбол . Давид Силва откри резултата за \"Сити\" на \"Сейнт Мерис\" след десет минути игра. Шампионите имаха пълно надмощие на терена, но показаха колебания и колебанията от последните няколко мача. Осем минути преди почивката тимът на Гуардиола допусна изравняване. Александър Зинченко сбърка при изнасянето на топката, а Хойберг напредна и с мощен удар в близкия горен ъгъл не остави шансове на Едерсон - 1:1. \"Сити\" обаче успя да нанесе съкрушителен удар в края на полувремето. В 45-ата минута \"гражданите\" отново поведоха след опит за подаване на Рахим Стърлинг, при който след няколко рикошета се стигна до автогол на Джеймс Уорд Праус. Дълбоко в добавеното време на първата част гостите стигнаха до трето попадение. Зинченко достави отлично центриране за Агуеро, който се вмъкна между централните бранители на \"Саутхемптън\" и отбеляза с глава. След почивката шампионите контролираха двубоя, като владението на топката след последния съдийски сигнал беше 75% в тяхна полза. \"Саутхемптън\" нямаше много шансове да се върне в мача и остава първи под чертата с изпадащите след 11-ата си загуба за сезона. Тимът на Ралф Хайзенхютел има 15 точки и изпреварва само по голова разлика \"Бърнли\", който по същото време победи \"Уест хем\" с 2:0 у дома. \"Фулъм\" с 14 точки и \"Хъдърсфилд\" с 10 точки заемат последните две места в класирането.", "date": "2018.12.30", "title": "\"Сити\" се върна към победите и завърши годината на 7 точки от \"Ливърпул\""}
{"url": "https://www.dnevnik.bg/evropa/2018/12/30/3368235_junker_kum_britancite_vzemete_se_v_ruce_i_ni_kajete/", "text": "Три месеца преди датата, на която Великобритания трябва да напусне Европейския съюз, председателят на Европейската комисия Жан-Клод Юнкер настоя за яснота за бъдещите отношения и призова британците \"да се вземат в ръце\", съобщава БТА. \"Призивът ми е следният: вземете се в ръце и после ни кажете какво искате. Нашите предложения за възможни решения са на масата от месеци\", заявява Юнкер в интервю за германския в. \"Велт\". Великобритания трябва да напусне ЕС на 29 март. Засилват се обаче притесненията, че това може да се случи, без да е постигната сделка, тъй като депутатите, включително някои от Консервативната партия на премиера Тереза Мей, критикуват договореното от нея споразумение. Засилват се и призивите за втори референдум, чрез който да се излезе от създалото се безизходно положение. Запитан за бъдещите отношения между блока и Великобритания, Юнкер отбелязва, че според него е \"абсолютно неприемливо части от британската общественост да вярват, че само ЕС трябва да предлага решения за всички бъдещи британски проблеми\". Той допълва, че подготовката за отношенията между Брюксел и Лондон може да започне ден, след като парламентът одобри споразумението за \"развода\". Гласуването в Камарата на представителите на британския парламент е планирано за 15 януари. \"Имам впечатлението, че мнозинството британски депутати изпитват дълбоко недоверие както към ЕС, така и към г-жа Мей\", отбелязва Юнкер. \"Намеква се, че целта ни е да задържим Обединеното кралство в ЕС със всички възможни средства. Не това е намерението ни. Всичко, което искаме, е яснота за бъдещите ни отношения. Ние уважаваме резултатите от референдума\", подчертава председателят на Еврокомисията.", "date": "2018.12.30", "title": "Юнкер към британците: Вземете се в ръце и ни кажете какво искате"}
{"url": "https://www.dnevnik.bg/sviat/2018/12/30/3368239_rusiia_shte_vuvede_na_vuorujenie_nov_zeniten_raketen/", "text": "През 2019 г. Русия ще въведе на въоръжение ново поколение зенитен ракетен комплекс със среден обсег С-350 \"Витяз\", предаде Ройтерс, като се позова на руското министерство на отбраната, отбелязвайки, че това е дълго планирана стъпка за замяна на остарелите системи за противовъздушна отбрана С-300. Министерството обяви също, че през 2018 г. военните са разположили комплекси \"Панцир-С\" и С-400 на полуостров Крим, който Русия анексира от Украйна през 2014 г., а също в района на Арктика, в руския анклав Калининград на Балтийско море и в Хабаровския край в най-източната част на страната. В последните години Русия демонстрира военна мощ в чужбина, а намесата й в сирийския конфликт и в Украйна влоши отношенията й със Запада. Във връзка със спор около друга ракетна система, с голям обсег, Вашингтон заплаши да се оттегли от ключовия договор от 1987 г. за ликвидиране на ракетите със среден обсег, твърдейки, че нова руска ракета - \"Новатор 9М729\" (с натовско обозначение SSC-8) - нарушава договора. Това възлово споразумение за контрол върху въоръженията забранява на всяка от двете страни да разполага наземно базирани ракети с малък и среден обсег в Европа. Русия отрича да нарушава договора и обвинява САЩ, че използват измислен претекст самите те да излязат от него, за да разработват нови ракети. В сряда руският президент Владимир Путин обяви, че през 2019 г. руските въоръжени сили ще разположат първия си полк, въоръжен с хиперзвукова ракетна система, което може да означава, че страната му вече има нов тип стратегическо оръжие. През март Кремъл съобщи, че в рамките на следващите пет години Русия ще сведе бюджета си за отбрана до по-малко от 3 процента от брутния си вътрешен продукт, припомня Ройтерс. /БТА/", "date": "2018.12.30", "title": "Русия ще въведе на въоръжение нов зенитен ракетен комплекс С-350 \"Витяз\""}
{"url": "https://www.dnevnik.bg/razvlechenie/2018/12/30/3368185_publikaciiata_na_ruskoto_posolstvo_i_iztrebitelite/", "text": "1.  Руското посолство публикува мнение, според което протестиращи българи са \"олигофрени и малоумници\"  - 1024 коментара 2.  Предлаганият в България изтребител Ф-16 съществува само на хартия, обявиха от \"Грипен\"  - 680 коментара 3.  Руското посолство не застана зад думите \"олигофрени и малоумници\", били мнение на автора  - 492 коментара 4.  Тръмп заплаши да затвори границата с Мексико при липса на финансиране за стената   - 393 коментара 5.  Външно министерство изрази разочарование от публикацията на руското посолство за елхата  - 353 коментара 6.  Тръмп подписа указа за изтегляне на американските войски от Сирия  - 350 коментара 7.  Иванчева: Парите са подхвърлени, прокуратурата намества данните  - 325 коментара 8.  От догодина руската армия вкарва на въоръжение хиперзвукова ракета, обяви Путин  - 318 коментара 9.  Колко ще продължи конфликтът в Донбас  - 305 коментара 10.  Защо, преди да си осъден, трябва да минеш през ада, пита Биляна Петрова   - 251 коментара", "date": "2018.12.30", "title": "Публикацията на руското посолство и изтребителите Ф-16 са най-четеното в \"Дневник\""}
{"url": "https://www.dnevnik.bg/sport/2018/12/30/3368240_junaited_i_pogba_produljiha_na_visoka_skorost_pri/", "text": "Манчестър юнайтед\" постигна трета поредна убедителна победа в третия си мач под ръководството на Оле Гунар Солскяр. \"Червените дяволи\" спечелиха с 4:1 срещу \"Борнемут\" на \"Олд Трафорд\", а Пол Погба продължи със силното си представяне след уволнението на Жозе Моуриньо. Френският полузащитник се отличи с два гола и асистенция. Той даде аванс от 2:0 на \"Юнайтед\", а изигралият пореден много силен мач Маркъс Рашфорд добави трети в 45-ата минута. Нейтън Аке намали резултата в добавеното време на първото полувреме, но след почивката \"Юнайтед\" продължи да доминира и не позволи на \"Борнемут\" да се върне в двубоя. В 72-ата минута резервата Ромелу Лукаку реши всичко с четвърто попадение след чудесно извеждащо подаване на Погба. Белгийският нападател се разписа само две минути след като замени Рашфорд. След трета си поредна победа \"Манчестър юнайтед\" събра 35 точки и се доближи само на три от петия \"Арсенал\". \"Борнемут\" е 12-и след десетата си загуба за сезона. Погба откри резултата на \"Олд трафорд\" само след пет минути игра. Рашфорд направи страхотен проби отдясно и достави перфектно центриране във вратарското поле. Погба се измъкна зад бранителите на \"Борнемут\" и протегна крак, за да отбележи на празна врата. В 33-ата минута французинът увеличи предната на \"Юнайтед\". Домакините организираха отлична атака на скорост през цялото игрище. Ерера центрира от десния фланг, а Погба отново се измъкна зад централните защитници на съперника, изпревари вратаря Алекс Макарти и отбеляза с глава. В 45-ата минута Марсиал задържа топката на десния фланг и направи изключително центриране с външен фалц за Рашфорд, който се измъкна на далечната греда и с удар от въздуха намери далечния ъгъл за 3:0. В последните секунди на първата част \"Саутхемптън\" върна един гол. \"Юнайтед\" не успя да изчисти добре топката при един корнер. Дейвид Брукс получи топката вляво от наказателното поле и центрира към близката греда, където Аке отбеляза отблизо с глава. В средата на второто полувреме се стигна до спорна ситуация, при която Ерик Баи вдигна високо крака си в наказателното поле и изрита в рамото футболист на \"Борнемут\". Главният съдия Лий Мейсън не отсъди дори непряк свободен удар. Извън тази ситуация \"Борнемут\" не създаваше сериозни трудности на играчите на \"Юнайтед\", които продължиха да търсят попадения. В 72-ата минута Лукаку получи извеждащо подаване от Погба, завъртя се и с десния крак прати топката покрай Макарти за 4:1. Малко по-късно Погба беше много близо до хеттрик, но уцели странични стълб с удар от границата на наказателното поле. Пет минути преди края Баи беше изгонен с директен червен картон след много грубо влизане в краката на Райън Фрейзър.", "date": "2018.12.30", "title": "\"Юнайтед\" и Погба продължиха на висока скорост при Солскяр"}
{"url": "https://www.dnevnik.bg/bulgaria/2018/12/30/3368244_shte_ima_metro_i_gradski_transport_prez_noshtta_za/", "text": "Метрото в София ще работи през нощта срещу 1 януари, както и част от градския транспорт. Влакчетата по двете линии на софийското метро ще се движат на интервал от 20 минути в новогодишната нощ. На 40 минути пък ще са тези, които обслужват разклоненията на първата метролиния - към летището и към Бизнес парка. Това се разбира от празничното разписание на градския транспорт на сайта на Столичната община. Ще се движат и четирите линии на нощния автобусен транспорт, но ще са с променени маршрути заради концерта \"Сцена под звездите\", който ще е на пл. \"Княз Александър I\". Промяната е, че се закриват спирките, който са в близост до площада, а автобусите ще заобиколят по \"Дондуков\". В новогодишната нощ ще се движат трамваите, обслужващи линиите №5, 7, 8, 12, 18, 20 и 22, тролеите - 1, 2, 4 и 9, както и автобусите по линии №83, 85, 102, 213, 285 и 310. Заради концерта ще бъде затворен за движение участък по бул. \"Цар Освободител\" и улиците \"Аксаков\", \"Г. Бенковски\", \"Княз Александър I\" и \"Леге\" до 6 ч. на 1 януари.", "date": "2018.12.30", "title": "Метрото в новогодишната нощ ще е на интервал от 20 минути"}
{"url": "https://www.dnevnik.bg/photos/2018/12/30/3368222_fotogaleriia_svetovnite_snimki_na_denia_-_29-30/", "text": "Антиправителствен протест в Белград.", "date": "2018.12.30", "title": "Фотогалерия: Световните снимки на деня - 29-30 декември 2018 г."}
{"url": "https://www.dnevnik.bg/razvlechenie/2018/12/30/3367548_art_start_ili_koi_golemi_kulturni_subitiia_da/", "text": "Предстоящата година в сферата на изкуството ще предложи няколко големи събития със световен мащаб, за които е добре да се подготвим навреме, ако искаме да организираме почивката си, така че да бъдем част от историята на изкуството през 2019 г. | Едно от първите събития в списъка ще ни върне с 500 години назад към великия Ренесансов човек - Леонардо да Винчи. Той умира на 67 години през май 1519 г. и някои от знаковите световни културни институции няма да пропуснат да отбележат тази голяма годишнина подобаващо, като представят изкуството му, съчетало в себе си не само способността му да рисува и борави с цветовете, но и да прониква дълбоко в други сложни за времето си науки като анатомия, математика, инженерство, ботаника, геология и психология. В тази връзка през 2019 г. ще има две големи изложби. Едната е в Обединеното кралство, където голяма част от колекцията на кралицата с картини от Леонардо да Винчи ще бъде изложена на различни локации в страната. Втората ще е през есента в Лувъра в Париж, където се надяват да покажат колкото се може повече от неговите най-известни и запазени досега произведения. Леонардо не е единственият голям майстор, който чества юбилей през идващата година. По случай 350 години от смъртта на Рембранд ван Рейн - най-великият представител на Нидерландския златен век - Рейксмузеум в Амстердам организира годината на Рембранд, която ще започне през февруари с изложбата \"Всички Рембранди\". Тя ще включва всички 22 картини на художника, които музеят притежава, сред които е и \"Нощна стража\", както и друго близо 60 негови рисунки. Именно шедьовърът от 1642 г. \"Нощна стража\" ще бъде част и от  един от най-големите проекти за реставрация в историята . Рейкмузеум обявиха, че творбата ще остане на показ и ще бъде затворена в прозрачна стъклена камера върху пода на музея, докато тече нейната сложна и мащабна реставрация. Процесът ще бъде достъпен за публиката на място, но и излъчван онлайн. Ако планирате да ходите до Венеция, което си звучи като страхотна опция за разходка така или иначе, може би ще е добре да изчакате до края на май, когато започва шестмесечното издание на Венецианското биенале за изкуство. Тази година най-сетне България се завръща официално в програмата му. За българското участие все още се очакват подробности, след като неотдавна бе обявен  конкурс за избор на кураторски проект , но независимо от резултатите, там със сигурност ще има много какво да се види от всички страни-участнички. През 2019 г. се очаква откриването на  Националния музей на Катар в Доха , създаден по проект на френския архитект Жан Нувел. Той ще бъде конструиран от множество бели, плеплитащи се дискове, вдъхновени, както се твърди, от пустинната роза. Модернистичният, геометричен дизайн носи някои препратки към школата Баухаус, която през предстоящата година също ще се сдобие със свой собствен  музей в Десау-Рослау,  посветен на течението, произлязло от немското висше училище за строителство и художествено конструиране. Други големи структури, които ще се превърнат в културно пространство, са редица  излезли от употреба петролни танкове в Шанхай , които ще бъдат преобразени в арт център с площ от 60 хил. кв.м. В противоположния край на света - Лос Анджелис очаква през есента откриването на  Музея на Академията за филмово изкуство  в сграда от архитекта Ренцо Пиано. Една от първите големите гостуващи изложби там ще бъде на японския автор на комикси и режисьор на анимации Хаяо Миядзаки.", "date": "2018.12.30", "title": "Арт старт, или кои големи културни събития да очакваме през 2019"}
