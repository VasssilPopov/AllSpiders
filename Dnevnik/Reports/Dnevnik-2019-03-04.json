{"url": "https://www.dnevnik.bg/sport/2019/03/04/3399440_naprejenieto_zastiga_livurpul_i_klop_na_finalnata_prava/", "text": "С философията си за играта, приятелските прегръдки, широката усмивка и чувството си за хумор мениджърът на \"Ливърпул\" Юрген Клоп отдавна се е превърнал в един от всеобщите любимци във футбола. И германецът, и отборът му обаче все повече се поддават на напрежението и дават признаци на пропукване под тежестта на големите очаквания за първа титла от 29 години. \"Ливърпул\" беше без загуба и имаше седем точки аванс на върха, когато се изправи срещу \"Манчестър сити\" на 3 януари.  Мърсисайдци претърпяха поражение с 1:2 , а два месеца по-късно, след четири равенства в следващите седем мача,  вече изостават с точка от шампионите . Тимът на Клоп не спечели нито едно от последните си три гостувания. В последните две дори не успя да отбележи гол - срещу \"Манчестър юнайтед\" и \"Евертън\". Преди мача с \"червените дяволи\" петкратният европейски първенец направи нулево равенство и с \"Байерн\" (Мюнхен) в Шампионската лига. \"Ливърпул\" започваше добре в тези мачове, но не успяваше да се възползва от ранното си игрово предимство. С напредването на времето отборът се поддаваше на напрежението и изпитваше необичайни проблеми в предни позиции. Защитата, водена от вратаря Алисон и правещия заявка за играч на сезона Върджил ван Дайк, продължава да е много стабилна. \"Ливърпул\" не губи двубоите си, но особено след травмата в глезена на Роберто Фирмино липсата на креативност в средата на терена е все по-отчетлива. В добавка голмайсторът на отбора Мохамед Салах се намира в най-колебливия си период, откакто пристигна на \"Анфийлд\". Египтянинът няма гол в три поредни срещи във Висшаъа лига, което му се случва за пръв път. Той се разписа само веднъж в последните седем мача, а срещу \"Евертън\" направи два сериозни и доста нетипични за себе си пропуска, озовал се очи в очи с вратаря. \"Ливърпул\" има нужда на всяка цена звездите му в атака да са във върхова форма, защото няма разнообразието и дълбочината в състава на \"Манчестър сити\". А тимът на Пеп Гуардиола отново набра скорост след колебания през декември и си върна позицията на фаворит №1 за титлата. Не играем плейстейшън Работата на Клоп рядко е обект на критики. След мача с \"Евертън\" обаче се появиха мнения, че \"Ливърпул\" е твърде предпазлив през вторите полувремена и не рискува достатъчно в края, за да спечели. Подобен въпрос подразни германеца на пресконференцията в неделя. \"Не играем плейстейшън. Мислите ли, че не поехме достатъчно рискове? Това ли искате да попитате? Трябва да кажа, че това е много разочароващ въпрос. Има девет мача до края. Няма да загубим спокойствие, както вие очевидно. За втори път ми задавате въпрос, който не разбирам\", отговори Клоп. \"Няма как да си кажем: \"Давайте, хвърляме всичко в атака.\" Не можеш да играеш така във Висшата лига. Поехме всички рискове, но не можем да поемаме повече от 100% риск. Не мисля, че трябва да давам съвет на играчите си, защото те вече го знаят. Не са малки момчета\", допълни мениджърът на \"Ливърпул\". По време на мача Клоп също показа нервност. Той влезе в размяна на реплики с едно от момчетата, подаващи токите, което ръкопляскаше саркастично на германеца при прибирането му в тунела. Климатични неволи Времето беше едно от нещата, които Клоп изтъкна като причина за неубедителната игра на своя отбор. Според него ефектът от бурята \"Фрея\", която донесе силни ветрове на Острова през уикенда, е повлияла за малкото създадени положения от \"Ливърпул\"\" \"Знам, че на хората не им харесва, когато го казвам, но вятърът идваше от всички посоки. И в много ситуации това не помогна да се играе някакъв футбол на терена. Особено когато топката беше във въздуха, а това се случваше доста често\", коментира Клоп. В края на януари, когато \"Ливърпул\" завърши 1:1 с \"Лестър\" на \"Анфийлд\", Клоп се оплака от снега на терена. \"Видяхте, че топката не се движеше особено. Когато трябва да владееш топката в 70-80% от времето, това прави ситуацията доста некомфортна.\" Срещу \"Манчестър юнайтед\" германецът заяви, че трите принудителни смени заради контузии, които \"червените дяволи\" направиха през първото полувреме, са развалили ритъма на неговия отбор. Мнение, което отново предизвика иронични коментари. Клоп за пръв път получи критиките за своите решения, а много бивши играчи на \"Ливърпул\" изразиха притеснения от случващото се с отбора след Нова година. Сега германецът трябва да докаже, че може да се справи с напрежението и бързо да върне червените в коловоза, в който уверено се движеха доскоро.", "date": "2019.03.04", "title": "Напрежението застига \"Ливърпул\" и Клоп на финалната права"}
{"url": "https://www.dnevnik.bg/bulgaria/2019/03/04/3399318_rumen_radev_obslujva_chujdi_interesi_smiata_rosen/", "text": "Имам много притеснения и доказателства, че Румен Радев обслужва чужди интереси. Без съмнение българският държавен глава винаги е отстоявал по-скоро руския геополитически интерес, отколкото българския и европейския. Това заяви президентът Росен Плевнелиев (2012-2017) в ефира на \"България он еър\". \"Държавният глава оставя впечатлението, че действа на инат. Че той е по-скоро лидер на опозицията, отколкото да е президент на всички българи. Като генерал той подготвя и води своите битки. Не считам, че тези битки са полезни за българската демокрация\", смята Плевнелиев. По думите му решението на депутатите от БСП  да бойкотират заседания та на парламента е \"недемократично\" и \"противоконституционно\". За него това е поредното доказателство, че през 2019 г. \"ще се нагледаме на много безобразия\", и акцентира върху важността на електронното правителство. Все пак Плевнелиев е оптимист и казва, че в България има мечтатели, които я променят към добро. Убеден е, че новата индустриална революция е факт и в следващите 10 години всичко ще се промени. \"Електронното правителство е въпрос на борба с корупцията по възможно най-ефективния начин. Ако българските политици наистина искат да преборят корупцията, да бъдат така добри да започнат електронното правителство\", настоя президентът Плевнелиев.", "date": "2019.03.04", "title": "Румен Радев обслужва чужди интереси, смята Росен Плевнелиев"}
{"url": "https://www.dnevnik.bg/sport/2019/03/04/3397196_fotogaleriia_s_kaiak_v_grada_i_sred_prirodata_-/", "text": "От години двама българи - Зорница Маркова и Димитър Дунчев, споделят страстта си да се наслаждават на природни и градски гледки, като плават с каяк. А запечатаните им спомени си заслужава да се видят. Един от малкото начини да избягаш от масовия туризъм и от тълпите, да се потопиш в природата, да предизвикаш себе си, е да се качиш на каяк и да обикаляш по света с него. Преди десет години Зорница Маркова и Димитър Дунчев се запалват по гребането и купуват първата си лодка. Започват да гребат първо в България, после в Гърция, а след това по все по-далечни и авантюристични дестинации. Така се ражда kayaktrail – името, под което двамата искат да популяризират гребането като начин за прекарване на свободното време. Понякога групата им е в по-голям състав и към нея се включва Ивайло Дунчев (брат на Димитър) или приятели, които също предпочитат водата пред сушата. На снимката: През 2018 г. двамата заедно с Ивайло Дунчев и Андреас Зафиракис преминаха през втория по дължина фиорд в света - Зогнефиорд в Норвегия.", "date": "2019.03.04", "title": "Фотогалерия: С каяк в града и сред природата - изборът да бъдеш свободен"}
{"url": "https://www.dnevnik.bg/sviat/2019/03/04/3398473_kak_maduro_izpolzva_suda_sreshtu_opoziciiata/", "text": "Местният опозиционен лидер Хосе Ренхел е прекарал почти пет седмици в претъпкана килия в покрайнините на Каракас след показания на единствен свидетел, обвинил го, че е повел бунт, завършил с изгарянето на обществена сграда. Арестуван е заедно с осем души на 24 януари, тъй като свидетелят, член на управляващите социалисти, казва на войниците, че мъжът е обрал магазини и \"напълно е унищожил\" център на градския транспорт. Описваните като поддръжници на опозицията задържани може да получат обвинения за плеж, кражба и незаконно притежане на оръжие и да останат в затвора 10 години. Пред съда казват, че са невинни, разказва \"Ройтерс\". Националната гвардия на Венецуела пише в доклада си, че не е намерила оръжия у Ренхел, а семействата на зъдържаните отричат те изобщо да са били в района по време на ареста. Сградата на градския транспорт в Ел Хункито, за която става дума, е на мястото си и няма признаци на сериозни щети - тя работи, с портрета на покойния президент Уго Чавес в единствената си стая. Пред \"Ройтерс\" свидетелят обяснява, че държи на думите си и мъжете са \"шайка престъпници\", но лейтенантът, написал доклада, не отговаря на запитвания. Това е съвсем малък дял от близо 1100 ареста, извършени от силите на реда, откакто председателят на парламента Хуан Гуайдо се обяви за президент, позовавайки се на конституцията. Властите твърдят, че не задържат политически затворници. Интервюта на \"Ройтерс\" с 20 души в Ел Хункито, включително с над 10, които твърдят, че са били със задържаните в момента на инцидентите, както и преглед на съдебни документи, противоречат на твърденията на Националната гвардия, че арестите са станали по време на изпълнен с насилие протест. Семействата им също смятат, че става въпрос за полицейски и съдебен произвол, без доказателства, а група от 120 местни жители са подписали петиция, подкрепящи тази версия на събитията. Според местни политици и неправителствени организации арести и близо 40 убийства, извършени от силите за сигурност, всяват страх в бедните райони на Венецуела и така ограничават демонстрациите. Целта, смятат те, е да се заглушат гласовете в общностите, където е имало протести срещу Мадуро. Маскирани войници Версията на съпругата на Ренхел е, че тя приготвяла вечеря за семейството, когато няколко десетки маскирани войници пристигнали пред къщата на мотоциклети - в 21:30 ч. местно време. \"Когато почукаха, съпругът ми отвори вратата, без да очаква да видим това\", казва Онорис де Ренхел. \"Войниците влязоха, крещейки \"Кой е Хосе Ренхел? Кой е Хосе Ренхел?\". Отидоха в кухнята и ни заповядаха да легнем на земята. Попитаха го къде са оръжията.\" После си тръгнали с Ренхел, след като му нанесли побой. Снимки, направени от съседи и пооказани на \"Ройтерс\", показват преобърнати мебели и дрехи на пода, вероятно след нахлуването на войниците. Penal Forum, група за правна помощ във Венецуела, представляваща задържани в района, казва, че арестите съвпадат с политически погром, започнал, след като десетки страни признаха Гуайдо като легитимен държавен глава. Между 21 и 31 януари политически мотивираните арести според тази оценка са 1069 - рекорд, откакто организацията събира данни, или от 18 години. При блокадата на хуманитарната помощ, която трябваше да дойде от Колумбия и Бразилия в края на февруари, арестуваните според същата оценка са били 60 души. Министерството на информацията не коментира данните. Кой води бунта Според местните в Ел Хункито вечерта на 24 януари е имало малък опозиционен протест и няколко десетки души блокирали главния път и горили гуми близо до центъра на обществения транспорт. Към 19 ч. местно време Хорхе Асеведо, млад лейтенант от Националната гвардия, получил обаждане на поста си на 4 км разстояние според доклада на гвардията. Оглавяващият местния съвет на социалистите Хесус Виелма казал на Асеведо, че Ренхел води бунта. Националната гвардия не е споменала името на Виелма в доклада си, но потвърждава за \"Ройтерс\", че той е свидетелят. Асеведо обяснява, че когато той и други войници стигнали до мястото на протестите, протестиращите отвърнали с петролни бомби и камъни. Ренхел и осмина други били арестувани като най-агресивните. Според служител на транспортния център обаче в 19 ч. протестиращите още не замеряли никого - започнали час по-късно. Действително са били задигнати няколко бюра, а стените са пострадали и се наложило пребоядисването им. Според изявление, дадено в пункт на Националната гвардия същата вечер, Виелма е видял Ренхел с пушка в ръка. Той разпознал задържания като човека, разграбил имущество от офиса. В интервю за \"Ройтерс\" ръководителят на офиса на социалистическата партия хвали Националната гвардия за реда, създаден в общността. \"Не можем да приемем шайка престъпници. Трябва да си носят последствията.\" Прокуратурата обаче не дава доказателства освен свидетелствата на Виелма и две пушки при изслушването в съд в Каракас на 26 януари, сочат съдебни документи. Обвинението същевременно подчертава \"мащаба на щетите.\" Съдията постановява мъжете да останат 45 дни в затвора, докато тече разследването. Претъпкани килии Според някои от семействата на задържаните те симпатизират на опозицията. Приятелката на единия от тях казва, че той бил спрян на пътя, издърпан и качен на мотоциклет от група от 40 души. Деветимата мъже са в килия с размери метър на седем метра с още десетки задържани, твърдят семействата им и адвокати, но и сочат съдебни документи. Според Еухения де Викуна, майка на друг задържан, тя е успяла да го види само два пъти за общо шест минути, откакто той, 21-годишен студент, е бил прострелян, докато се връщал с покупки. Близо 20 рани на гърба му останали и, изглежда, не е бил подложен на лечение, твърди семейството му, това се вижда и на снимки, предоставени от адвоката му. На 29 януари съдия е наредил на Националната гвардия Викуна и другите 8 души да бъдат прехвърлени в болница. Според семейството и близките му, както и според адвокати на другите мъже, те все още са в килията си. Нито Националната гвардия, нито Министерството на информацията са отговорили на запитване по темата.", "date": "2019.03.04", "title": "Как Мадуро използва съда срещу опозицията"}
{"url": "https://www.dnevnik.bg/sviat/2019/03/04/3399321_tornado_v_alabama_vze_22_jertvi/", "text": "Торнадо в окръг Лий в американския щат Алабама взе 22 жертви, съобщава БТА, като се позовава на световните агенции.  Властите са преустановили издирвателните операции през нощта, защото условията са много опасни. Има ранени, но точен брой засега не се съобщава. Възможно е изпод отломките на разрушените от стихията жилища да бъдат открити още тела. Според експертите разрушенията в крайните южни райони на окръг Лий в Алабама са като при стихия от категория Еф 3, което означава при скорост на вятъра между 254 и 331 километра в час. От торнадо е пострадал и най-големият град в щата - Обърн, където също има разрушени постройки. Властите на съседния щат Джорджия пък проверяват какво е състоянието на жителите в градчето Кайро, за което има информация, че също е връхлетяно от торнадо. Там има повалени дървета, отнесени покриви, счупени прозорци и хора, блокирани в затрупаните си от дървета къщи. За момента няма данни за сериозно ранени. Министър-председателят Бойко Борисов изпрати съболезнователна телеграма до американския президент заради бедствието. \"С огромно прискърбие научих тъжната новина за опустошителната буря, връхлетяла щата Алабама, която нанесе огромни материални щети и причини смъртта на десетки жители\", написа премиерът. \"Бих искал от мое име и от името на българския народ да изкажа най-искрени и дълбоки съболезнования към Вас и към семействата на загиналите и ранените. В този тъжен за цялата Ви страна ден нашите мисли и молитви са с Вас\", обръща се премиерът Борисов към американския президент.", "date": "2019.03.04", "title": "Торнадо в Алабама взе 22 жертви"}
{"url": "https://www.dnevnik.bg/sport/2019/03/04/3399319_svetovnata_prodajba_na_bileti_za_tokio_2020_zapochva/", "text": "Организаторите на олимпийските игри в Токио през 2020 г. промениха политиката за продажба на билети, като местните жители ще могат да се сдобият с пропуск за форума месец и половина по-рано от чужденците. Ходът е необичаен, тъй като традиционно двете кампании стартират по едно и също време независимо от географското местоположение. Продажбата на билети за жителите на Япония ще започне в края на април. Стартът на кампанията съвпада със \"Златната седмица\" (тази година от 27 април до 6 май), която представлява съвкупност от почивни дни заради чествания на поредица празници. Пропуските за чуждестранните граждани ще са в продажба от 14 юни. На таза дата влиза в сила въведеният от организаторите нов закон, който забранява търгуването и препродажбата на билети. Всеки нарушител е заплашен със затвор за една година, глоба от 1 милион йени (7850 евро) или и двете. Цените Най-скъпият билет за церемониите по откриването и закриването ще струва 300 хиляди йени (2200 евро), като половината от билетите за спортните събития ще са на цена от 60 евро, съобщиха организаторите. Най-евтиният пропуск за възрастни ще се продава за 19 евро, докато децата, пенсионерите и хората с увреждания ще влизат на съоръженията срещу 15 евро. Най-скъпи ще бъдат билетите за леката атлетика (1000 евро), а най-евтини за наблюдаване ще са софтболът, футболът, хокеят и ръгбито. Количеството пропуски, което ще бъде разпределено за всяка страна, ще бъде обявено на оторизираните продавачи на билети следващия месец, съобщиха организаторите.", "date": "2019.03.04", "title": "Световната продажба на билети за Токио 2020 започва на 14 юни, в Япония - през април"}
{"url": "https://www.dnevnik.bg/zelen/2019/03/04/3399334_direkciiata_za_stroitelen_kontrol_otnovo_shte/", "text": "По нареждане на началника на Дирекцията за национален строителен контрол (ДНСК) Иван Несторов утре ще бъде извършена проверка дали в местността \"Алепу\" отново има строителна дейност. След като преди близо месец строителният надзор обяви, че в района се извършват само дейности по брегоукрепване, сега отново ще се направи проверка, тъй като в социалните мрежи се появиха кадри от изливане на бетон. \"Проверката има за цел да установи дали се извършва само брегоукрепване, или не е спряно строителството на курортен комплекс\", съобщават от ДНСК. В момента се осигурява безопасност в свлачищния район, за което има издадено разрешение за строеж от главния архитект на община Созопол и представлява първи етап от инвестиционния проект. Със заповед от органите на ДНСК строителството на втория етап от проекта, който включва три сгради, отразени в издаденото разрешение за строеж, е спряно. Съгласно изискванията на закона след изграждане на брегоукрепителното съоръжение следва да се извърши мониторинг, който да докаже, че то ще изпълнява необходимите геозащитни функции. От ДНСК уточняват, че са отправени покани до строителя и човека, упражняващ строителен надзор на обекта, за съставяне на актове за установяване на административни нарушения.", "date": "2019.03.04", "title": "Дирекцията за строителен контрол отново ще проверява дали се строи на \"Алепу\""}
{"url": "https://www.dnevnik.bg/photos/2019/03/04/3399312_snimka_na_denia_ogneni_krugove_za_mesni_zagovezni/", "text": "Огнени кръгове изпълниха небето по време на ритуал по случай Месни Заговезни в село Лозен. Обичаят се се отбелязва в първата неделя преди Великия пост.", "date": "2019.03.04", "title": "Снимка на деня: Oгън в небето за Месни Заговезни"}
{"url": "https://www.dnevnik.bg/sviat/2019/03/04/3399351_sasht_vuzstanovi_statuta_na_diplomaticheskata_misiia/", "text": "САЩ възстановиха статута на дипломатическото представителство на Европейския съюз във Вашингтон, съобщи в разпространено днес комюнике американският посланик в ЕС, цитиран от БТА. Решението се оповестява два дни преди възобновяване на двустранните търговски преговори след необосновано понижаване, продължило няколко месеца на фона на обтегнати трансатлантически отношения. От днес Държавният департамент отново поставя дипломатическото представителство на ЕС във Вашингтон на равна нога с националните посолства, се казва в комюникето. Посланик на ЕС в САЩ ще е бившият специален представител на евросъюза за правата на човека Ставрос Ламбринидис. \"ЕС е изключително важна организация и един от най-ценните партньори на САЩ в гарантиране на световната сигурност и благосъстояние\", отбеляза посланикът на САЩ в Брюксел Гордън Сондланд. От 2016 г. ЕС имаше в САЩ статут на страна членка, а ръководителят на мисията й беше с ранг на посланик. През декември миналата година обаче, когато се състоя погребението на бившия президент Джордж Х. У. Буш, Държавният департамент понижи без всякакво обяснение или предупреждение статута на мисията до този на международна организация. През януари ЕС протестира срещу тази стъпка. На 8 януари Брюксел каза, че преговаря с американското правителство за промяна на този статут, а на 14 януари демократите в Конгреса определиха понижаването като \"оскърбително\". Новината за възстановяване на статута бе огласена два дни преди планирана среща във Вашингтон между европейския комисар по търговията Сесилия Малмстрьом и американския й колега Робърт Лайтхайзър, които ще преговарят по споразумение за свободна търговия с промишлени стоки.", "date": "2019.03.04", "title": "САЩ възстановиха статута на дипломатическата мисия на ЕС във Вашингтон"}
{"url": "https://www.dnevnik.bg/sport/2019/03/04/3399317_nik_kirios_-_tenisistut_bez_trenyor_koito_kara_djet/", "text": "Само преди седмица Ник Кириос заемаше 72-ото място в световната ранглиста, беше спечелил само два мача от началото на 2019 г. и отпадна рано в трите турнира, в които участва. Седем дни по-късно  австралийският тенисист е №31 в света , държи пета титла в кариерата си, има три победи срещу играчи от топ 10 и отново гледа със самочувствие към големите турнири. Впечатляващото му представяне в Акапулко  за пореден път показа колко голям е неговият потенциал. В същото време поведението му отново разедини мненията в тениса. В тези седем дни Кириос измина пътя от играч, който публиката бурно освиркваше в началото, до играч, чиито зрелищни отигравания зрителите аплодираха на крака във финала. Турнирът спокойно можеше да завърши с белязано от скандал ранно отпадане, както  се случи няколко пъти през годините . Австралиецът обаче се пребори с негативните емоции, спаси три поредни мачбола срещу Надал и направи забележителен обрат. След мача Кириос получи укор от световния №2, че не уважава публиката, съперниците и себе си и пропилява огромния си талант. \"Може да спечели титла от Големия шлем и да се бори за челните места, но има причина да е там, където е\", каза Надал.  Австралиецът отклони забележките и заяви , че няма желание да слуша, защото всеки е различен, а испанецът не знае нищо за него. Обратът срещу Надал даде крила на Кириос, който продължи да показва страхотен тенис в критични ситуации и да побеждава най-силните играчи в турнира. Той измъкна още две драматични трисетови битки - срещу Стан Вавринка и Джон Иснър, за да се стигне до триумфа срещу Александър Зверев във финала. След турнира Кириос заяви, че се чувства късметлия да бъде в тази позиция. Той призна, че има проблеми с дисциплината и не е толкова отдаден в работата, колкото най-добрите тенисисти в света. \"Отидох да карам джет в пет и половина следобед (пред финала срещу Зверев). Не мисля, че това е нещо, което играч от топ 10 ще направи\", отговори австралиецът на въпрос дали се вижда като част от топ 10. Потенциалът на Кириос да бъде сред най-добрите в света винаги е бил неоспорими. Eдва навършил 19 години, той игра четвъртфинал на \"Уимбълдън\", а седем месеца по-късно стигна и до финалната осмица на Australian Open. През 2016 г. спечели три титли и достигна до №13 в света. Кариерата му обаче продължава да е сбор от редки проблясъци и чести сривове. Кириос изрази амбиция да промени отношението си, за да стане по-постоянен и концентриран на корта. \"Трябва да съм по-дисциплиниран, да бъда по-голям професионалист и да върша правилните неща. В момента дори нямам треньор. Може би трябва да започна с това\", каза 23-годишният тенисист. Турнирът в Акапулко може да се окаже трамплинът за Кириос. Той има да защитава малко точки в следващите три месеца и може да продължи изкачването си, ако покаже същата игра. \"Надявам се това да е пример за хора, на които им е трудно и преминават през ситуации, от които си мислят, че няма излизане. Щом аз мога да го направя, значи и другите могат. Наистина се бях поддал на разочарованието и не знаех какво да правя. Но когато имаш такава седмица, нещата могат да се променят\", обобщи Кириос след триумфа в Акапулко. ", "date": "2019.03.04", "title": "Ник Кириос - непокорният талант без треньор, който кара джет преди мач за титла"}
{"url": "https://www.dnevnik.bg/photos/snimka_na_denia/2019/03/04/3399359_snimka_na_denia_borisov_posreshtna_medvedev/", "text": "Министър-председателят Бойко Борисов посрещна премиера на Русия Дмитрий Медведев и водената от него делегация на площад \"Александър Невски\", след което гостът поднесе венец на Паметника на незнайния войн.", "date": "2019.03.04", "title": "Снимка на деня: Борисов посрещна Медведев"}
{"url": "https://www.dnevnik.bg/skorost/2019/03/04/3398761_noviiat_avtomobil_na_godinata_v_evropa_e_pejo_508/", "text": "Електрическия \"Ягуар Ай Пейс\" е новият автомобил на годината в Европа. По традиция той беше избран с гласуване на живо в навечерието на автосалона в Женева. Електромобилът сe справи с конкуренцията на  \"Алпин\" A110 ,  \"Ситроен C5 Еъркрос\" , \"Форд Фокус\",  \"Пежо\" 508 ,   \"Киа Сийд\"  и  \"Мерцедес А-класа\" . Любопитна подробност е, че след края на гласуването \"Ай - Пейс\" и \"Алпин\" имаха еднакъв брой точки - по 250. След тях се наредиха \"Киа Сийд\" с 247 точки, \"Форд Фокус\" (235), \"Ситроен C5 Еъркрос\" (210), \"Пежо\" 508 (192) и \"Мерцедес\" А-класа (116).При директният двубой ягуарът спечели. Конкурсът \"Автомобил на годината\" за Европа се провежда от 1964 година. Тази година журито, което се състои от 60 автомобилни журналисти от 23 страни, избра седемте финалиста сред 60 модела, излезли на пазара през миналата година. През миналата година автомобил на годината стана \"Волво XC40\". За последно електрически автомобил беше кола на годината в Европа през 2010 година, когато спечели \"Нисан Лийф\".", "date": "2019.03.04", "title": "Новият автомобил на годината в Европа е електрически \"Ягуар\""}
{"url": "https://www.dnevnik.bg/bulgaria/2019/03/04/3399367_medvedev_i_borisov_zapochnaha_pregovorite_s_temite_za/", "text": "Разговорите между руската делегация на премиера Дмитрий Медведев и българската, водена от Бойко Борисов, започнаха с темите за газовия хъб \"Балкан\", АЕЦ \"Белене\" и туризма. Това се разбра от кратко изявление преди началото на срещата между двамата в София. Медведев първо поздрави колегата си за вчерашния национален празник на България, като подчерта, че 3 март е \"важна дата за двете страни\". \"През последните години някои числа в икономическото сътрудничество станаха по-добри, но за съжаление други се влошиха. Имаме големи съвместни проекти в сферата на енергетиката и газа, атомното сътрудничество. Утре ще се обсъжда и сътрудничество в туризма\", каза Медведев. \"Искам да ви благодаря за хубавото време и за поканата\", добави премиерът на Русия към Борисов. \"Доста теми се натрупаха в едни трудни времена\", започна изказването си Бойко Борисов. Той каза, че утре ще бъде поставен въпросът за пускане на ферибот от Бургас до Новоросийск и вероятна руска инвестиция в пионерския лагер (вероятно говори за СОК \"Камчия\", собственост на правителството на Москва - бел. авт.). Какво още обсъдиха Медведев и Борисов може да прочетете  тук.  Подробности от срещата на руския премиер с българския президент четете  тук . Ясно сме артикулирали, че ще участваме в газопреноса \"В тази сфера горе-долу са добре нещата\", смята Борисов. \"За газоразпределителен хъб \"Балкан\" много ясно сме артикулирали, че България ще участва в газопреноса, защото просто ни се полага. В момент, в който транзитната газ за Турция през България спре, нашите тръби се изпразват и ние не правим нищо различно от това да търсим източници, за да си напълним тръбите обратно\", каза Борисов. Той добави, че нашето решение е ясно, съгласувано е с ЕК. \"Така че както \"Северен поток 1\" и \"Северен поток 2\" се движат, така и ние можем да продаваме около 15-16 млрд. куб.м от газовия хъб\", каза Борисов. Той добави, че България няма да се откаже от това свое предимство пред своите съседи – да има добра и модерна газопреносна система. Шефовете на \"Газпром\" и \"Росатом\" също са в София \"Относно АЕЦ \"Белене\" ситуацията е променена, след като загубихме години. Но арбитражът в Париж ясно отсече, че двата реактора са български, за което страната трябва да плати 1.1 млрд. лв. с лихви\", разказа историята на проекта Борисов. \"След като платихме кеш, президентът Владимир Путин ни опрости лихвите и сега България има два ядрени реактора, българска собственост, опаковани в найлон\", каза Борисов, след което транслацията спря. Двата руски енергийни проекта са очевидната причина за  визитата на Дмитрий Медведев в София . С него са генералните директори на \"Газпром\" и на \"Росатом\" Алексей Милер и Алексей Лихачов. Милер кацна в София с частния си суперлуксозен самолет \"Гълфстрийм\". Тази сутрин от руската държавна администрация съобщиха, че \"Росатом\" иска да участва в конкурса за доизграждането на АЕЦ \"Белене\". Визитата на Медведев започна с посрещане с  военни почести пред храм-паметника \"Алекандър Невски\".  Там имаше малобройни посрещачи, държани далече от полицейските заграждения. Центърът на София под блокада Загражденията бяха блокирали целия периметър около храма от улиците \"Шипка\", \"Московска\" и \"Георги С. Раковски\" и малцината желаещи да наблюдават церемонията по посрещането с почести трябваше да минат през метал детектори и проверка на багажа. Охранителите от НСО с извинение караха трудно подвижни пенсионери да заобикалят, за да стигнат до домовете си. Пешеходното движение беше забранено по \"Дондуков\" около Министерския съвет в очакване на Медведев и делегацията му. Документите и багажът на репортера на \"Дневник\" бяха проверени 4 пъти по пътя от \"Александър Невски до Министерския съвет. Опит за протест срещу Дмитрий Медведев и агресията на Русия срещу Украйна беше направен пред Археологическия музей. Протестиращите бяха оградени от полицаи, а пред украинските и българските флагове бяха поставени полицейски бусове, пречещи на високопоставените гости от Русия да ги видят.", "date": "2019.03.04", "title": "Медведев и Борисов започнаха преговорите за газовия хъб и АЕЦ \"Белене\""}
{"url": "https://www.dnevnik.bg/bulgaria/2019/03/04/3399115_bez_tejki_kamioni_po_magistralite_dnes_ochakvat_se/", "text": "Движението на камиони над 12 тона по автомагистралите и най-натоваренитe пътища днес ще бъде забранено от 14 ч. до 20 ч., предупредиха от Агенция \"Пътна инфраструктура\" (АПИ). Целта е повишаване на безопасността и увеличаване на пропускателната способност на инфраструктурата в края на почивните дни. От агенцията апелират шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. \"Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата\", пише в апела на АПИ. Освен по автомагистралите в посочените горе часове няма да могат да се движат тежки камиони и по следните пътища: • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП \"Кулата\"; • път I-4 п. в. \"Коритна\" - Велико Търново - Шумен; • път I-5 Русе - Велико Търново; • път I-8 ГКПП \"Калотина\" - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR), уточняват от АПИ. В пиковите часове заради интензивния трафик е възможно по-бавно придвижване в района на тунел \"Витиня\" на АМ \"Хемус\", където движението се осъществява двупосочно в тръбата за Варна, предричат от АПИ. Забавяне заради ремонт може да има и път I-1 Ботевград – София, в участъка при 210-и км, в прохода \"Витиня\", където движението се осъществява в една лента. За улеснение на трафика през Владая и повишаване на пътната безопасност на 4 март през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел \"Даскалово\" до кръстовище \"Драгичево\". По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\" (в участъка с предишно наименование АМ \"Люлин\"). Актуална информация за пътната обстановка може да се търси на сайта АПИ –  www.api.bg  и по всяко време от денонощието на тел. 0700 130 20.", "date": "2019.03.04", "title": "Без тежки камиони по магистралите днес, очакват се задръствания на \"Хемус\""}
{"url": "https://www.dnevnik.bg/bulgaria/2019/03/04/3399027_medvedev_idva_v_sofiia_za_pridvijvaneto_na_turski_potok/", "text": "Премиерът на Русия Дмитрий Медведев пристига в София ден след националния празник 3 март на първата си визита от 11 години насам, но от нея едва ли може да се очаква нещо по-сериозно. Той самият го показа с отговорите си в интервю за в. \"Труд\", където бяха в смисъл, че Москва е готова да развива съвместни проекти - предимно в енергетиката - но нищо не е окончателно решено и по-добре първо България да си свърши работата и да получи твърди гаранции от Европейската комисия за тях. След което Медведев не особено дипломатично и в почти прав тон заяви това, което е основна теза на Москва от години - че България не е суверенна в решенията си. Запитан за състоянието на двустранните отношения, той започва отговора си така: \"Преживяваме доста сложен период в отношенията между Русия и Европейския съюз, в който влиза и България. Икономическите санкции и политическият натиск, които оказва Европейският съюз върху Русия, подтикван от САЩ - това е най-лошият начин за поддържане на отношения между две държави.\" Москва гледа предпазливо на проектите, които я интересуват най-много - евентуалното продължаване на \"Турски поток\" и подновяването на АЕЦ \"Белене\" - защото все още нищо при тях не е окончателно решено и защото те бяха спрени и подновени от правителство на Бойко Борисов. Руските туристи, на които разчита немалка част от бизнеса по Черноморието, намаляват - с над 8% за миналата година. Самият факт, че след почти застъпилите се миналата година визити в Москва на президента Румен Радев и на премиера в София идва Медведев, е безспорен сигнал за нивото, на което Русия предпочита да поддържа в момента отношенията. Визитата е предшествана от протоколни съобщения по държавните медии на Русия. Гостуване на премиера на страна, в която почти всичко се решава в Кремъл, означава, че Русия предпочита да поддържа дистанция от сегашното правителство в София, независимо какво е впечатлението, създавано в България от управляващите. За сметка на това Владимир Путин бе три пъти на посещение в Сърбия през последните 8 години и това през януари 2019 г. бе коментирано като своеобразен политически подарък, който той прави на президента Александър Вучич. В собствената си страна Медведев не е толкова влиятелен, колкото беше преди няколко години, а популярността му е рекордно ниска. Според проучване на \"Левада център\" от края на февруари в момента не одобряват дейността му като премиер 67% от анкетираните, а 59% не харесват работата на правителството му. ВЦИОМ показва, че по същото време едва 8.1% от анкетираните биха поверили на Медведев решаването на важни държавни въпроси. Днес руският премиер ще бъде официално посрещнат на пл. \"Св. Александър Невски\" от премиера Бойко Борисов. След това Медведев ще разговаря с него и с президента Румен Радев. Във вторник Медведев ще се срещне с председателя на парламента Цвета Караянчева и трябва да участва заедно с Борисов в туристически форум, чието място и час на провеждане не бяха известни в неделя вечерта. Медведев идва по покана на Борисов, която беше направена лично при визитата му в Москва през май миналата година.  Тогава беше измислена схемата, под която да възкръсне газовият проект \"Южен поток\" , който вместо под Черно море мина през Турция под името \"Турски поток\". Българското правителство нарича проекта газов хъб \"Балкан\". В същото време в САЩ се обсъждат нови американски санкции срещу Русия, които може да забавят сериозно изграждането на \"Турски поток\" и \"Северен поток 2\".  Според Бойко Борисов  проектът за свързване с газопровода \"Турски поток\" с бъдещия газов хъб не е зависимост от Русия, а всичко, което той прави по газовия проект, се съгласува с ЕС и партньорите. Ползата за Русия, разходите за България Срещу \"Турски поток\" се обявиха  от \"Демократична България\"  и няколко неправителелствени организации. Според тях ползите за Русия са очевидни, а за България остават рисковете и разходите. Обяснението е в това, че именно България се очаква да поеме изцяло разхода от 3.3 млрд. лв. с ДДС, като вероятно сумата ще бъда взета под формата на кредит от държавна фирма. Годишните плащания на лихва и главница заедно с разходите за поддръжка са значителни и има риск проектът да бъде на загуба, са опасенията на \"Демократична България\". Тя предупреждава и че правителството може да се откаже от около 1 млрд. долара неустойки по договора за транзит, които са дължими от Русия през следващите десет години. Търси се изпълнител на газопровода Миналата седмица държавната компания \"Булгартрансгаз\"  възобнови процедурата за търсене на кандидат  за строителството на газопровод между българско-турската и българско-сръбската граница. Съобщението е публикувано на сайта на компанията, а новият срок за кандидатстване е 6 март. До него се стигна, след като компанията \"Атоменергоремонт\", свързана с бизнесмена с интереси в енергетиката Христо Ковачки, първо оспори процедурата, но впоследствие оттегли жалбата си. Официалното наименование на процедурата е \"Доставка на необходимите материали и оборудване, инвестиционно проектиране - фаза работен проект, изграждане и въвеждане в експлоатация на обект: \"Разширение на газопреносната инфраструктура на \"Булгартрансгаз\" ЕАД паралелно на северния (магистрален) газопровод до българско-сръбската граница\", етап: \"Линейна част\". Става дума за тръба, по която руски газ да се доставя до Европа през Турция по газопровода \"Турски поток\". \"Булгартрансгаз\" информира, че е изпратил днес за публикуване в Официалния вестник на Европейския съюз и в Регистъра на обществените поръчки решение за одобряване на обявлението. Според публикация в руското бизнес издание РБК отпреди няколко дни \"Газпром\" планира да възложи доставката на тръби за газопровода през българска територия на \"Трубная металлургическая компания\" (ТМК) на руснака Дмитрий Пумпянски. От самата компания са казали пред изданието, че обмислят да кандидатстват в търга на \"Булгартрансгаз\", когато той бъде възобновен.", "date": "2019.03.04", "title": "Медведев идва в София за придвижването на \"Турски поток\""}
{"url": "https://www.dnevnik.bg/sport/2019/03/04/3399218_grigor_dimitrov_se_zavrushta_na_korta_tazi_sedmica/", "text": "Григор Димитров се завръща в игра тази седмица, след като пропусна месец и половина заради контузия в рамото. Българският тенисист ще се включи в първия за годината и най-престижен турнир от сериите \"Мастърс\" - в Индиън Уелс. Това ще е първата му изява от Australian Open, където отпадна в осминафиналите след загуба от американеца Франсис Тиафо. Димитров е изиграл седем мача през 2019 г., като има пет победи и две поражения. Другата му загуба беше от Кей Нишикори в четвъртфиналите в Бризбейн. Димитров ще разбере първия си съперник в Индиън Уелс в сряда, а участието му ще започне към края на седмицата. Българският тенисист ще влезе в турнира като №28 в света. Той напредна с една позиция при днешното обновяване на ранглистата на АТП. Активът му е 1305 точки. Шампионът в последните три турнира от Големия шлем Новак Джокович остава убедителен лидер с 10 955 точки. Рафаел Надал е втори с 8365 точки, следван от Александър Зверев с 6595. Роджър Федерер напредна с три места и се изкачи до №4, след като в събота  спечели стотната титла в кариерата си . 37-годишният швейцарец събра 4600 точки и изпревари Хуан Мартин дел Потро (4585 т.), Кевин Андерсън (4295 т.) и Кей Нишикори (4190 т.). Доминик Тийм (3800 т.), Джон Иснър (3405 т.) и Стефанос Циципас (3175 т.) допълват челната десетка.  20-годишният грък проби в топ 10  за пръв път в кариерата си, след като игра финал в Дубай. Ник Кириос направи най-голямото изкачване тази седмица, след като в неделя  спечели турнира от категория \"АТП 500\" в Акапулко . 23-годишният австралиец напредна с 41 места до №31. Димитров в Индиън Уелс Димитров ще запише осмо поредно участие в Индиън Уелс. По традиция това е един от най-неудобните му турнири. Българинът никога не е преминавал третия кръг и дори не е успявал да запише две поредни победи в надпреварата. Дебютът му беше през 2012 г., когато отстрани Иван Додиг в първия кръг, а във втория отстъпи пред Давид Ферер. В следващите си три участия Димитров отново си тръгна след втория си мач, като записа загуби съответно срещу Новак Джокович, Ернестс Гулбис и Томи Робредо. През 2016 г. българинът напусна Индиън Уелс след поражение от Александър Зверев в първия си двубой. Година по-късно той стигна до третия кръг, където беше победен от Джак Сок. Преди 12 месеца Димитров влезе в турнира като поставен под №3, но отново изживя разочарование. Той отпадна още след първия си мач след загуба от Фернандо Вердаско. Така тази година българинът има да защитава само 10 точки за ранглистата.", "date": "2019.03.04", "title": "Григор Димитров се завръща на корта тази седмица като №28 в света"}
{"url": "https://www.dnevnik.bg/evropa/2019/03/04/3397354_ako_ne_na_29_mart_koga_velikobritaniia_moje_da_napusne/", "text": "Тереза Мей се огъна под натиска на депутати от Консервативната партия и министри и  се съгласи  да даде на парламента възможност да гласува за отлагане на Брекзит, пише Би Би Си.  Това ще се случи , ако депутатите отхвърлят за втори път нейната сделка за Брекзит и след това кажат \"не\" и на излизането от ЕС без споразумение. Брекзит трябва да се състои на 29 март, а парламентът все още не е одобрил условията за \"развода\" с ЕС. Мей определи 12 март за краен срок за втори \"значим вот\" на нейната сделка и настоя, че ако депутатите я подкрепят, Великобритания все пак ще може да напусне по план две седмици по-късно. Ако обаче те поискат пауза в процеса, премиерът заяви, че ще се стреми към \"възможно най-краткото\" забавяне, като в същото време  отказа от отхвърли варианта  за излизане на Великобритания без сделка по-късно тази година. И така, ако не на 29 март, кога Великобритания може реално да напусне ЕС? Средата на април? Важно е да се отбележи, че евентуално решение за отлагане на Брекзит чрез удължаване на процеса по чл. 50 от Лисабонския договор трябва да бъде договорено от Великобритания и всички останали държави членки. ЕС изпрати смесени послания по въпроса, като според някои високопоставени служители  отлагането е разумно , а според други то  трябва да е с ясна цел . Ако ЕС се съгласи, първият вариант за дата е 18 април. Това е последният ден, в който Европейският парламент ще може да гласува, преди да се разпусне заради изборите през май, което е важно, защото евродепутатите също трябва да одобрят сделката. Ако британският парламент в крайна сметка подкрепи споразумението за оттеглянето в края на март или началото на април, по всяка вероятност евродепутатите скоро след това ще направят същото. Края на май? Независимо дали британските депутати ще подкрепят сделката, има няколко усложняващи фактора. На първо място, те вписаха датата за излизане (29 март) в британското законодателство, когато миналата година приеха закона за оттеглянето от ЕС. Това ще трябва да бъде отменено, което би могло да стане лесно. Затова дните около 23 май са друга възможна нова дата за Брекзит. По този начин Великобритания ще има два допълнителни месеца, за да се подготви напълно за излизането. А и така Брекзит ще се състои преди изборите за Европейски парламент между 23 и 26 май, в които Великобритания няма да участва. Края на юни? Ако няма сигнали, че двете страни вървят към решение по трудния въпрос за ирландската граница, тогава е възможно малко по-дълго удължаване. Отлагането на Брекзит с около три месеца до края на юни няма да е идеалният вариант и за двете страни, но ще е признание, че е необходимо още време за преговори. Евентуално излизане на 23 юни, третата годишнина от референдума, ще се хареса особено на много привърженици на Брекзит, въпреки че ще продължава да стои въпросът с ратификацията от страна на европарламента. Новоизбраните евродепутати няма да заемат местата си преди началото на юли, макар да е възможно да се съберат за специална сесия по-рано или евентуално да одобрят сделката със задна дата. Края на 2019 г. или след това? След края на юни нещата ще станат по-сложни. ЕС може и да има желание да се съгласи с удължаване на Брекзит, но серия от повторни удължавания не е сред желанията му и един по-дълъг срок е възможен само ако има избори или втори референдум. Според източници на \"Гардиън\" висши чиновници на ЕС обсъждат варианта  Брекзит да бъде отложен до 2021 г.  Това няма да е особено приемливо за депутатите консерватори и за милионите гласували за напускане, защото ще означава, че Великобритания ще е част от ЕС повече от пет години, след като през 2016 г. гласува да прекрати членството си. Освен това възниква и въпросът може ли Великобритания да остане в ЕС за неопредеделен период от време, без да има свои представители в Брюксел и Страсбург. Тереза Мей заяви, че това не е възможно, но според експерти има варианти. Например сегашните британски депутати могат да получат статут на наблюдатели без право на гласуване или Великобритания да изпрати национални представители, както направиха България и Румъния за четирите месеца, след като се присъединиха към ЕС през 2007 г. Друга опция е Великобритания отново да избере временно 73-ма евродепутати, чиито места в противен случай трябва да бъдат преразпределени, но да проведе изборите в различно време от останалата част от ЕС.", "date": "2019.03.04", "title": "Ако не на 29 март, кога Великобритания може да напусне ЕС"}
{"url": "https://www.dnevnik.bg/photos/2019/03/04/3399120_fotogaleriia_vurhu_djunite_slagaite_hoteli_za_havliite/", "text": "Вижте най-препоръчваните комикси от седмицата. Данните са към 19.30 ч. на 3 март.", "date": "2019.03.04", "title": "Фотогалерия: Върху дюните слагайте хотели, за хавлиите е скъпо, и още комикси"}
{"url": "https://www.dnevnik.bg/kultura/2019/03/03/3393773_otkus_ot_malkiiat_bog_na_zemetrusa_na_petur_denchev/", "text": "Петър Денчев е български писател и театрален режисьор. Завършил е Режисура за драматичен театър в НАТФИЗ \"Кръстьо Сарафов\" през 2010 г., а през 2017 г. магистърска програма \"Театрално изкуство\". Има номинации и награди от различни конкурси за поезия, проза (\"Развитие\", \"Светлоструй\", \"Веселин Ханчев\", \"Екстаз – сп. Алтера\"). С романа си \"Тъй, както мъж целува жена, която обича\" печели конкурса за нов български роман \"Развитие\" през 2007 г. По-късно издава сборника с разкази \"Истории в минало време\" (2010, ИК \"Жанет 45\") и романа \"Тихото слънце\" (2012, ИК \"Жанет 45\"). Има публикации в периодичния печат, преводи на разкази в Сърбия, Македония, Хърватия, Словения, Германия и САЩ. Поставял е спектакли на сцените на повечето от големите театри в България (Народен театър \"Иван Вазов\", Сатиричен театър \"А.Константинов\", ДТ \"С. Бъчваров\" Варна, ДТ \"С. Огнянов\" Русе, ДТ \"Г. Милев\" С. Загора и др.). В периода 2017-2018 г. е драматург на ДТ \"Стоян Бъчваров\" Варна. В театъра е работил върху текстове на автори като Едуард Олби, Жорди Галсеран, Сара Рул, Шекспир, Молиер. Негови спектакли са гостували на различни фестивали и форуми в Сърбия, Румъния, Косово и Черна гора. \"Един мъж по следите на мистериозно среднощно изчезване, се връща по стъпките на своето и чуждото минало – в своя гардероб, сред руините на бащината къща, по софийските улици, на брега на Дунав, насред чаршията в Скопие. Преживявайки разпадането на своята любовна връзка, за да оцелее по следите на изгубеното, той разполага себе си на входовете и изходите на настоящето. Дали това интензивно издирване е в състояние да надмогне усещането за живота като съставен от страхове и липси? Възможно ли е един личен бог да стабилизира свлачището на живота, за да забави напредването на лудостта, която превръща хората в машини за ритуали? \"Малкият бог на земетръса\" представя една удивителна история, която прониква в скритите отношения на живеенето.\" Борис Минков Досега никога не беше проявявал агресия или омраза към мен, но сега беше на ръба да ме предизвика. Очите му се бяха зачервили зад очилата и гледаха ту мен, ту нея. Мисля, че започна да се обърква. Стана ми тъжно, после се ядосах, усетих как пръстите на дясната ми ръка започнаха да се свиват в юмрук, но след това ги отпуснах. Въздъхнах и усетих цялата болка, която се беше стаила и в двамата. Нямаше смисъл да му отговарям. Той търсеше отдушник на болката и разочарованието и го намираше в думите, които отправяше към мен. Нищо необичайно. Просто трябваше да се заредя с малко повече търпение, ако той смяташе да продължава. Какво наистина правех тук, докато се опитвах да си обясня миналото на Лора и лицемерно съчувствах? Не му казах, защото съчувствах наистина. Кръвта се беше качила в главата ми и можех да му се разкрещя веднага. Но не го направих. Можех и да го зашлевя, но не го направих. Исках да извикам в лицето му, че знам много по-добре от него защо съм тук. Исках да извикам в лицето му, че със сигурност знам какво е болка. После се замислих, че думите понякога нямат значение; че хората отдавна не вярват на обещанията, на демонстрациите на съчувствие. Може би не вярват и на това, което виждат с очите си. И може би бяха прави, нима думите отнемаха болката наистина? Лора дойде при мен, прегърна ме и предложи да се оттеглим. Брат ѝ се беше успокоил. Беше млъкнал и задрямал. Сънят го беше покосил бързо. Аз се съгласих мълчаливо. Бях щастлив, че до края на деня нямаше да имам никакви други задължения. Заспах за няколко часа, а когато се събудих, навън вече беше тъмно. Алкохол нямаше, устата ми беше пресъхнала. Освободих се от потната прегръдка на Лора, станах от леглото и прекосих тъмната дневна, в която всички дремеха. Брат ѝ, баща ѝ и майка ѝ спяха, а от тонколоните все още се носеше тихо: \"Tell me lies, tell me sweet little lies.\" Говори ми лъжи. Малки сладки лъжи. Отидох до банята, където скришно изпуших една цигара. После изхвърлих фаса в тоалетната чиния. Нагълтах се със студена вода от мивката, наплисках лицето си и се върнах в нашата стая. Венците ми сякаш кървяха или усещах вкуса на някой кариес в устата си. За миг ми се зави свят, после отново плисках лицето си със студена вода, за да се съвзема. Беше ми тежко в гърдите. Сякаш мекотело се беше залепило на гърлото ми. Притискаше сливиците ми, слизаше към гърдите и се задържаше там, за да се топли от въздуха, който минава през гърдите ми. Събудих Лора и предложих да излезем на разходка. Тя ми направи знак да мълча и ме въведе в стаята, където твърдеше, че е починала баба ѝ. Нямаше как да зная, дали наистина е починала там, защото когато пристигнахме ковчегът беше положен във всекидневната. Не зная защо влязох, но не изпитвах никакво неприятно чувство. В ръката си държеше чук и няколко пирона. Беше ги домъкнала от коридора. Попитах я какво прави, но тя ми направи знак да замълча. Казах ѝ, че ще събуди останалите, ако смята да прави нещо с чука, но тя просто отговори, че те са толкова пияни; нямаше нищо да чуят. И беше права. Но аз не разбирах защо беше нужно това. Струваше ми се глупаво, дори отвратително. Хванах ръцете ѝ здраво, за да я спра, но тя ме отблъсна с цялата сила, на която беше способна. Не вярвах, че тя може да ме бутне така. Паднах с цяло тяло, проснах се на пода. Стъклената витрина на скрина издрънча от трясъка. Никой не реагира. Мислех си, че сме събудили някой, но отново настъпи тишина. - Трябва да забия гвоздеите там, където е била главата ѝ. Така ще закова злото, за да можем ние живите да бъдем спокойни. Така ще закова нещастието, което ме беше покосило. Така ще победя всяко нещастие. Изведнъж ме обзе ужасна неприязън, исках да се махна. Бързо излязох от стаята. Не исках да я наблюдавам, докато върши своите ритуали. Какви глупости вършеше? Нещо ме натисна в гърдите, исках да се махна от тук. Нямах повече работа тук, поне докато тя не възвърнеше нормалното си поведение. Облякох се и излязох на улицата. Много рядко искам да избягам от някоя ситуация, но сега това надхвърляше всички поносими граници за мен. Все още не знаех, че границите са твърде разтегливи. Тя дойде след петнайсетина минути, видимо успокоена, дори одухотворена. Лицето ѝ беше лишено от всякакво напрежение. Очите й гледаха спокойно. Сякаш нещо вътрешно я беше преобразило. Въобще не исках да разговарям с нея. Направих знак, че ако ще говори за това, което се беше случило по-рано не искам да слушам, но тя ме хвана за ръката и ме обърна към себе си. Каза съвсем сериозно: - Гвоздеите са и против вампирясване. – и протегна ръка, за да ме прегърне. Прихнах да се смея и спрях на място. Не можех да си взема въздух около десетина минути. Смеех се, сълзите ми се лееха. Лора сякаш разбираше как се чувствам, защото и тя започна да се смее. Не можех да повярвам, че наистина го е направила. Попитах я няколко пъти. Накарах я да ми опише как го е направила. Тя разказа как е забила един по един пироните, как ги е зачукала. Попитах я за звука, който се е чул. Какъв е бил звукът? \"Тъп.\" Отговори тя. Това е бил първият път в живота ѝ, когато се докосва до пирони. Никога досега не го е правила. Донесло ѝ успокоение. Докато слушах всяка част от разказа, си представях действията ѝ. Бях прав в усещането си - обичах посредствена жена и умът ѝ вече не раждаше предизвикателна близост. Той се превръщаше в опасна машина за тежки ритуали, които заплашваха да изместят всякаква рационалност от живота ни. Лудостта бавно напредваше. Тъкмо бяхме стигнали пресечката на \"Александровска\" и \"Славянска\", когато тя спря и ме погледна хитро. Не бях настроен за повече изненади, така че просто я подканих да каже какво става. Тя обаче продължаваше да мълчи, аз се приближих и щях да кажа, че ми стигат толкова глупости за днес, когато тя лукаво каза: - Има и още нещо. - Какво? – попитах аз апатично. - В най-долното чекмедже на скрина намерих пакет с чорапи, копие на Библията, икона, свещи и пари. Пет на брой. Толкова бяха пакетите. - Пари? - Да. – каза тя и поклати глава. – Когато бях малка, баба ми разказваше, че се подготвила за всичко. - За какво говориш? - Намерих пакетите за оцеляване, когато дойде края на света. - Пакети за оцеляване след края на света? - Да, да. Това са пакети, в които тя вярваше, че е сложило всичко, което е нужно на човек през първите дни на оня свят. В случай, че преждевременно настъпи денят на страшния съд. – каза тя и прихна да се смее. – Но нейният ще ѝ го оставя на гроба. - Колко пари имаше вътре? - Доста. Хайде да вечеряме за края на света. Аз черпя. Какво ще кажеш? След двайсетина минути вече бяхме слезли на кея, където Лора искаше да намери един ресторант, който помнеше от детските си години. Търсихме нещо, което според мен не намирахме. Така или иначе, стигнахме до плаващия ресторант \"Понтон\", който предлагаше прясно уловена риба от реката. Седнахме там. Вечеряхме риба, картофена салата и бяло вино. Беше вкусно, а от реката се надигаше тинеста влага. Тогава обаче това не ми правеше впечатление. Забелязах го едва през следващите дни. После се разходихме по кея, покрай реката. Вървяхме безцелно, колкото храната в стомасите ни да се слегне. За Лора всичко това изглежда трябваше да бъде облекчение. Но на няколко пъти тя наклони глава. Обърна се към мен без да се усмихне. Промълви едва доловимо: - Моето детство свърши.", "date": "2019.03.04", "title": "Откъс от \"Малкият бог на земетръса\" на Петър Денчев"}
{"url": "https://www.dnevnik.bg/skorost/2019/03/04/3398614_s_jubileen_model_audi_otbeliazva_deset_godini_ot/", "text": "Ауди\" пуска юбилейна версия на модела си R8 купе, с който да отбележи десетата годишнина от излизането на първия десетцилиндров V-образен мотор на марката. Той се появява точно в модела R8, като е с мощност 525 конски сили. Юбилейният модел на \"Ауди\" носи името R8 V10 Decennium и от него ще бъдат направени 222 бройки, с цена 222 хиляди евро всяка. Името на автомобила идва от латински и означава десетилетие. \"Ауди\" R8 V10 Decennium ще се предлага в три разновидности на сивото, сребристо, черно и синьо. Представителите на серията имат специално лого на централната конзола и вратите. \"Ауди\" R8 V10 Decennium се задвижва от атмосферен 5.2-литров FSI двигател с мощност 620 конски сили и максимален въртящ момент 580 Нм. Той ускорява колата до 100 км/ч за 3.1 секунди. Максималната скорост е 331 км/ч. Продажбите започва от пролетта на тази година.", "date": "2019.03.04", "title": "С юбилеен модел \"Ауди\" отбелязва десет години от първия си V10 мотор"}
{"url": "https://www.dnevnik.bg/kultura/2019/03/04/3399322_pochina_frontmenut_na_prodigy_kiit_flint/", "text": "Вокалистът на на Prodigy Кийт Флинт беше открит мъртъв в дома си в Англия тази сутрин, съобщават световните медии. 49-годишният музикант се е самоубил, уточни в \"Инстаграм\" друг член на групата - Лиъм Хаулет. \"Не мога да повярвам, че го изричам, но нашият брат Кийт е отнел живота си през уикенда. Шокиран съм и дяволски съкрушен, сърцето ми е разбито. Почивай в мир, твоят брат Лиъм\", написа Хаулет под снимката на Флинт. Медици от Есекс обясниха, че са били повикани по сигнал за мъж в безсъзнание. Изпратени са линейка и хеликоптер, но 49-годишният музикант вече е бил починал. Кийт Флинт е роден е на 27 март 1969 г. в Брейнтрий, графство Есекс. В училище е пълен отличник, но след това се отказва от учението и се отдава на своите страсти – музика и мотори. От там се запознава и с Лирой Торнхил, негов приятел, а по-късно и колега в групата. \"Продиджи\" е английска група, създадена през 1990 г. от Лиъм Хаулет. Заедно с артисти като The Chemical Brothers и Fatboy Slim се считат за основоположници на жанра биг бийт, който добива комерсиална популярност в края на 90-те години на XX век. Настоящият състав на групата включва Лиам Хаулет, Кийт Флинт, Лео Крабтрий и Максим.", "date": "2019.03.04", "title": "Вокалистът на Prodigy Кийт Флинт се е самоубил"}
{"url": "https://www.dnevnik.bg/sviat/2019/03/04/3398494_bulgariia_e_sred_nai-netolerantnite_strani_v/", "text": "България е сред най-нетолерантните страни от ЕС и колкото по-бедна е една държава, толкова повече гражданите ѝ не търпят близо до себе си хора, различни по етнос или религия. Това показва проучване на Университета на Невада, събрало данни от допитвания, обхванали общо 450 хил. души в 100 страни. По-надолу в класацията на европейските държави са само Литва, Естония, Румъния и Чехия.  Най-толерантни  сред държавите от ЕС са Швеция, Испания, Франция и Дания, а на първо място от стоте страни, за които има данни, е Аржентина – главно заради голямата търпимост към  различните раси и религии  (без исляма). Изследователите използват за мярка какъв процент от респондетите не биха искали да имат съсед от различна религия. Приведените във вид на графика резултати показват, че колкото по-висок е БВП на една държава, толкова по-толерантни са гражданите ѝ – изключение сред богатите страни е само Япония. Най-бедни, но и най-нетърпящи различия са Армения, Йемен, Индия и Бангладеш, а от европейските страни – Латвия, Естония, Румъния и България, близо до тях по показатели са Полша, Хърватия и Унгария. България се намира горе-долу на същото място в подредбата и когато се уточни от каква религия би бил потенциалният съсед. Негативното отношение се увеличава, ако той е  мюсюлманин  (надминавайки 25%) и остава на близко до средното ниво за съседи  хиндуисти . Интересното е, че румънците, словаците и чехите са много по-предубедени спрямо хиндуистите, отколкото спрямо мюсюлманите. Нежеланието на българите  да имат за съсед евреин  е горе-долу на същото ниво като средното, но там разликата със западноевропейските държави е по-голяма. По подобен начин изглежда картината и по отношение на предразсъдъците спрямо хора от друга раса. Изключение правят само  циганите , срещу които предразсъдъците са много по-високи, макар отново да намаляват от около 70% нежелаещи ги за съседи в Литва и Словакия до около 25% в Швеция, която е най-толерантната страна в ЕС. Впечатление прави и богатата Италия, където предразсъдъкът е почти толкова висок, колкото у литовците и словаците. Процентът българи, които не биха искали циганин за съсед, е около 50.", "date": "2019.03.04", "title": "България е сред най-нетолерантните страни в Европейския съюз"}
{"url": "https://www.dnevnik.bg/sport/2019/03/04/3399219_fotogaleriia_nai-vajnite_momenti_ot_sportniia_uikend/", "text": "Навръх националния празник на България  31-годишната състезателка от Сливен триумфира в тласкането на гюле на първенството в зала в Глазгоу.", "date": "2019.03.04", "title": "Фотогалерия: Най-важните моменти от спортния уикенд"}
{"url": "https://www.dnevnik.bg/razvlechenie/2019/03/04/3398107_igrai_i_specheli_specialni_nagradi_s_kapitan_marvel/", "text": "Карол Данвърс, която се превръща в Капитан Марвел, се появява за първи път на страниците на комиксите на Рой Томас и Джин Колан през 1968 г. и с развитието си бързо превзема сърцата на феновете, които я определят като най-известния и значим герой на \"Марвел\". По-късно тя ще има решителна роля в разрешаването на трагичните събития от финала на \"Отмъстителите: Война без край\". Преди да се стигне дотам обаче, ще видим нейното зараждане в най-новия филм на \"Марвел Студиос\" - \"Капитан Марвел\". Той тръгва по българските кина на 8 март. А \"Дневник\" и \"Форум Филм\" организират игра ( тук ), посветена на филма, която ще даде възможност на участниците да спечелят специални награди. Играта  започва днес с първо ниво, което ще продължи до полунощ на 10 март. Веднага след него ще дойде ред и на второто ниво, с което играта ще приключи на 17 март. Ако дадете поне един правилен отговор, ще се включите в жребий за една от следните награди: - 5 двойни билетa за филма \"Капитан Марвел\"; - 1 брой мъжка тениска от филма \"Капитан Марвел\"; - 1 брой дамска тениска от филма \"Капитан Марвел\"; - 1 брой раница от филма \"Капитан Марвел\"; - 1 брой флашка от филма \"Капитан Марвел\"; - 1 брой пилотско яке от филма \"Капитан Марвел\"; Как изглеждат те може да видите на  страницата на играта . Ако сте регистриран потребител на id.capital.bg, може веднага да се включите в играта, ако не сте - трябва пърно да се регистрирате, но това става бързо. Ако отговорите правилно на първи въпрос - името ви влиза в жребия за 5 специални награди, ако отговорите правилно и на втори въпрос - ще влезете два пъти в списъка за жребия за тези награди.  Само участниците, които са отговорили правилно и на двата въпроса, участват в жребий и за 5 двойни билета. \"Дневник\" ще следи и всички интересни новини около филма \"Капитан Марвел\" с участието на носителката на \"Оскар\" Бри Ларсън в главната роля.  Пожелаваме успех!", "date": "2019.03.04", "title": "Играй и спечели специални награди с \"Капитан Марвел\""}
{"url": "https://www.dnevnik.bg/sport/2019/03/04/3396978_profesionalna_futbolistka_na_13_godini_-_amerikankata/", "text": "На 13 години дилемата на момичетата в САЩ се свежда до избора на училище, но не и за Оливия Мултри. Преди две години тя стана де факто най-младата участничка в американското колежанско първенство по футбол, а сега се готви и за своята професионална кариера. Едва на 13 години Мултри обяви, че е подписала договор с мениджърската агенция Wasserman Media Group и гиганта за спортна екипировка \"Найки\", с което реално слага начало на кариерата си при професионалистите. Мултри, която е считана за феномен още от ранна детска възраст, е следена под лупа в САЩ. Родената в Калифорния Оливия започва да се занимава с футбол на седем и бързо спира да ходи на училище, като става частен ученик, за да може да се фокусира върху тренировките. Нейният талант е забелязан много бързо и на девет вече е единственото момиче, което играе в момчешки отбор от Академията за развитие на САЩ. Пътува и до Европа за тренировъчни лагери с \"Байерн\" (Мюнхен), \"Лион\" и ПСЖ. На 11 приема предложение за пълна стипендия от колежа в Северна Каролина, за да играе за техния футболен тим. След новината за договор с агенцията Wasserman Media Group и \"Найки\" Мултри може и да не играе футбол в колежа, след като професионалисти нямат право да бъдат част от колежанското първенство. Сделката, предложена от компанията за спортна екипировка обаче е прекалено добра, за да се откаже, твърдят медиите в САЩ. Пълна 4-годишна стипендия в университет от ранга на Северна Каролина е около 300 хиляди долара, но според \"Ню Йорк таймс\" от \"Найки\" са предложили много повече, за да направят Мултри едно от лицата си. \"Няма как да коментираме подобни информации. Мога да кажа, че \"Найки\" обръщат все повече внимание на женския футбол, което е отлична възможност\", коментира агентът на Мултри Спенсър Уодсуърт. Още в тийнейджърска възраст Мултри е звезда в САЩ. Тя има близо 100 хиляди последователи в социалните мрежи, където публикува видеа с футболните си умения. В непознати води Договорът с \"Найки\" и мениджърската агенция обаче поставя 13-годишната футболистка в сложна ситуация. Отказването от колежанската стипендия за сметка на търсене на професионална кариера може и да доведе до крачка назад за Мултри, колкото и странно да изглежда това. Трансфер в Европа изглежда невъзможен заради правилата на ФИФА. Според тях чуждестранните таланти не могат да подписват с европейски клубове, преди да са навършили пълнолетие. Мултри не може да играе и в елитната лига на САЩ по женски футбол NWSL, където отново се иска да има навършени 18 години. Един от вариантите е отбор от NWSL да подпише с нея и да я изпрати в Лигата за развитие. Втората опция е да остане в Академията на САЩ и да чака промяна в правилата в най-скоро време. Ситуацията на Мултри е сходна с тази на суперталанта Фреди Аду, който стана професионалист на 14 години. Роденият в Гана играч, беше избран в драфта на МЛС през 2004 г. Аду, който също подписа с \"Найки\", не успя да постигне успехите, които му предричаха, въпреки че игра за кратко в Европа. \"Мисля, че за всеки спортист, който иска да бъде на топ ниво, а Оливия иска да бъде най-добрата в света, трябва да премине през колеж. Колежанското първенство е силно и тя ще играе в него\", каза преди година бащата на Мултри Кей Си Мултри. Какво обаче променя решението на семейството. Според треньора в Северна Каролина Ансън Доранс, който забелязва Мултри и предлага стипендията, няма нищо лошо в нейното решение. \"Доколкото знам, офертата е отлична, а и Wasserman е много голяма агенция, която може да намери най-доброто решение за нейната кариера. Много момичета не успяват да капитализират своите успехи и да спечелят пари, но мисля, че договорът на Оливия е стъпка напред към развитие на женския футбол\", казва Доранс. Отказването от колежа не е прецедент, като в настоящия отбор на САЩ случаите са два. Малъри Пю се присъедини към \"Вашингтон спирит\", преди да е играла в колеж, а Линдзи Хоран подобно на Мултри отхвърли стипендия от Северна Каролина, за да премине в ПСЖ на 18 години. Решението това да се случи на 13 години обаче крие риск. \"Найки\" вече неофициално обяви партньорството си с Мултри, която има кратко участие в  последната рекламна кампания - \"Мечтай по-лудо\" . Докъде обаче ще стигнат лудите мечти на най-младата професионалистка в историята на футбола бъдещето ще покаже.", "date": "2019.03.04", "title": "Професионална футболистка на 13 години - американката Оливия Мултри пренаписва историята"}
{"url": "https://www.dnevnik.bg/razvlechenie/2019/03/04/3398088_pravila_i_usloviia_za_uchastie_v_igrata_kapitan_marvel/", "text": "Общи условия и правила за участие в  играта \"   (наричана за краткост само Играта) 1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 04.03.2019 г., 10:00 часа – 17.03.2019 г., 23:59 часа   - 5 двойни билетa за филма  ; - 1 брой мъжка тениска от филма  ; - 1 брой дамска тениска от филма  ; - 1 брой раница от филма  ; - 1 брой флашка от филма  ; - 1 брой пилотско яке от филма  ; 4. Правила за участие в играта: а)  Играта  е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в  Играта  е безплатно. За да се включите в  Играта , трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация на  https://www.dnevnik.bg/kapitanmarvel/  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  https://www.dnevnik.bg/kapitanmarvel/   а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма  б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  . в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. Участниците, посочили верни отговори на зададените въпроси и в двата етапа на Играта, участват в томболата за разпределение на двойните билети за филма  6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено 5 предметни награди и 5 двойни билета за филма, на който е посветена Играта. Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ).След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност, ако в посоченото от победителя кино, в избрания от него ден и час, в които иска да си ползва наградата, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни като направи това писмено на адрес: София 1000, ул. \"Иван Вазов\" 20, \"Дневник\", за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  https://www.dnevnik.bg/kapitanmarvel/  на 04.03.2019 г. а) Настоящите Официални правила се подчиняват и тълкуват в съответствие със законодателството на Република България.", "date": "2019.03.04", "title": "Правила и условия за участие в играта \"Капитан Марвел\""}
{"url": "https://www.dnevnik.bg/detski_dnevnik/2019/03/04/3398438_otkus_ot_da_govorim_za_smurtta_na_fransoaz_dolto/", "text": "Това са мисли на френския психолог Франсоаз Долто. Последователка на Фройд, съратничка и приятелка на Жак Лакан, Долто заема в науката свое собствено самобитно място. Повечето от трийсетината й трудове са посветени на лечението и възпитанието на децата, някои от тях – на женското начало и женствеността. През 1985 г. Долто изнася лекция по една нетипична за нея тема – смъртта и отношението ни към нея: как я приемаме, как мислим за нея, как да говорим за нея на другите и на децата. Трябва да ви кажа, че съм силно учудена! За смъртта знам също толкова, колкото и вие, обаче сте дошли да ме слушате, сякаш съм много сведуща по въпроса. Струва ми се, че Манони е права: ние, хората, се събираме, за да говорим за неща, които ни се струват полезни за другите, но не и за нас самите. Може би с основание смятаме, че смъртта не е събитие. Не и събитие, което някога ще изживеем – ние никога няма да изживеем собствената си смърт, както не сме изживели и собственото си раждане. Други са видели как се раждаме. А ние просто сме продължили нататък – от деня на зачеването, когато един мъж и една жена са изпитали сексуално удоволствие по начин, който в крайна сметка е довел до това, че нашата поява е нарушила тяхното спокойствие; вклинили сме се в тази двойка, нахлули сме в нейния щастлив живот, без нито един от тях двамата да си е дал сметка за това. Е, да, в този ден сме били заченати, но не сме го знаели, въпреки че тъкмо заради несъзнаваното си желание сме станали част от сливането на майчините и бащините полови клетки. След това майка ни се е изненадала, щом е разбрала, че \"първо е била запленена и сетне – пленена\", според един симпатичен израз. После други са видели как се раждаме, а ние просто сме изстрадали една смърт: смъртта на плода, докато другите – нашите родители и хората, които са помагали при нашето раждане и които го наричат с тази дума – са били безкрайно щастливи. Но кой е бил по-нещастен: плодът или плацентата? За детето плацентата е част от него и разделянето с нея може да се окаже смъртоносно. Именно опитът от раждането, което другите са видели и което за нас е първият опит, свързан със смъртта, означаваме с думите \"да се родиш\". От друга страна, към края на това, което наричаме живот – защото ние означаваме с думата \"живот\" случващото се във времето и пространството с тялото, което остава неизменна даденост за наблюдаващите го отстрани, – пак другите ще кажат \"той умря\" или \"тя умря\". А ние дори няма да сме забелязали, че е ставало дума за това! Навярно ще сме страдали достатъчно дълго от старческа немощ, от заплахата за края на обмена ни със света и от съчиняването на всевъзможни сценарии за онова, което би могло да се случи, когато вече няма да споделяме отговорностите на живите. Само че за смъртта ни ще се тревожат другите – тя няма да е наша грижа. И тъкмо затова смятам, че винаги говорим за смъртта, без да вярваме в нея, макар всички да сме наясно, че именно тя осмисля живота ни и че ако в самия му край не ни чакаше смъртта, дори нямаше да знаем, че сме живи! Смъртта е нещо много важно, но по-интересното е, че за несъзнаваното тя не съществува. И аз мога да си позволя да твърдя това, защото съм имала възможността и честта да придружавам в предсмъртните им часове свои колеги, които не си даваха сметка, че умират. Знаеха, че са тежко болни, надяваха се на излекуване и нито веднъж през цялото време, докато им помагах като психоаналитик, нямаха фантазии за смъртта, защото в процеса на анализата оставаха в рамките на преноса, така че ако се случеше нещо, то щеше да бъде моята смърт, а не тяхната. Много интересен факт е наистина, че в несъзнаваното смъртта не съществува, и аз мисля, че само въображението ни кара да фантазираме за смъртта, или по-точно да си представяме онова, което след края на земните им дни ще съпътства съществата – хора или животни, – които сме виждали като живи. ХИПНОЗА И СЪСТОЯНИЯ НА ПРИВИДНА СМЪРТ Как децата говорят за смъртта? Те започват да говорят за нея от много ранна възраст и ние също трябва да им говорим за нея отрано. Най-често я споменават във връзка с животно. Всеки от вас е виждал как реагират децата, когато за първи път се сблъскат със смъртта. Те казват: \"То изобщо не мърда!\", а ние им обясняваме: \"Защото е умряло\". \"Какво значи това?\", питат те, а ние не знаем какво да отговорим. Може просто да им кажем, че нямаме представа защо е настъпило събитието, лишило въпросното същество от възможността някога пак да се движи и да осъществява обмен със заобикалящия го свят. Само че, когато децата, а дори и ние самите за първи път видим хипнотизирано животно, няма нещо, което да ни подскаже, че то не е мъртво, и всъщност то наистина се е \"запътило към смъртта\", защото, ако хипнотизаторът не го извади от хипнозата и не му върне познатото усещане, което има за тялото си, когато се движи, то ще застине в позата си, ще остане в нея, докато умре. Да хипнотизираш животни, не е трудно. Неведнъж съм гледала как го прави Шерток – психоаналитик, който работи много с хипноза. Лангустите се хипнотизират много лесно, със скаридите е малко по-трудно... обаче при лангустите, зайците, кокошките, петлите, при всички домашни животни – и това е много интересно – е достатъчно само да ги поставиш рязко, без междинен етап, в някоя поза, която коренно се различава от обичайната за начина им на живот. Например той хваща лангустата, тя си е жива и здрава, мърда с лапички, и хоп, изведнъж я обръща по гръб и я просва като върху тезгяха в магазина; така тя вече изглежда като умряла и ако той излезе и се върне след два часа, ще я завари в същата поза, в състояние на кататония. За да я върне към живота, трябва само да я хване и постепенно да я накара отново да усети лапичките си, т.е. – ако мога така да се изразя – да открие отново своя \"образ на тялото\", обичайната си телесна схема и обичайния начин на възприема не на тази телесна схема. Абсолютно същото е със зайците и кокошките – трябва рязко да ги обърнеш по гръб: от една поза на тялото в друга, която животното не би могло да заеме само и която се стоварва върху него, сякаш Реалното, като някакъв Господ, е дошло и го е поставило в поза, каквато то никога през живота си не би могло да заеме. Това е наистина интересно, още повече че ние не знаем какво чувстват животните. Но знаем, че когато някое от тях прекара по-дълго време в състояние на хипноза, след излизането си от нея то явно не е схванато, не му е нужно да се раздвижва, веднага припва нанякъде, сякаш не е преставало да изпитва възбудата от живота и не е било подлагано на никаква хипноза. А на нас в продължение на два, три или четири часа то ни е изглеждало като умряло – и наистина би умряло, ако някой не го извади от хипнозата, защото с нейна помощ не можем да накараме животното да умре, но можем до такава степен да редуцираме обмена му с околната среда, че то да умре от самото заспиване, от невъзможността да продължи да извършва този обмен, тъй като всички жизнени процеси, включително и дефекацията, спират и остава само дишането – на минимални обороти, защото то не бива да замира. Впрочем точно това правят някои йогини, които изпадат в състояние на привидна смърт, а електроенцефалограмата и електрокардиограмата разкриват наличието на базов ритъм. Базовият ритъм не изчезва, а това означава, че сърдечният мускул продължава да живее, макар и да не предизвиква пулсации. Тези явления са проучени от Терез Брос. За такива хора казват, че са умрели и след това възкръснали! Нищо подобно! Били са в състояние на хипнотична смърт, сами са се хипнотизирали, като преди това с помощта на упражнения са се подготвили да ограничат до минимум обменните си процеси, за да може в минимална степен да се запази телесната схема. За кратко време тези хора губят много от теглото си, а понякога остават в подобно състояние цял месец и продължават да отслабват, въпреки че храносмилателният им тракт е прекратил всякакъв обмен с външния свят, а кръвообращението им е силно забавено. Говоря ви за явления, които за нас, хората, които ги наблюдаваме отстрани, приличат на състояния на смърт. Когато човек излезе от подобно състояние, той няма никакъв спомен за него, нито дори усещане, че може да е било сън. Ако доведем някого до кататония – но аз нито съм го правила, нито съм виждала друг да го прави, – след това този човек най-вероятно няма да си спомня нищо, и това изобщо не ме учудва, защото у животните, които съм наблюдавала, не оставаше никаква видима следа. Те веднага възобновяваха връзките си със заобикалящия ги свят в пълна степен, макар да бихме предположили, че ако примерно ние в продължение на часове стоим неподвижно в някакъв сандък, ще позагубим своята гъвкавост и ще имаме нужда да се протегнем. Също като нас животните се подчиняват на действието на нервната система, те имат стави и мускули. Така че не става дума за смърт, а за някакво коренно различно състояние, в което можем да изпаднем, докато сме живи, и това състояние, което човекът е способен да наложи на други същества, може да се нарече изживяване на смъртта. Смъртта не е нищо друго освен загуба на всякакъв вид обмен, смъртта е обратното на съзиданието. Не става дума за застиване на живота, както при споменатите случаи на привидна смърт, а за не-съзидание, за начало на разложението на тялото, за неговото разграждане, причинено от жизнената дейност на други организми, които живеят, като се възползват от организъм, вече престанал да се защитава и да осъществява обмен със заобикалящия го свят. Но другите да му мислят! На това ние никога няма да станем свидетели.", "date": "2019.03.04", "title": "Откъс от \"Да говорим за смъртта\" на Франсоаз Долто"}
{"url": "https://www.dnevnik.bg/photos/snimka_na_denia/2019/03/04/3399240_snimka_na_denia_amerikanska_sovalka_otnovo_v_kosmosa/", "text": "Капсулата Crew dragon на частната компания SpaceX успешно се скачи вчера с Международната космическа станция в първия демонстрационен полет, след който САЩ и техни партньори може да започнат самостоятелно да изпращат хора до станцията, а не да са изцяло зависими от Русия.  На 8 юли 2011 г. е извършено последното изстрелване на совалката \"Атлантис\". То слага точка на програмата Space Shuttle и поставя \"на трупчета\" американските пилотирани космически полети за неопределен период от време. Така целият превоз на хора до Международната космическа станция на практика е монополизиран от Русия и нейните апарати \"Союз\". Момент от приближаването на кораба до Международната космическа станция.", "date": "2019.03.04", "title": "Снимка на деня: Американска совалка отново в космоса"}
{"url": "https://www.dnevnik.bg/bulgaria/2019/03/04/3399302_dsb_nastoiava_za_izkljuchvaneto_na_partiiata_na_viktor/", "text": "Партията \"Демократи за силна България\", която е част от \"Демократична България\", настоява за изключването на партията на Виктор Орбан \"Фидес\" от Европейската народна партия (ЕНП). Позицията е изпратена до председателя на ЕНП, става известно от писмо до медиите. \"Нашите аргументи са ясни и принципни, те произтичат от завета на основателите на ЕНП и създателите на ЕС, от нашия християндемократически възглед за човека и обществото, от стремежа ни за силна и единна Европа, от последователната ни борба за енергийна, стопанска и политическа независимост на народите в Източна Европа от режима в Кремъл\", гласи писмото. Според ДСБ през последните години Орбан се е превърнал в лидер на политическа тенденция, обединяваща популисти и авторитарни националисти от различни европейски държави, пряко насочена срещу единството на Европа и общите европейски политики. \"Режимът в Будапеща, противно на националните традиции на унгарския народ и неговите стратегически интереси, се превърна в ключов съюзник на Владимир Путин в прокарване на неговите политики за разделяне и отслабване на ЕС; \"Фидес\" и Орбан се превърнаха в отровен пример как чрез безнаказана мащабна корупция, злоупотреба със средствата на европейските данъкоплатци и незаконен контрол върху медиите, службите и изборния процес е възможно в сърцето на Европа да се възроди еднопартиен режим по подобие на диктатурите отпреди 1989 г. Пример, с готовност следван от Борисов и ГЕРБ в България, бившите комунисти в Румъния и други наследници на комунистическите служби и мафията на прехода в цяла Източна Европа\", пишат ДСБ в позицията си. От партията напомнят, че Орбан е положил огромни лични усилия за проваляне на членството на Македония в ЕС и НАТО и дори е дал убежище на Никола Груевски. Добавя се, че през месец ЕП осъди корупцията и авторитарните домогвания на унгарското правителство, а единственият сред българските евродепутати от ЕНП, който гласувал срещу режима на Орбан, е Светослав Малинов от ДСБ. ДСБ призовава и премиера Бойко Борисов и ГЕРБ да подкрепят изключването на \"Фидес\" от ЕНП, но отбелязват, че \"между двете партии няма особена разлика\". Според тях \"Борисов също като Орбан обича европейските пари, но ежедневно атакува европейските ценности. Корупцията, кражбите на еврофондове, потъпкването на върховенството на правото, на свободата на медиите и плурализма са емблемите на управлението не само за \"Фидес\", но и за ГЕРБ\". В писмото се допълва, че позицията за изключване на \"Фидес\" се затвърждава и от писмо, получено на 4 март, в което Виктор Орбан търси подкрепа от ДСБ за ръководената от него партия в отговор на нарастващата вълна на негодувание. ДБС отбелязват, че писмото не дава гаранции, че поведението на \"Фидес\" ще се поправи.", "date": "2019.03.04", "title": "ДСБ настоява за изключването на партията на Виктор Орбан от ЕНП"}
{"url": "https://www.dnevnik.bg/bulgaria/2019/03/04/3399303_prodajbata_na_kokicheta_i_minzuhari_se_nakazva_s_do_10/", "text": "Продажбата на малки букетчета или части от защитени растения за украса на букети, направени с видове от дивата природа, е незаконно и се наказва. При нарушения се налагат глоби от 100 до 5000 лева за физически лица и от 500 до 10 000 лева за юридически. Това припомня Министерството на околната среда и водите. Повод за предупреждението на екоминистерството е настъпването на сезона на цъфтеж на пролетните цветя. В следващите дни Регионалните инспекции по околната среда и водите (РИОСВ) започват проверки на пазари и търговски обекти за търговия на цветя, които са защитени по Закона за биологичното разнообразие. Сред забранените за продажба цветя са някои видове кокичета, минзухари, иглики, перуники, синчец и др. Те са забранени за бране, изкореняване и продажба, тъй като това води до загуба на естествените им местообитания. Екоминистерството подчертава, че брането на тези видове цветя извън защитените находища е разрешено за лични нужди, но не се препоръчва.", "date": "2019.03.04", "title": "Продажбата на кокичета и минзухари се наказва с до 10 хил. лева глоба, припомня екоминистерството"}
{"url": "https://www.dnevnik.bg/sport/2019/03/04/3399300_ot_milano_2001_do_dubai_2019_stote_titli_na_federer_v/", "text": "Роджър Федерер отново записа името си със златни букви в историята на тениса. В събота 37-годишният швейцарец спечели за осми път турнира в Дубай и  стана едва вторият тенисист със сто индивидуални титли . Той се доближи на девет от рекорда на Джими Конърс. Федерер печели първата си титла като професионалист на 4 февруари 2001 г. Той триумфира на турнира в зала в Милано след победа срещу французина Жюлиен Буте с 6:4, 6:7 (7), 6:4. Оттогава швейцарецът се превърна в един от най-великите, а може би и най-великият в този спорт. Ето някои от най-интересните числа и факти зад стоте индивидуални титли на Маестрото, събрани от официалния сайт на Асоциацията на професионалните тенисисти (АТП). - Само един играч има повече иднивидуални титли от Федерер - Джими Конърс със 109, спечелени между 1972 и 1989 г.  - През 2004 г. Федерер печели три титли на три различни настилки в рамките на четири седмици.  - Федерер има четири трофея, спечелени без допуснат пробив в рамките на целия турнир.  - Броят на финалите, спечелени от швейцареца след победи срещу действащия №1 в света.  - Победите на Маестрото във финали, в които е загубил първия сет.  - Федерер е триумфирал в турнири на територията на 19 различни държави.  - Спечелените турнири от Федерер без загубен сет.  - Рекордната серия от поредни спечелени финали от швейцареца (2003-2005 г.)  - Различните турнири, в които Федерер е триумфирал.  - Успешните защити на титли от Федерер.  - Големите титли в кариерата му (20 от Големия шлем, 6 oт финалите на АТП, 27 от сериите \"Мастърс\").  - Спечелените финали от Федерер срещу опоненти от топ 10.  - Победите на Федерер във финали срещу по-млади съперници.  - Общият брой индивидуални финали, които швейцарецът е изиграл. Факти Шест са турнирите, които Федерер е печелил повече от пет пъти. Най-много са трофеите в родния му град Базел и на тревните кортове в Хале - по 9. По осем пъти швейцарецът е триумфирал на \"Уимбълдън\" и в Дубай. Седем са титлите му в Синсинати, а шест - от Australian Open. Рафаел Надал е съперникът, който Федерер най-често е побеждавал във финали - десет пъти. Срещу испанеца обаче има и най-много загубени финали - 13. Седем пъти е печелил турнир след победа над Анди Родик във финала, шест пъти след успех срещу Новак Джокович и пет пъти - срещу Анди Мъри. Федерер е спечелил най-много титли на твърди кортове - 69. Трофеите, които той е завоювал на трева, са 18. Швейцарецът е печелил 11 турнира на червени кортове и два на т.нар. килим, който вече не се използва в турнирите на АТП. Турнирът, който Федерер е печелил от най-ниска позиция, е Australian Open през 2017 г. Тогава швейцарецът се завърна в игра след половин година отсъствие заради контузия и беше поставен под №17. Най-ниско класираният в световната ранглиста тенисист, който Федерер е побеждавал във финал, е Анди Мъри в Банкок през 2005 г. Тогава британецът беше само на 18 години, тепърва си проправяше път в мъжкия тенис и заемаше 109-ата позиция. Финалът, в който Федерер е загубил най-малко геймове, е срещу Марди Фиш в Хале през 2004 г. - 6:0, 6:4. А най-много - 39 срещу Родик на \"Уимбълдън\" през 2009 г. (5:7, 7:6, 7:6, 3:6, 16:14).", "date": "2019.03.04", "title": "От Милано 2001 до Дубай 2019: Стоте титли на Федерер (в числа и факти)"}
{"url": "https://www.dnevnik.bg/bulgaria/2019/03/04/3399316_rosatom_e_gotova_da_dostroi_aec_belene_v_kratki_srokove/", "text": "Държавната руска корпорация \"Росатом\" е готова наравно с други претенденти да участва в конкурса за възобновяване на строителството на българската атомна централа \"Белене\" и е способна да завърши изграждането на този обект в кратки срокове. Това заяви пред журналисти първият заместник-ръководител на руската правителствена администрация (така нареченият Апарат на правителството) Сергей Приходко часове преди  визитата на руския премиер Дмитрий Медведев в София , съобщава БТА. \"Сега ние виждаме конструктивната нагласа на настоящото българско правителство, което има намерение да даде рестарт на съоръжението АЕЦ \"Белене\". Руската компания е готова наравно с други компании да участва в конкурсните процедури\", каза Приходко. По думите му Русия притежава най-добрите реактори в света, отговарящи на най-високите изисквания за безопасност, а \"Росатом\" е лидер в изграждането на атомни блокове. Приходко също така припомни, че основното технологично оборудване на централата вече е произведено и се намира в България. \"Всичко говори в полза на това, че \"Росатом\" е способен да осигури доизграждането на централата в кратки срокове и да участва в качеството на партньор във всички жизнени цикли на АЕЦ-а\", добави той. Приходко заключи, че веднага щом в София бъдат взети необходимите решения, може да се пристъпи към предметни консултации, в това число и относно финансово-икономическия модел на проекта и възможните форми на неговата поддръжка.", "date": "2019.03.04", "title": "\"Росатом\" е готова да дострои АЕЦ \"Белене\" в кратки срокове"}
{"url": "https://www.dnevnik.bg/sport/2019/03/04/3399350_futbolut_v_iaponiia_sushto_se_nasochva_kum/", "text": "Японската Джей лига е порeдното футболно първенство, което протяга ръце към  електронните спортове  със създаването на виртуален шампионат. В турнира ще участват всички 40 клуба от първата и втората дивизия на азиатската страна. Те ще бъдат представени от по трима състезатели. Мачовете ще се провеждат на футболния симулатор PES 19, чийто създател е японската компания KONAMI. Квалификациите за шампионата ще започнат на 22 март, като финалите ще се изиграят на 15 юли. \"Електронните спортове се играят от хора от различни поколения, пол и независимо дали имат увреждания. Това е полезен начин за разпространение на забавленията във футбола\", заяви директорът на Джей лигата Мицуру Мураи. С развитието на технологиите в последните години интересът към електронните спортове непрестанно расте. Пазарът има предпоставки  скоро да се превърне в бизнес за милиард долара . Сред най-популярните спортни състезания в света, които също стартираха виртуален шампионат, са Висшата лига, Бундеслигата, Ла Лига, НБА, Формула 1 и други.  УЕФА  и  ФИФА  постепенно засилват влиянието си в електронните спортове.", "date": "2019.03.04", "title": "Японският футбол също се насочва към електронните спортове"}
{"url": "https://www.dnevnik.bg/sport/2019/03/04/3399323_snimka_na_denia_futbol_pri_zimni_usloviia_i_minus_7/", "text": "Рекордно ниски температури и силен снеговалеж белязаха двубоя от \"Мейджър лийг сокър\" между \"Колорадо рапидс\" и \"Портланд тимбърс\". Срещата влезе в историята на първенството, като в началото двата отбора играха при минус 7.7 градуса по Целзий.", "date": "2019.03.04", "title": "Снимка на деня: Снежно футболно шоу на минус 7 градуса"}
{"url": "https://www.dnevnik.bg/biznes/2019/03/04/3399368_v_puti_e_namalial_vnosut_na_ruski_gaz_prez_bulgariia/", "text": "Износът на \"Газпром\" по т.нар. трансбалкански газопровод (през Украйна, Румъния и България за Турция) е намалял през първите три седмици на февруари в пъти спрямо среднодневния показател за януари. По данни на \"Булгартрансгаз\" дневното натоварване на граничната газова станция \"Малкочлар\" за цялата втора половина на месеца е било около 3.3 млн. куб.м, което е 6 пъти по-малко. Това е част от тенденцията през февруари износът на руския гигант в чужбина (без съседните бивши съветски републики) да намалява до свиване с 13% спрямо рекордната 2018 г. Това съобщи московският делови в. \"Ведомости\" под заглавие \"Европа и Турция не оправдават надеждите на \"Газпром\". Само между 1 и 23 февруари спадът при дневните доставки е с 8% на годишна база по газопроводите \"Северен поток\", \"Ямал Европа\" и транзита през Украйна., казват от Московската школа за управление \"Сколково\", наблюдаваща световните газови пазари. Обяснението на компанията е топлото време в Европа и икономическата криза в Турция. От \"Сколково\" посочват още, че два пъти по-малко гориво е изтегляно от европейските газохранилища в сравнение с 2018 г. В края на февруари те са били запълнени средно 43% от обема си. Сергей Капитонов, анализатор на газовия пазар в школата, допълва, че освен топлата зима и проблемите на турската икономика натиск оказва и растящата конкуренция от втечнен природен газ.", "date": "2019.03.04", "title": "В пъти е намалял преносът на руски газ през България за Турция"}
{"url": "https://www.dnevnik.bg/politika/2019/03/04/3399372_medvedev_iztrebitelite_vinagi_shte_doidat_vajnoto_e_da/", "text": "Това, което каза моят колега, по блестящ начин демонстрира една абсолютна истина - изтребителите винаги ще дойдат. Главното е да дойде газът, да работят електростанциите. Това бяха последните думи на министър-председателя на Русия Дмитрий Медведев, с които завърши съвместното си изявления с българския премиер Бойко Борисов след разговорите им в София. Медведев каза това след Борисов, който, изброявайки сферите на сътрудничество, обясни: \"Поне още няколко години трябва да поддържаме руските самолети, докато дойдат новите. Няма да се плашите от това\", добави Борисов, обърнат към Медведев. Какво още обсъдиха Медведев и Борисов може да прочетете  тук . Подробности от срещата на руския премиер с българския президент четете  тук . Борисов предложи да посредничи \"Има сили, които се възползват да задават въпроса НАТО или Русия. Ние ясно сме казали, че сме в НАТО, а отношенията ни с Русия са прагматични\", каза Борисов и разви тезата си, че Черно море море трябва да е море за туризъм, а не за военни кораби. Той започна изказването си след разговора с Медведев с констатацията, че срещата им преминала \"в едно изключително напрегнато време, в което надпреварата за въоръжението превишава това от студената война\". \"Аз съм от хората, които настояват всички да се върнат на масата на преговорите. Един военен конфликт ще е пагубен за света. Готови сме да съдействаме\", предложи услугите си на посредник Борисов. От изявленията на Медведев и Борисов, които не отговаряха на журанлистически въпроси, се разбра, че основните теми на разговорите са били продължението на \"Турски поток\" през България и интересът на руската държавна компания \"Росатом\" към дострояването на АЕЦ \"Белене\". \"Турски поток\" ще захранва хъб \"Балкан\", но при гаранции от Европа \"За по-нататъшни стъпки по отношение на \"Турски поток\" ще можем да говорим след гаранция от Европейската комисия, че за този проект няма да има прегради\", предупреди Дмитрий Медведев и добави, че се надява българските му колеги да разбират това и да работят по въпроса. Той припомни и проблемите, които имаше с проекта \"Южен поток\". \"Относно газовата сфера понесохме големи щети. Особено \"Газпром\" – тръбите им бяха на Варна и Бургас, но тогава имаше наказателна процедура от ЕК\", каза Борисов и добави, че \"Газпром\" не са заявили компенсация на щетите. \"Нека ясно да кажа за тези, които критикуват газоразпределителния хъб \"Балкан\" – България не иска нови количества газ. Но когато количеството газ към Турция спре, нашите тръби ще се изпразнят. И какво ще правим тогава\", попита Борисов. Той припомни, че \"Южен поток\" е бил голям проект за 60 млрд. кубика, \"а тук става въпрос за 15 млрд. кубика\". \"И да се говори за зависимост при 15 млрд. е абсурдно\", каза още Борисов (това е приблизителното количество газ, който в момента преминава транзитно през България за Турция, и Борисов говори за загуба на държавата от тези транзитни такси - бел. авт.). \"Това е интересът на България – да си запазим капацитета поне такъв, какъвто имаме в момента. И това и в Брюксел го знаят\", каза още българският премиер и добави, че проектът има одобрението на председателя на Европейската комисия Жан-Клод Юнкер. \"Юли започваме строежа на тръбите за терминала с Гърция. И ако има национални предатели, това са тези, които искат инвестициите ни да остават закопани в земята. Така че в тази сфера правителството много ясно е заявило своята позиция – максимално прозрачен хъб, така че да няма упреци\", каза още Борисов. Нито Борисов, нито Медведев коментираха опасенията на Украйна, че след заработването на \"Турски поток\" и транзитирането на газа към Сърбия и Унгария сегашният газопровод на украинска територия може да стане излишен. \"Росатом\" щял да помага, дори да не спечели търга за \"Белене\" \"Ние сме готови да разгледаме участието си в централата. Нашата компания \"Росатом\" има голям опит в участие в подобни проекти\", каза Дмитрий Медведев за евентуален строеж на АЕЦ \"Белене\". С руския премиер в София са генералните директори на \"Газпром\" и на \"Росатом\" Алексей Милер и Алексей Лихачов.  \"Росатом\" заявиха, че ще участват в конкурса за проекта АЕЦ \"Белене\" и ако не го спечелят, ще съдействат максимално, за да се построи\", добави Бойко Борисов. Той заяви, че търгът за \"Белене\" е публичен, \"максимално прозрачен\" и само в българския интерес. \"На Дунав седят увити в найлони два нови реактора изцяло български. Участието на руската страна може да бъде в няколко направления, а какво ще бъде ще реши търгът\", каза Борисов. Той добави, че вече има заявен интерес от няколко партньора. \"Да, ние останахме от много малкото страни, които защитават въглищата\", каза Борисов и добави, че и той не знае колко още може да продължи това, тъй като емисиите стават все по-скъпи. Според него след 10-12 години, след като изтече ресурса на реакторите на АЕЦ \"Козлодуй\", ще се наложи да внасяме ток. \"Хипотеза руска централа не съществува – имаме два български реактора\", зарече се Борисов. Руското правителство и ЕК се съмнявали един в друг Между руското правителство и ЕК не се провеждат преговори, което показва съмнения един в друг, каза още министър-председателят на Русия. Той разказа, че с Борисов са обсъдили доста подробно регионалния дневен ред, набелязали са планове за бъдещето и потвърдили взаимно желание отношенията ни да се развиват в най-различни сфери. \"С България искаме да вдигнем нивото на търговско-икономическото и хуманитарното сътрудничеството на двете страни. Преди ограничението, около 5 млрд. долара беше нивото на търговския ни стокообмен, а сега е 3 млрд. долара и това не е добре нито за България, нито за Русия. Става дума за това, че за съжаление, нашите икономически връзки са доста сложни. Имаме широк кръг от възможности, надявам се, че ще можем да достигнем нивото преди кризата\", каза още Медведев. Нито той, нито Борисов споменаха, че \"кризата\" са санкциите на Европейската комисия, наложени на Русия заради анексирането на Крим след военна операция.", "date": "2019.03.04", "title": "Медведев: Изтребителите винаги ще дойдат, важното е да дойде газът (допълнена)"}
{"url": "https://www.dnevnik.bg/sviat/2019/03/04/3399371_putin_oficialno_zamrazi_uchastieto_na_rusiia_v/", "text": "Президентът на Русия подписа днес  указ , с който страната прекратява изпълняването на ангажиментите си по един от фундаменталните договори за контрол над въоръженията от времето на студената война. Нареждането на Владимир Путин за Договора за унищожаване на ракетите с малък и среден обсег влиза в сила незабавно. Това става точно три месеца след като САЩ заявиха, че ако Русия не отстрани нарушенията до 60 дни, страната ще бъде принудена да напусне договора. В началото на февруари Вашингтон направи тази крачка, а руският президент одобри създаването на сухоземен вариант на крилатите ракети \"Калибр\" с морско базиране, които досега попадаха под забраната на договора. Въпреки това в указа на Путин се казва, че участието на Русия в договора от 1987 г. е спряно \"до отстраняване от САЩ на допуснатите от тях нарушения на задълженията им по договора или до прекратяването на действието му\". Вашингтон обвинява Москва в нарушения поне от 10 години насам, а Русия се фокусира напоследък върху базите в Румъния и Полша на американския противоракетен щит, които според нея можело да се използват не за отбрана, а за атакуващи ракети \"Томахоук\".", "date": "2019.03.04", "title": "Путин официално замрази участието на Русия в ракетния договор със САЩ"}
{"url": "https://www.dnevnik.bg/bulgaria/2019/03/04/3399391_radev_bulgaro-ruskiiat_dialog_doprinasia_za_doverieto/", "text": "Българо-руският диалог допринася за възстановяване на доверието между ЕС и Русия, от което всички ние имаме интерес. Това заяви президентът Румен Радев в началото на пленарните разговори с министър-председателя на Руската федерация Дмитрий Медведев, който е на посещение в България, съобщава \"Фокус\". Според него в енергетиката има голям потенциал за задълбочаване на отношенията ни при спазване на важни принципи като целесъобразност, конкурентност, прозрачност, сигурност на доставките. \"България предоставя добри условия за инвестиции и сме отворени в редица области. Вярвам, че българската икономика може да предложи много повече на руския потребител, който познава и цени качеството на редица български стоки. Що се отнася до образование, наука, култура, имаме дълги традиции и огромни перспективи за развитие\", каза държавният глава. Исторически, духовни и културни връзки, неподвластни на политическата конюнктура По думите на Радев въпреки различията по някои двустранни и международни въпроси между народите на България и Русия съществуват дълбоки исторически, духовни и културни връзки. \"Въпреки различията по двустранни и международни въпроси между народите на България и Русия съществуват дълбоки исторически, духовни и културни връзки, устояли на изпитанието на времето и неподвластни на политическата конюнктура\", каза държавният глава. \"Считам, че съществува политическа воля и необходимите условия за развитие на равнопоставено и взаимноизгодно сътрудничество с Русия, която е стратегически партньор в енергетиката, където има голям потенциал за задълбочаване на нашите отношения. Разбира се, при спазване на важни принципи\", заяви още държавният глава. Важно е да има постоянен диалог Министър-председателят на Руската федерация Дмитрий Медведев покани президента на Петербургския икономически форум. Според него това ще помогне за взаимното разбирателство между двете страни. Медведев припомни, че е имало момент, в който икономическите връзки между Българи и Русия са били срутени. \"Натрупаха се взаимни обиди. Търговията стагнира\", заяви руският премиер. \"С нашите усилия можем да променим всичко, но най-важното е правителствата да работят, както трябва. Да бъдат вземани необходими решения на нивото компании, да бъдем в постоянен диалог, включително на междурегионално и хуманитарно ниво\", заяви Дмитрий Медведев. Медведев е на двудневно посещение в България по покана на Борисов, която беше направена лично при визитата му в Москва през май миналата година.  Тогава беше измислена схемата, под която да възкръсне газовият проект \"Южен поток\" , който вместо под Черно море мина през Турция под името \"Турски поток\". Българското правителство нарича проекта газов хъб \"Балкан\". Повече за срещата четете  тук  и  тук .", "date": "2019.03.04", "title": "Радев: Българо-руският диалог допринася за доверието между ЕС и Русия"}
{"url": "https://www.dnevnik.bg/sviat/2019/03/04/3399402_severna_koreia_produljava_da_obogatiava_uran_pokazvat/", "text": "Северна Корея продължава да използва завода си за обогатяване на уран и работи по изграждането на ядрен реактор, заяви днес генералният директор на Международната агенция за атомна енергия (МААЕ) Юкия Амано, цитиран от БТА. Той се позова на данни, събрани от експерти от МААЕ. Амано говори на започнало днес заседание на Управителния съвет на базираната във Виена агенция от системата на ООН. Изявлението му дойде, след като президентът на САЩ Доналд Тръмп и лидерът на Северна Корея Ким Чен-ун не успяха да подпишат споразумение за денуклеаризация на Корейския полуостров и съкратиха времетраенето на втората си среща, която се проведе миналата седмица в Ханой. Въпреки че инспекторите на МААЕ не са допускани в Северна Корея, те използват сателитни снимки и налични документи, за да следят дейността на ядрения комплекс Йонбьон, за който се подозира, че произвежда ядрени материали за военни цели. МААЕ следи обогатяването на уран в Северна Корея, тъй като при достигане на определена степен на чистота той може да се използва в ядрени бомби. \"При реактора с лека вода МААЕ забеляза признаци на продължаваща строителна дейност. Продължаваме да следим признаците за работата на предполагаемия обект за обогатяване на уран\", каза Амано. През август генералният директор на МААЕ съобщи, че близо до Йонбьон има и втори обект, който също прилича на завод за обогатяване на уран. Днес обаче той каза, че на този етап няма какво да добави по въпроса за този втори обект. В Ханой Тръмп заяви, че Ким е обещал да спазва мораториума над ядрените и ракетни тестове. САЩ обаче искат Пхенян в крайна сметка да демонтира инсталациите си за ядрени оръжия.", "date": "2019.03.04", "title": "Северна Корея продължава да обогатява уран, показват сателитни снимки"}
{"url": "https://www.dnevnik.bg/sviat/2019/03/04/3399404_huan_guaido_se_vurna_vuv_venecuela_hiliadi_go/", "text": "Венецуелският опозиционен лидер Хуан Гуайдо се върна днес в страната, както бе обещал, съобщава БТА. Той се самопровъзгласи за временен президент на Венецуела и бе признат за такъв от петдесетина държави. Днес Гуайдо пристигна със самолет на летището на столицата Каракас, където бе приветстван от над 50 хил. свои привърженици. Сред посрещачите бяха и посланиците на няколко европейски и латиноамерикански страни. \"Вече сме на нашата любима земя! Венецуела, ние току-що преминахме миграционния контрол и тръгваме към нашия град\", написа в \"Туитър\" Гуайдо. Венецуелският опозиционен лидер рискува арест, защото излезе от страната въпреки забраната да напуска нейната територия. В послание, в което обяви предстоящото си завръщане във Венецуела, Гуайдо обаче предупреди президента Николас Мадуро, че ако се опита да го отвлече или задържи, това ще бъде една от последните му грешки.", "date": "2019.03.04", "title": "Хуан Гуайдо се върна във Венецуела, хиляди го посрещнаха в Каракас"}
{"url": "https://www.dnevnik.bg/politika/2019/03/04/3399406_bulgariia_i_rusiia_podobriavat_sutrudnichestvoto_s/", "text": "В първия ден от посещението на руския премиер Дмитрий Медведев в България бяха подписани редица документи, които подобряват сътрудничеството между двете страни. Те са в сферата на туризма, външните работи, както и социалната политика. Програмата за съвместни действия в областта на туризма е за периода 2019-2021 г. Българският ресорен министър Николина Ангелкова подчерта, че Русия е сред най-важните пазари за входящия туризъм и предпочитанията на туристите от федерацията са постоянно във фокуса на вниманието на българската туристическа администрация и бизнеса у нас. С новата програма двете страни ще си съдействат за увеличаване на взаимния туристопоток, предвижда се също да бъдат установявани директни контакти между българските и руските туристически организации и да се обменя информация за законодателството в сферата на туризма. Друг документ, който беше подписан, е Планът за консултация между Министерствата на външните работи на България и Русия за 2019 г. Той включва консулски въпроси, различни регионални и международни теми, сред които Близък изток, Африка и ООН, както и разговори по уреждане на въпросите, свързани с дипломатическата собственост на двете държави, за което се говори от пет години. Засилва се и сътрудничеството в социалната политика. Това става чрез Протокола за изменение и допълнение на Договора за социална сигурност между двете страни. С промените се запазва възможността за придобиване на социални права от гражданите, работили или живели на територията на двете страни. В същото време се разрешават възникнали практически проблеми от досегашното приложение на документа, съобщават от социалното ни министерство. Направените изменения ще облекчат процедурата за отпускане на руски пенсии за българи и обратното.", "date": "2019.03.04", "title": "Русия и България се договориха за облекчени процедури при отпускането на пенсии"}
{"url": "https://www.dnevnik.bg/v_pamet/2019/03/04/3399411_pochina_aktyorut_ljuk_peri/", "text": "Почина актьорът Люк Пери. Причината за смъртта на 52-годишния мъж е тежък инсулт, съобщава БТА. Той беше приет по спешност в болница преди няколко дни. Пери е известен с ролята си в сериала \"Бевърли Хилс 90210\" и \"Петият елемент\" на Люк Бесон. Наскоро Пери се върна към телевизионните продукции с роля в тийнейджърския драматичен сериал \"Ривърдейл\". Последната му роля беше в \"Имало едно време в Холивуд\" - най-новия филм на Куентин Тарантино, посветен на култа около Чарлз Менсън и убийството на Шарън Тейт. Един от близките приятели на Пери - Чарли Шийн - написа в Twitter: \"Ти правеше всяка ситуация по-добра, човече. Твоята елегантност, остроумие, чар и гигантското ти сърце вдъхновяваха и омагьосваха толкова много от нас, безброй пъти, с брилянтен апломб\".", "date": "2019.03.04", "title": "Почина актьорът Люк Пери"}
{"url": "https://www.dnevnik.bg/photos/2019/03/04/3399397_fotogaleriia_svetovnite_snimki_na_denia_-_4_mart_2019_g/", "text": "Пеликани летят над Дойранското езеро, Северна Македония.", "date": "2019.03.04", "title": "Фотогалерия: Световните снимки на деня - 4 март 2019 г."}
{"url": "https://www.dnevnik.bg/evropa/2019/03/04/3399415_makron_predloji_plan_za_evropeisko_vuzrajdane/", "text": "По-малко от три месеца преди изборите за Европейски парламент френският президент предложи своеобразна пътна карта за възраждане на Европа. В негова статия, публикувана във всяка от 28-те страни членки, включително Великбритания, която засега не е ясно дали ще участва в евроизборите, той говори директно с избирателите и ги предопреждава, че ЕС е в опасност. Според него вотът е решаващ, а думите му имат за цел да подействат като сигнал за събуждане на съюза, нуждаещ се от фундаментални реформи. Френски официални лица обясниха, че предназначението на писмото е да предизвика дебат в Европа след евроизборите. Той посочва Брекзит, който - ако не бъде отложен - би трябвало да се случи на 29 март, като символ на кризата в Европа и как хората може да се отвърнат от съюза, ако го смятат за \"бездушен пазар\", а не за \"исторически успех, за помирение на един съсипан континент под формата на безпрецедентен проект за мир, просперитет и свобода\". Но Макрон предупреди и за това, че Брекзит е пример за лъжи и безотговорност. \"Кой каза на британците истината за бъдещето им след Брекзит? Кой говори с тях за загубата на достъп до европейския пазар? Кой им посочи рисковете за мира в Ирландия от възстановяването на бившата граница? Окопаването в национализъм не предлага нищо. Това е отхвърляне без алтернатива. И това е капан, запашващ цяла Европа. Онези, които раздухват гнева на хората, подпомогнати от фалшиви новини, не обещават нищо и обещават всичко\". - създаване на агенция за защита на демокрациите, която ще предоставя експерти на страните членки по това как да се предпазва изборния процес от манипулации и хакерски атаки - забрана сили извън ЕС да финансират политически партии в Европа - общоевропейски правила за забрана в интернет на всички прояви на език на омразата и насилието - реформиране на Шенгенското споразумение и създаване на обща гранична полиция и европейска служба за предоставяне на убежище; но също така който иска да е в Шенген, ще трябва да проявява и солидарност чрез единната европейска политика за предоставяне или отказ на убежище; поемане на задължения за стриктен контрол и европейска солидарност от всяка страна чрез Европейски съвет за вътрешна сигурност - създаване на Европейска климатична банка, която да финансира прехода към зелена икономика - забрана за компаниите, застрашаващи стратегически интереси на Европа - създаване на политика Европа на първо място в духа на това, което правят в момента властите във Вашингтон и Пекин - създаване на социален щит за всички работещи в ЕС, като се \"гарантира едно и също заплащане за една и съща свършена работа, както и минимална европейска заплата, подходяща за всяка държава и обсъждана колективно всяка година\" - призив институциите на ЕС и държавите членки да участват до края на годината в Конференция за Европа, на която да бъдат предложени промени в политическия проект на съюза без да има теми табу; това включва и съгласие за ревизия на съществуващите основополагащи закони на ЕС. - реформиране на правилата за защита на конкуренцията и търговската политика; наказване или забрана за бизнес на компании, които компрометират стратегическите интереси и фундаментални ценности като екостандарти, защитата на данни и честното плащане на данъци; създаване на европейски преференции в стратегическите индустрии и обществените поръчки, \"както правят нашите американски и китайски конкуренти\".", "date": "2019.03.04", "title": "Макрон предложи план за Европейско възраждане"}
{"url": "https://www.dnevnik.bg/bulgaria/2019/03/04/3399419_devet_protivotankovi_mini_sa_otkriti_v_blizost_do_jp/", "text": "Девет противотанкови мини са открити в плевенското село Ясен. Те са били намерени до жп линията Плевен – София, съобщиха от министерството на отбраната. При първоначалния оглед е установено, че на две от мините има маркировка, която показва, че са учебни. Военнослужещите от инженерния полк в Белене ще изземат и транспортират откритите боеприпаси. През това време районът се охранява от полицаи. Целта пред екипите е да не се затруднява движението по железопътната линия.", "date": "2019.03.04", "title": "Девет противотанкови мини са открити в близост до жп линия"}
