{"url": "https://www.dnevnik.bg/sviat/2019/11/24/3996236_izkustveniiat_intelekt_moje_da_iznenada_priiatno/", "text": "Изкуственият интелект може да доведе до огромно увеличение на брутния вътрешен продукт (БВП) на Германия за малко над пет години. Това показва проучване на Германската асоциация на интернет индустрията (\"Еко\") и консултантската компания Артър Ди Литъл. Става дума за 480 млрд. евро, добавени към брутния вътрешен продукт на страната до 2025 г. - 13 процента ръст в сравнение с 2019 г., пише ДПА. Това е \"напълно реалистично\" при систематично прилагане на изкуствен интелект в технолоии и приложения, се казва в изследването, обхващащо около 150 случая на използването му. Най-сериозна ще е ползата за търговията, потреблението, енергетиката и околната среда. От тази сума 330 млрд. евро биха дошли от икономии на разходи (особено големи са шансовете за компаниите, навлезли в Индустрия 4.0), а други 150 млрд. евро идват - от потенциала за продажби. При това (в повечето случаи) няма да се стигне до закриване на работни места, смятат авторите на изследването. Според изследването, подкрепено от института \"Водафон\", \"над 70 процента от приложенията, поддържани от изкуствен интелект, до 2025 г. няма да заменят служители, а укрепват създаването на стойност и конкурентната позиция в сътрудничество със служителите\". В някои области представянето на изкуствения интелект ще надхвърли човешките способности, например при разпознаване на реч, идентификация на обекти и преводи. В други сфери потенциалът на изкуствения интелект за разглеждания период е под човешкото представяне, например при разработването на софтуер за безпилотно управление на автомобили, уточняват авторите. Нужно е обаче германската икономика да мисли за международната конкурентна среда, в която са нужни експерименти и отваряне за иновации,  казва  председателят на \"Еко\" Оливер Зюме, цитиран в доклада. Според него компаниите в Германия \"не могат да си позволят\" да отлагат по-активното и решително внедряване на изкуствен интелект в различни сфери на дейността си.", "date": "2019.11.24", "title": "Изкуственият интелект може да изненада приятно Германия до 2025 г."}
{"url": "https://www.dnevnik.bg/sport/2019/11/24/3996277_kakvo_nosi_na_ungariia_futbolnata_revoljuciia_na/", "text": "Унгария откри официално новия си национален стадион \"Пушкаш арена\" преди седмица. В рекламния клип на съоръжението беше показан и министър-председателят на страната  Виктор Орбан , който играе с футболна топка. Това дойде сякаш да напомни, че именно Орбан е в основата на футболната революция, която тече в Унгария. Построяването на 65-хилядния \"Пушкаш арена\" струва 650 милиона долара, а стадионът ще приеме четири мача от Евро 2020. Това е поредното признание за страната. За близо десетилетие правителството похарчи повече от 2 милиарда долара само за футбол. Орбан дойде на власт през 2010 г., което беляза и началото на големите инвестиции в спорта. Само през 2018 г. инвестициите възлизат на 400 млн. долара, според данни публикувани от Унгарската футболна асоциация. Освен средствата, които се отпускат за футбол, Унгария беше домакин и на други големи надпревари. Страната прие световното първенство по плувни спортове през 2017 г. \"Той (Орбан) смята, че спортът е чудесен начин за подобряване на имиджа на страната\", казва Агостон Мраз, директор на Nezopont Group - тръст, който е близък до  управляващата партия \"Фидес\" . \"Говорим за цялостния ефект върху икономиката, туризма, медиите. Има едно мултиплициране. На практика ситуацията прилича много на периода, когато Унгария влезе във Формула 1 през 80-те години. Това имаше положителен ефект, който беше много по-дълбок от чисто спортната страна на нещата\". Според Мраз ефектът върху страната е много голям и напълно оправдава изразходените милиарди. Въпреки огромните средства и инвестициите, дивидентите на футболния терен все още не се забелязват. Унгария започна добре квалификациите за Евро 2020, но пропусна шанса за директно класирането, като през март  ще се бори с България в плейофи . Дни на отминала слава Унгарският футбол е на върха през 50-те години на 20 век, когато отборът доминира. По-късно през 70-те и 80-те националният тим също постига значителни успехи, участвайки на световни първенства. От тогава обаче унгарският футбол беше в забвение повече от 30 години. Единственият светъл лъч беше участието на Евро 2016 и достигането до осминафиналите. Клубните тимове също не се представят добре и могат да се похвалят само с две участия в групите на Шампионската лига, които обаче така и не успяват да преодолеят. Орбан, който е бил футболист, приема като лична мисия да промени ситуацията. Премиерът постави футболните клубове на водещо място и направи всичко възможно да им осигури първокласна инфраструктура на световно ниво.      Той дори основа футболна академия и професионален клуб в родния си град Фелчут, който е получил повече от 130 милиона долара под формата на държавни средства и частни дарения. Петер Креко от аналитичния център \"Политически капитал\", смята че това е погрешен ход. \"Държавните средства следват логиката на властта, а не ефективността и професионализма. Провалът е закодиран в тази система. Страната е заложница на хобито на своя лидер. Той може да продължи да прави това, докато избирателите не забележат, а и те започват да схващат колко големи средства се инвестират в спорта. Те обаче не им носят нищо\". Строеж на дузина стадиони При управлението на Обран Унгария се сдоби с десети нови стадиони от много високо ниво. Бяха построени още тренировъчни бази и редица малки игрища в по-малките населени места. Новият стадион \"Пушкаш арена\" беше открит на 15 ноември с приятелски мач срещу Уругвай. Стадионът е построен на същото място, където Унгария играе своите мачове в епохата, когато достига до финал на световното първенство през 1954 г. Тогава не е рядкост клубни тимове да играят пред 60 хиляди зрители. Сега най-популярният отбор в страната \"Ференцварош\" има средна посещаемост от 7600 души. В строежа на новия стадион е използван бетон от старото съоръжение, разрушено през 2015 г. Централният кръг е запазен на същото място, като има и редица други символики. Въпреки това \"Пушкаш арена\" среща и много противници, първо заради сумата от 650 милиона и второ заради неосъществения план, там да има зали и за други спортове.      \"Футболът е най-популярният спорт в страната\", каза шефът на кабинета на Орбан Гургели Гуляс. \"Да, може би ни се иска по-добър национален отбор, но в момента голяма част от средствата отиват за аматьорския футбол и за младежите. Инвестираме в бъдещето и се надяваме на най-доброто в предстоящия плейоф с България\". В радио интервю в петък Орбан обяви, че всички големи проекти на страната, включващи строителство са били критикувани, преди да бъдат реализирани. \"Може да е имало много спорове и противоборство дали се нуждаем от нов стадион. В крайна сметка, когато най-накрая го видяхме, всички останахме доволни. Наясно съм с дебатите, които има в обществото - същото беше с моста, сградата на парламента, театрите\", каза Орбан. \"Никога не ми е приятно да има противоречия, но аз винаги се придържам към едно решение, когато го взема. Така, когато то бъде изпълнено, всички ще ръкопляскат\".", "date": "2019.11.24", "title": "Какво носи на Унгария футболната революция на Виктор Орбан"}
{"url": "https://www.dnevnik.bg/bulgaria/2019/11/24/3996515_kratki_novini_mlada_jena_be_namushkana_sled_spor_vuv/", "text": "                         . Младо момиче е било намушкано с нож в нощния влак, пътуващ от Пловдив за Варна. Инцидентът е станал след спор, съобщи \"Нова телевизия\". Инцидентът станал в района на Стара Загора. Пострадалата е на 21 г. и е настанена в болница в тежко състояние. 20-годишен младеж е задържан. Близо два часа влакът е изчаквал край Стара Загора докато полицията извърши оглед. Интензивен трафик на границите с Гърция и Турция На границата с Гърция на пункт \"Кулата\" трафикът е интензивен на вход за товарни автомобили. Заради ремонтни работи там е възможно да има промени в организацията на движението на товарните автомобили през пункта. Трасетата ще се ремонтират поетапно, без да се спира преминаването на превозни средства, съобщават от пресцентъра на МВР. Интензивен е трафикът за товарни автомобили и на границата с Турция на пунктовете \"Капитан Андреево\" и \"Лесово\". На границата с Румъния трафикът е нормален на всички гранични контролно-пропускателни пунктове. От 08:00 часа заради технически причини ферибота на \"Никопол\" не работи и се препоръчват алтернативни маршрути.", "date": "2019.11.24", "title": "Кратки новини: Млада жена бе намушкана след спор във влак"}
{"url": "https://www.dnevnik.bg/bulgaria/2019/11/24/3996519_sindikatite_se_zakaniha_da_ne_dopusnat_oriazvane_na/", "text": "Ръководствата на КНСБ и КТ \"Подкрепа\" заявяват, че няма да допуснат с цената на всички допустими от закона средства да се орязват правата на работниците и служителите, когато техните работодатели не са изпълнили задължението си по закон да внесат дължимите осигурителни вноски и данъци, се казва в позиция на двата синдиката, изпратена до медиите. Те декларират това във връзка с продължаващото напрежение и споровете около плащането на първите три дни от временната неработоспособност на работещите, както и в контекста на появяващите се нови предложения на работодателските организации, в които се засягат правата на работещите. Макар че експертите на двата синдиката не допускат тази идея да се възприеме от страна на правителството или на Народното събрание, тъй като подобна практика няма никъде. \"Ползването на аргументи, произтичащи от задълженията на т.н. самоосигуряващи се лица са не само непрофесионални, но и крайно алогични, тъй като при тях става дума за личен ангажимент, ясно описан в КСО, тъй като те нямат работодател. И в този случай практиката по света е еднозначна – самонаетите/самоосигуряващи се лица изпълняват всички задължения по собственото си осигуряване и сами внасят за себе си съответните осигурителни вноски, дължими по закон. Поради това неизпълнението на задълженията за внасяне на осигурителните вноски при самоосигуряващите се влече санкция за самите тях. А нарушенията по отношение задълженията, свързани с осигуряването на работниците и служителите пораждат санкции за работодателите им\", посочват синдикатите. КНСБ и КТ \"Подкрепа\" са сформирали обща експертна работна група, която започва работа още от понеделник, за да направи собствено изследване и анализ на информацията и данните по темата в НОИ, НАП и НЗОК и да излезе със собствени заключения и препоръки по достъпа до обезщетения, документацията и контрола за установяване истинността на настъпването на риска временна неработоспособност. Лекарите предлагат да спрат да издават болнични Междувременно председателят на Българския лекарски съюз д-р Иван Маджаров каза по БНР, че след като проблемът с болничните са лекарите, те спокойно могат да спрат да ги издават. \"В не малко страни всеки работник има определен брой дни, които може да ползва за болнични, като само при влизане в болница и по-сериозно заболявания се взима бележка от лекар\", допълни той. Д-р Маджаров призова работодателите да намерят начин да контролират своите работници, когато са болни. \"Защо трябва лекарят да бъде намесен. Не е тайна каква огромна бройка работещи в точно определени сектори на икономиката се насочват в периоди, в които нямат работа, да бъдат издадени масово на групи работници болнични с цел спестяване на осигуровки, допълни той.", "date": "2019.11.24", "title": "Синдикатите се заканиха да не допуснат орязване на правата на работещите заради болничните"}
{"url": "https://www.dnevnik.bg/photos/snimka_na_denia/2019/11/24/3996524_snimka_na_denia_hubavo_e_da_sreshtnesh_sunarodnik/", "text": "В Исландия, на път за САЩ, се запознах с Васил от Плевен. Винаги е хубаво да срещнеш сънародник, когато си далеч от дома\". Снимка с този коментар пусна днес във \"Фейсбук\" премиерът Бойко Борисов. Той лети за САЩ, където утре ще има среща с американския президент Доналд Тръмп. Борисов е придружаван от двама вицепремиери и трима министри. Наред с обичайните коментари, с пожелания за успех и констатации колко е велик има и един по-сериозен: \"Прекрасно е, да. А той каза ли защо е далеч от България?\"", "date": "2019.11.24", "title": "Снимка на деня: Хубаво е да срещнеш сънародник далеч от дома"}
{"url": "https://www.dnevnik.bg/bulgaria/2019/11/24/3996527_los_bulgaros_tv_zapochva_izluchvane_ot_arjentina/", "text": "Първата българска телевизия в Латинска Америка започва излъчване от Аржентина, съобщи нейният създател Иван Цанков по време на 15-ата Световна среща на българските медии в Тирана, организирана от БТА, предаде агенцията. Тя се казва \"Лос Булгарос ТВ\" и ще тръгне в началото на следващата година. Първоначално телевизията ще излъчва 30-минутни предавания един път месечно, с тенденция да бъде увеличен обемът на програмата. Финансирането е изцяло частно. По време на панела \"Право на информация: Трансформации на медийните бизнесмодели след бума на безплатно съдържание\" Цанков припомни, че медийната сфера на Аржентина има ярка българска следа. Радиоразпръскването в началото на 20-те години е дело на един от пионерите в тази област. Той се казва Хайме Якелевич и е роден през 1896 г. в София. В началото на 30-те години вече притежава три радиоканала. Създава и първия аржентински телевизионен канал - \"Канал 7\", който съществува и до днес. В дискусията днес доц. Георги Лозанов посочи, че според него няма риск за журналистиката - професия на век и половина, която осигурява конституционното право на информация. \"След още една технологична революция ще има журналистика, която ще държи вниманието повече от 3 секунди\", смята експертът.", "date": "2019.11.24", "title": "\"Лос Булгарос ТВ\" започва излъчване от Аржентина"}
{"url": "https://www.dnevnik.bg/sviat/2019/11/24/3996529_britanskata_policiia_privleche_vtori_obviniaem_za/", "text": "Британската полиция е обвинила 23-годишния северноирландец Кристофър Кенеди в трафик на хора като част от разследването за смъртта на 39 виетнамци, намерени в камион край Лондон миналия месец, предадоха \"Ройтерс\" и \"Асошиейтед прес\", цитирани от БТА. Арестуваният на 22 ноември Кенеди ще бъде изправен в понеделник пред съд в Челмсфорд, графство Есекс, казаха от полицията. Кралската прокуратура е потвърдила обвиненията в заговор за организиране на трафик на хора с цел експлоатация и за улесняване на нарушение на британските имиграционни закони. На 23 октомври жертвите - 31 мъже и осем жени - бяха открити мъртви в контейнера на камион, паркиран в индустриална зона в Есекс, недалеч от доковете на река Темза. Към 25-годишния шофьор Морис Робинсън, също от Северна Ирландия, вече са повдигнати обвинения за 39 убийства, заговор за трафик на хора и пране на пари. В Република Ирландия е арестувано още едно лице по случая. Разследващите са установили, че шофьорът е докарал контейнеровоза до Пърфлийт, Англия, където натоварил контейнера с виетнамците, пристигнал по море от Зеебрюге в Белгия.", "date": "2019.11.24", "title": "Британската полиция привлече втори обвиняем за смъртта на 39 виетнамци в камион"}
{"url": "https://www.dnevnik.bg/sviat/2019/11/24/3996542_papata_v_nagasaki_i_hiroshima_atomnata_energiia_za/", "text": "Около 35 000 души се стекоха на бейзболния стадион в японския град Нагасаки за месата, която папа Франциск отслужи пред останките от дървена статуя на Дева Мария, спасена от разрушена от атомната бомба през 1945 г. катедрала, предаде Асошиейтед прес. Статуята, която е забележително запазена въпреки атомната експлозия, стоеше на олтара по време на днешната литургия, съобщи БТА. \"Тази страна познава както малко други унищожението, на което е способен човекът\", каза в проповедта си Франциск и припомни както за жертвите на атомната бомбардировка, така и за хилядите християни, избити заради вярата си при продължили над два века гонения в Япония. Искаме да следваме пътя им, да вървим по стъпките им и смело да изповядаме вярата, че любовта, дарена ни чрез жертвата за нас на разпънатия Христос, може да победи всяка омраза, егоизъм, присмех и изолация, каза Светият отец. При пристигането си тази сутрин на остро Кюшу, където се намира Нагасаки, аржентинският папа най-напред се помоли мълчаливо под проливния дъжд пред мемориала на жертвите на атомната бомбардировка в Парка на мира, а после положи венец от бели цветя, връчени му от оцелели, посочва Франс прес. От мястото, където на 9 август 1945 г. избухва атомната бомба, Франциск призова за премахване на ядрените оръжия и другите оръжия за масово унищожение. По-късно той положи втори венец пред паметника на 26-те мъченици от Нагасаки, разпнати през 1597 г., в началото на вълната от гонения, на които са подложени християните от японските владетели в течение на повече от две столетия. Примерът на мисионерите, мъчениците и т.нар. скрити християни, съхранили тайно вярата си жива с поколения, накарал младия свещеник Хорхе Берголио да иска да стане мисионер в Япония. На литургията си днес в Нагасаки папа Франциск се придвижваше с \"папомобил\", който не изпуска въглеродни емисии. Организаторите съобщиха, че той е използвал Тойота Мирай с водородно гориво. Със същия модел, оборудван с платформа и перила, той ще пътува и в Токио.      Опазването на околната среда е един от приоритетите на папата и това ще бъде една от темите, които той ще обсъжда в Япония. През деня папата се ръкува със сина на фотографа от американската морска пехота, направил снимката на момче, което носи на ръце мъртвия си брат след атомната бомбардировка. Тази прочута снимка, отпечатана на картички, съпътстваше антиядреното послание на Светия отец през 2017 година. Тайдж о'Донъл, син на Джоузеф о'Донъл, с окачен през врата фотоапарат, описа срещата като \"невероятно преживяване\". \"Използването на атомната енергия за военни цели е престъпление\", заяви папа Франциск при пристигането си в Хирошима - японският град, поразен при първата ядрена атака в историята, предаде Франс прес. \"Използването на атомната енергия за военни цели е престъпление днес повече от всякога и не само срещу човека и негово достойнство, а и срещу всяка възможност за бъдеще в нашия общ дом\", изтъкна Светият отец в послание, отправено от Мемориала на мира недалеч от мястото, на което на 6 август 1945 г. е хвърлена първата американска бомба, причинила смъртта на 140 000 души. Утре Франциск ще се срещне с пострадали от земетресението с магнитуд 9 и последвалото огромно цунами, които на 11 март 2011 г. отнеха живота на около 18 500 души и причиниха ядрено бедствие с тежката авария в АЕЦ \"Фукушима\".", "date": "2019.11.24", "title": "В Нагасаки и Хирошима папата осъди използването на атомна енергия за военни цели"}
{"url": "https://www.dnevnik.bg/sport/2019/11/24/3996554_kristofersen_specheli_purviia_slalom_za_sezona_v/", "text": "Норвежецът Хенрик Кристоферсен спечели първия слалом при мъжете, валиден за  Световната купа по ски  алпийски дисциплини. Той триумфира в старта в Леви, изпреварвайки с едва девет стотни Клеман Ноел от Франция. Стартът беше първи слалом след  отказването на Марсел Хиршер , който доминираше в дисциплината в последното десетилетие. В негово отсъствие надпреварата беше много оспорвана и предложи изненади. Победата е 19-а в кариерата на Принца на викингите. Последният слалом, който Кристоферсен беше спечелил беше в Кицбюел. След първия манш норвежецът беше едва четвърти зад Ноел, Дейв Райдинг и Рамон Ценхойзерн. При второто спускане Райдинг падна, а Ноел нямаше отговор на темпото на Кристоферсен и остана втори. Трети на подиума се качи Даниел Юл от Швейцария. В топ 10 влязоха още Ценхойзерн, Андре Мюре, Кристофер Якобсен, който беше с 51-и номер, Кристиан Хиршбюл, Линус Щрасер (47-и номер), Себастиан Фс-Солеваг и Манфред Мьолг.      Българите Алберт Попов и Камен Златков не успяха да се класират за втория манш. Попов караше с 21-ви стартов номер, но не се възползва от него. Условията бяха много тежки и Попов изостана с повече от две секунди, което му отреди 34-то място. Златков падна. Освен Попов за втория манш не се класираха големи имена като Джулиано Рацоли, Жан-Батист Гранж и изненадващо Алекси Пинтюро. Французинът, който спечели гигантския слалом в Зьолден, не караше във втори манш за пръв път от миналогодишния слалом в Леви, когато падна. За пръв път от 2014 г. Пинтюро, който е фаворит за Големия кристален глобус, не успява да запише достатъчно добро време, след като е завършил първия манш. Преди пет години това отново се случи в Леви, което е най-неуспешното състезание за французина.", "date": "2019.11.24", "title": "Кристоферсен спечели първия слалом за сезона в Световната купа"}
{"url": "https://www.dnevnik.bg/sviat/2019/11/24/3996565_poroi_ubiha_dvama_dushi_vuv_franciia_i_otnovo/", "text": "Проливните валежи доведоха до сериозни наводнения във Френската ривиера, вследствие на които двама души загинаха, а няколко са в неизвестност, предадоха \"Франс прес\" и \"Асошиейтед прес\", цитирани от БТА. Наводненията изкорениха дървета и причиниха спиране на електрозахранването на хиляди домове. Летището на Ница за кратко спря да работи, реки излязоха от коритата си и сирени се задействаха днес в градове, разположени на средиземноморския бряг. Френските медии разпространиха кадри как автомобили плават по наводнени улици.      Кораб спаси трима души от удавяне край бреговете на град Льо Мюи, но потъна преди да достигне сушата и един от спасените загина, съобщиха властите на департамента Вар. Друг човек бе намерен мъртъв в автомобил в град Кабас. Кметът на Ница Кристиан Естрози заяви, че властите издирват двама души, които са в неизвестност. Националната метеорологична служба на Франция обяви, че регионът на Ривиерата за 24 часа е поел количество валежи, еквивалентно на средното количество валежи за два месеца.      В няколко региона на Северна Италия и днес продължиха проливните валежи, които започнаха преди около две седмици, предаде \"Франс прес\". Десет дни след безпрецедентното наводнение във Венеция в града тази сутрин нивото на водата отново се покачи. То достигна 130 см над морското равнище. Въпреки това повишаването е далеч под рекордните 187 см над морското равнище, които бяха регистрирани на 12 ноември и причиниха едно от най-сериозните наводнения в историята на града. В италианската област Пиемонте също имаше силни валежи, като най-сериозно бе положението в района на Алесандрия (южно от Торино), където бе наредена евакуацията на 200 души, 600 души останаха откъснати от света заради наводнения, а една жена е в неизвестност. Област Лигурия също бе сполетяна от наводнения, заради които бе затворена магистралата между Генуа и разположения близо до границата с Франция град Вентимиля. На север, в област Вале д'Аоста, бяха евакуирани 500 души след затварянето на няколко пътни артерии в региона заради опасност от лавини.", "date": "2019.11.24", "title": "Порои убиха двама души във Франция и отново наводниха Венеция"}
{"url": "https://www.dnevnik.bg/sviat/2019/11/24/3996511_sreshtata_borisov-trump_-_vajna_no_i_v_mnogo_delikaten/", "text": "Добре, че Руди Джулиани не е посещавал напоследък България и не е разговарял по телефона с управляващите и американските дипломати в България (или поне не знаем за такива разговори). Добре, също така, че бившият вицепрезидент Джо Байдън - или някой високопоставен американец или негов близък - няма бизнес интереси в България. Защото предстоящата в понеделник среща на президента Доналд Тръмп с премиера Бойко Борисов в Белия дом щеше да изглежда много по-различно. Безспорно, България дължи в значителна степен днешната си демокрация на САЩ и на това, което продължават да правят в тази посока американски държавни и неправителствени институции и обикновени граждани. Това е най-важният гарант на националната ни сигурност през Северноатлантическия съюз, а български офицери и армията като цяло се обучават за сметка на американските данъкоплатци. Десетки хиляди българи имат работа благодарение на 4.5 млрд. лв преки чуждестранни инвестиции, дошли от САЩ, което прави страната шестият по големина инвеститор в българската икономика. В този смисъл срещата в понеделник в Белия дом е важно двустранно събитие най-вече заради възможността за личен контакт между най-влиятелните хора в управлението и политиката на двете държави. То не бива да се подценява, но и не бива да се надценява заради всичко, свършено от хората, работещи в институциите и администрацията. Също така, това е и една много деликатна среща.      През последните седмици един след друг американски дипломати и бивши съветници на президента твърдят, че - поне в случая с Украйна - поканата за чуждестранни лидери в Белия дом се е превърнала в \"актив\", в средство за постигане изпълнението на определени условия от личен политически интерес, които президентът поставя. Доналд Тръмп и екипът му категорично отхвърлят това. \"Това не е възнаграждение за покупката на бойните самолети F-16\",  изтъкна  в петък американският посланик Херо Мустафа за предстоящата среща Тръмп-Борисов. Това изречене не е в официалната версия на нейното слово, но тя го включи още в самото начало и направи пауза, за да го подчертае. Защото в София има и хора, които възприемат визитата точно в този контекст - на т.нар. транзакционна политика и дипломация. Казано с подсилени краски, Борисов купува американско оръжие за милиарди и получава покана за Белия дом, обещава там да купува американски втечнен природен газ и още оръжие - получава похвала, че е лидер за пример и уважаван на Балканите и в Европа. В крайна сметка, заради сделките двустранните отношения се подобряват, а дали това се случва и с демокрацията в страната, излязла от комунизма преди 30 години, остава друг въпрос. Подобно на случилото се с премиера Виктор Орбан при визитата му във Вашингтон в средата на май.      Последен от Източна Европа Посещението на Борисов би трябвало да е кулминацията на сегашната фаза от политическата му кариера. То обаче е предшествано от продълшителна пауза - последната визита на български премиер в Овалния кабинет бе през 2012 г., тогава Барак Обама покана Борисов. Приключилият тази година мандат на посланик Ерик Рубин е един от малкото в двустранните отношения, в които не е имало покана към София за подобна среща. Срещата с Тръмп е и последната за лидер на страна от Източна Европа и този факт е показателен, макар че и не бива да се правят някакви грандиозни заключения. Американският президент се срещна първо с полския президент Анджей Дуда през юли 2017 г., последваха тримата президенти на балтийските републики (април 2018 г.), чешкият премиер Андрей Бабиш (март 2019 г.), словашкият му колега Петер Пелегрини (май 2019 г.), румънският президент Клаус Йоханис (август 2019 г.) и Виктор Орбан (октомври 2019 г.). Бурни дни във Вашингтон Но визитата се случва в безпрецедентни от десетилетия времена в САЩ, в които не само че президентът е подложен на импийчмънт в Конгреса заради начина, по който води външната политика, но и има шеметна динамика на събитията и все по-разгорещени страсти година преди президентските избори. Само тази седмица американски дипломат описа пред Конгреса под клетва как посланикът в ЕС Гордън Сондланд казва на Тръмп \"Зеленски ще направи всичко, което поискате\" и дипломатическите канали са заобикаляни от него и още двама довереници на президента, наричани \"Тримата амигоси\".      Ключов бивш съветник на Белия дом за Русия разказа как доскорошният съветник по националната сигурност Джон Болтън е бил стъписан от подобно поведение по време на среща в Киев и е настоял веднага да бъде информиран правният отдел на Държавния департамент, че няма нищо общо с това, което мнозина смятат за проблемни и може би незаконни действия на Тръмп. В събота Болтън обяви, че си е върнал контрола над личния си профил в \"Туитър\", който Белият дом не му е давал (но компанията \"Туитър\" му е възстановила) след като по настояване на президента подаде оставка на 10 септември. \"От страх какво може да кажа? За спекулиращите, че съм се скрил - ще ви разочаровам. Президентският пост и контролът над двете камари на парламента ще бъдат решени след по-малко от година. Време е да говорим отново!\", написа той. Болтън е заклет републиканец, но много е вероятно доста хора - в Белия дом и опоненти на Тръмп - са изтръпнали или са се развънлували от думите му какво има да каже. Безпрецедентни времена за дипломатите Това не са и най-леките времена за американските дипломати. Посланик Херо Мустафа, за която това е първото подобно назначение и зае поста си преди месец в София, описа с оптимизъм в първата си програмна реч пред Американската търговска камара приоритетите за следващите 3 години от мандата. Сред тях са и призивът за значителен напредък на България във върховенството на закона, борбата с корупцията и медийната свобода. За Белия дом този възможен акцент в разговорите Тръмп-Борисов се появява, само след като журналисти попитат дали ще присъства в разговора им. Показателно е също какво казва за ситуацията Ерик Рубин, предшественикът на Мустафа. В  публикация  на \"Вашинтон пост\" от 14 ноември са цитирани следните негови думи: \"Мисля, че е справедливо да кажем, че за последните 70 години от времената на Маккартизма, това е най-тревожният и най-трудният период за нашите членове.\" Рубин е президент на AFSA, сдружение, представляващо интересите на дипломатическите служители на САЩ, и припомня началото на 50-те години, когато антикомунистическата истерия в родината му особено силно засяга Държавния департамент. Разликата е, че този път дипломатите са викани на изслушвания в Конгреса не да се защитават лично, а по-скоро като защитници на професионализма в министерството.      Но асоциацията на Рубин е изправена и пред непозната територия, на която трябва да брани членовете си, попаднали между интересите на демократи и републиканци конгресмени и сенатори, Белия дом и медиите. \"Колегите ни се оказаха в безпрецедентна ситуация, когато в някои случаи са извикани да свидетелстват в Конгреса, но имат изрично нареждане от своя работодател - изпълнителната власт - да не сътрудничат на разследването. Едва ли някой би искал да е на тяхно място, а и не си спомням отдавна да е имало подобно нещо\", обяснява бившият посланик в България. \"Никога не сме се занимавали с правна защита в такива мащаби\", доълва президентът на AFSA, който припомня, че по времето на маккартизма това сдружение без партийни симпатии не е защитило членовете си и това няма да се повтори. Той изтъква, че колегите му са свидетели, а не обвиняеми, но и че те се нуждаят от адвокати. Организацията събира десетки хиляди долари за хонорари на адвокати, работи с десетки кантори и призовава, където е възможно, тази помощ да е безплатна, казва Рубин, дипломат с 34-годишна кариера. Стотици бивши дипломати и служители на Агенцията за международно развитие критикуват отношението към свои колеги, включително доскорошният посланик в Киев Мари Йованович. Сред тях е и бившият посланик в София Нанси Макълдауни, чест коментатор за Си Ен Ен на изслушванията в Конгреса. В момента тя ръководи магистърска програма за дипломати в Джорджтаунския университет във Вашингтон. Преди това бе директор на Дипломатическия институт (основният федерален център за обучение и квалификация на служители за външната политика) и на Националния център за подготовка на дипломатически кадри.      Кои са основните теми на срещата Тръмп-Борисов Те бяха обявени на няколко пъти през последните дни и са основно две - енергийна независимост от Русия (включително покупка на американски втечнен газ чрез внос през интерконектора с Гърция и неизветен засега експертен интерес към АЕЦ \"Козлодуй\" и проекта за нова АЕЦ в Белене) и увеличаване покупките на въоръжение (това е официален ангажимент на България чрез програмата до 2024 г. да постигне поне 2% от БВП да отиват за отбрана). Малко по-широкият кръг включва сигурността в района на Черно море, борбата със зловредното чуждестранно влияние, подкопаващо демокрацията в България (обикновено под това се имат предвид действията на Русия - бел.ред.). В българската делегация са вицепремиерите Красимир Каракачанов, който е и министър на отбраната, и Томислав Дончев, както и министрите на финансите и икономиката Владислав Горанов и Емил Караниколов. Показателно е отсъствието на външния министър Екатерина Захариева, която е и вицепремиер по правосъдната реформа. Каракачанов не е сред най-ентусиазираните привърженици на раздялата със съветската бойна техника и модернизирането на армията и не прикрива често антиевропейските си разбирания като лидер на националистическа партия в управляващата коалиция. Преди дни той награди посмъртно български военен разузнавач, изпратен в Турция на 27 години, разкрит и арестуван две години по-късно и разменен през 1964 г. срещу български граждани от турски произход, обвинени в шпионаж в полза на Турция. В момента това едва ли е най-приятелският жест към страна, партньор в НАТО, а и не е ясно как се вписва в одобряването от България през 2008 г. на  Пражката декларация , с която комунистическият режим се осъжда като престъпен. Каракачанов - самият той вербуван през май 1989 г. за агент на Шесто управление на ДС, заяви тази седмица, че прави крачка към прекратяване на \"отричането, обругаването и оплюването\" на голяма част от офицерите, служили във военното разузнаване на НРБ. Докато награждаваше един от тях, работил по времето на Вълко Червенков, когато безспорно данните му са отивали директно и в СССР, министърът на отбраната посочи, че за него нямало значение за коя историческа епоха са работили \"тези герои\". Той каза и кой оплювал: \"Тези, които се опитаха за 30 години по всякакъв начин да ни промият съзнанието като народ, за пореден път ни слагат някакви нови идеологически ценности така, както се правеше и след 9 септември. За мен няма разлика дали в името на пролетарския интернационализъм или на глобалния либерализъм промиваш съзнанието на своя народ и го обричаш на самозабвение и унищожение\". В посолството в София сигурно си дават сметка, че това са думи за вътрешнополитическа употреба. Но този министър ще седне в понеделник да разговаря във Вашингтон със същите, които защитават споменатите \"нови ценности\". Присъствието на вицепремиера Томислав Дончев не е съвсем ясно, тъй като той по принцип отговаря за еврофондовете. Но той е също така и т.нар. контактна точка и координатор на създаденото през април правителствено звено за борба с дезинформацията. То трябва да е част от базираната в Брюксел Система на ЕС за бързо предупреждение за случаи на дезинформация, манипулиране на обществени дискусии, промяна на дневния ред на обществата и др. Според  \"Свободна Европа\"  то работи \"когато може\" и \"ако има време\", не е ясно колко сигнала е пратило до Брюксел. Работата му не се улеснява и от това, че ВМРО е чест източник на позиции и призиви за действие, които понякога трудно се отличават от приличащи на \"хибридни\" акции или съвпадат с много от исканията им.      Енергетиката пред изясняване на бъдещето Министрите на финансите и икономиката Владислав Горанов и Емил Караниколов вероятно са включени заради разговори за възможни инвестиции в отбраната или икономиката и за развиването на енергйните връзки по границите с Турция и Гърция и продължаването им през западната и северната граници на България. Премиерът Борисов многократно повтори през последните дни, че едва ли не от 2020 г. България ще е готова за енергийна независимост. Той обаче говори за интерконектора с Гърция - проект на близо 10 години, който освен това е само инфраструктура, за чието използване са нужни газови договори за доставки извън тези от Русия. Зачестиха посещенията в Азербайджан, Катар и Израел - потенциални източници на втечнен газ, а разговорите във Вашингтон може значително да внесат яснота по този въпрос и за американското участие. Но го няма министърът на енергетиката Теченужка Петкова, а ще е любопитно какви ще са реакциите на САЩ за свързването с \"Турски поток\" и напредването на проекта АЕЦ \"Белене\" - безспорно затвърждаващи руското господство в този сектор. Газопроводът от турската до сръбската граница още не е готов, а над \"Турски поток\" е надвиснала заплахата от американски санкции. Представител на Белия дом каза в петък на въпрос за \"Турски поток\", че \"е важна енергийната независимост и очакваме да обсъдим този въпрос с България\". В неделя сенаторът републиканец Джим Риш, председател на сенатската комисия по международни въпроси, съобщи, че към бюджета за отбрана на САЩ за 2020 г. ще бъде добавен текст за болезнени санкции срещу компаниите, изграждащи \"Северен поток 2\". Той приличал по дух на закона \"За енергийната сигурност на Европа\" и за положенията му имало консенсус в двете камари на парламента. В предишен проект на Камарата на представителите е включен и \"Турски поток\", което означава, че ако се стигне до помирителна комисия между двете камари, и този руски проект може да попадне под американски санкции. Върховенството на закона, медиите, корупцията Темата за върховенството на закона, корупцията и свободата на медиите бе посочена от високопоставен представител на Белия дом в конферентен разговор с журналисти в петък. Но това не стана при представянето на предстоящите разговори, а когато журналистът Тод Принс от \"Радио свободна Европа\" повдигна въпроса за  коментара  на бившия посланик в България Джеймс Пардю. \"Вие споменахте, че ще подпомагате просперитета на България, а очевидно привличането на инвестиции зависи от борбата с корупцията\", допълни журналистът. \"Благодаря, мисля, че отговорихте на този въпрос вместо мен\", каза представителят на Белия дом. \"Очевидно, намаляването на корупцията и наличието на законови структури за борба с нея са ключови за бъдещия просперитет чрез привличане на инвестиции и партньорство от международни ябизнес. И със сигурност това ще е нещо, което президентът би искал да подчертае.\" Понеже от Белия дом изтъкнаха най-вече партньорството в сигурността, източния фланг на НАТО, модернизирането на армията и енергийната сигурност, друг журналист попита какво имат предивд, когато говорят за \"контриране зловредното влияние, заплашващо суверенитета на България\".", "date": "2019.11.24", "title": "Срещата Борисов-Тръмп - важна, но и в много деликатен момент"}
{"url": "https://www.dnevnik.bg/photos/2019/11/24/3996479_fotogaleriia_angelite_na_victorias_secret_prez_godinite/", "text": "През миналата седмица модната компания Victoria's Secret отмени тазгодишното си ревю, известно с обсипаните с ценни камъни сутиени и ангелски крила, носени от моделите. Victoria's Secret започна да губи клиенти, след като жените започнаха да преминават към по-евтини и спортни сутиени на марки като Aerie или Savage X Fenty на певицата Риана. Ниските продажби се отразиха на L Brands, която регистрира нетна загуба от 252 млн. долара в третото тримесечие на 2019 г. Аудиторията на шоуто също намаля в последните години – миналата година то бе гледано от 3.3 млн. американци в сравнение с 12-те млн. от първото му излъчване през 2001 г. Дневник събра снимки през годините от ревютата на Victoria's Secret. На снимката: Адриана Лима, Лили Доналдсън, Алесандра Амброзио,Тейлър Хил и Марта Хънт в Париж през 2016 г.", "date": "2019.11.24", "title": "Фотогалерия: \"Aнгелите\" на Victoria's Secret през годините"}
{"url": "https://www.dnevnik.bg/gradska_sreda/2019/11/24/3996569_losho_upravlenie_na_vodite_na_vsichki_niva_e/", "text": "Много лошо управление на водите на всички нива е основната причина за въвеждането  на воден режим в Перник , каза днес по Би Ти Ви бившият екоминистър Евдокия Манева. Като други фактори тя посочи липсата на контрол, ниска квалификация на работещите във ВиК, партийна намеса в кадровата политика в дружеството и ниската култура на хората за опазване на природните ресурси. Манева подчерта, че не сушата е виновна, както се твърди. На въпрос кой трябва да носи отговорност за станалото тя обобщи: Всички от ВиК, през предишния кмета, областния управител до контролните органи и министрите на екологията и регионалното развитие. Евдокия Манева изрази надежда, че този път водният режим за Перник няма да продължи две години, както при въвеждането на предишния през 1993 година. За момента единственият санкциониран е управителят на ВиК-Перник, в което държавата чрез МРРБ държи 51%.  Той беше уволнен през тази седмица . Проверки по казуса извършват още  прокуратурата  и  Комисията за енергийно и водно регулиране . В отговор на въпрос на омбудсмана Диана Ковачева  от КЕВР посочват , че на база получените от ВиК данни още от юли се забелязва трайно намаляване на водата в язовир \"Студена\", който снабдява Перник с вода, но мерки за намаляване на консумацията не са взети. Черпеното количество е едно и също чак до края на октомври, като питейна вода е ползвана включително от \"Стомана индъстри\" и \"Топлофикация-Перник\".", "date": "2019.11.24", "title": "Лошо управление на водите на всички нива е причина за режима в Перник, смята Манева"}
{"url": "https://www.dnevnik.bg/sviat/2019/11/24/3996571_miliarderut_maikul_blumburg_se_kandidatira_za/", "text": "Милиардерът Майкъл Блумбърг, който на конгреса на Демократическата партия през 2016 г.  нарече Доналд Тръмп мошеник , се кандидатира за президент. Той ще се бори за номинация на демократите, макар да се включва сравнително късно в състезанието. След по-малко от година американците ще гласуват за нов президент и състав на двете камари на парламента, а преди дни от екипа на Блумбърг заявиха, че той е притеснен от доминирането на опозиционния лагер от прекалено леви кандидати като Бърни Сандърс и Елизабет Уорън. Затова се смята, че 77-годишният бивш кмет на Ню Йорк е решил да промени позицията си от март, когато каза, че няма да се кандидатира, и да подсили лагера на умерените гласове в състезанието за Белия дом. \"Кандидатирам се за президент, за да победя Доналд Тръмп и да възстановя Америка. Не можем да си позволим още 4 години безотговорни и неморални действия на Тръмп\", каза Блубмърг, който има и влиятелна медийна компания. Според сп. \"Форбс\" той е осмият по лично богатство американец с 53.4 млрд. долара. Това му дава предимство за финансира сам кампанията си и да излее в нея стотици милиони за купуване на реклама и наемане на екип. В четирите най-оспорвани между демократи и републиканци щати той обяви в началото на месеца онлайн кампания срещу Тръмп на стойност 100 милиона долара. Блумбърг може да спечели избиратели, които не харесват призиви на Уорън за облагане на най-богатите и финансиране от данъкоплатците на безплатно обучение в колежите и здравеопазване за всички. Възможно е вече да има симпатизанти заради благотворителността си в полза на кампании за борба с климатичните промени, предизвикани от човека, и за овладяване на насилието с огнестрелно оръжие в САЩ чрез по-ограничаващи закони. Той е подал заявление за кандидат за президент в четвъртък, както и документи за предварителните избори на демократите в Алабама и още 4 щата. Блумбърг ще трябва да преодолее значителни предизвикателства заради късното си включване и тепърва ще трябва да сглоби предизборен щаб броени седмици преди първите избори за партийни номинации. Затова той прибягва до необичайна стратегия да пропусне първите 4 щата, където от 3 февруари се гласува, и да се фокусира върху т.нар. супер вторник на 3 март, когато за кандидат на демократите срещу Тръмп гласуват 15 щата и територии плюс американците в чужбина. Никой досега не е прилагал подобна стратегия. На Блумбърг няма да му е лесно да спечели демократите, които не са във възторг от влизането на корпоративни милиони в политическите кампании. Той не бе посрещнат еднозначно и когато говори на конгреса през 2016 г. Освен това като кандидат президент ще привлече внимание към това какво е свършил като кмет на най-големия американски град (той първо се кандидатира през 2001 г. там като републиканец, е през 2009 г. се състезава като независим) и като ръководител от почти 40 години на собствена медийна корпорация. Напредналата му възраст същ още се обсъжда усилено, защото и другите кандидати са в неговата група - Тръмп е на 73, Уорън е на 70, Сандърс е на 76. Засега и повечето политически ангажирани демократи не споделят критиките му към водещите кандидати на партията. В края на октомври проучване показа, че три четвърти си харесват левите лидери и едва 16% искат нещо различно.", "date": "2019.11.24", "title": "Милиардерът Майкъл Блумбърг се кандидатира за президент на САЩ"}
{"url": "https://www.dnevnik.bg/sviat/2019/11/24/3996573_boris_djonsun_obeshta_brekzit_do_koleda/", "text": "Британският премиер Борис Джонсън обеща днес, че ще има Брекзит, без повече отсрочки и заяви в предизборния манифест на Консервативната си партия, че ще внесе споразумението за излизане на Обединеното кралство от ЕС в парламента преди Коледа. По-малко от три седмици преди британците да бъдат призовани да гласуват на парламентарните избори, насрочени за 12 декември, управляващите консерватори и опозиционната Лейбъристка партия се опитват да спечелят гласоподавателите с различни виждания за бъдещето на страната, но и едните, и другите обещават да увеличат разходите, отбелязва Ройтерс. Манифестът на Джонсън цели да открои разликата с програмата на лейбъристите, които искат да вдигнат данъците за богатите и бизнеса. Сегашният премиер обеща да не увеличава налозите, ако консерваторите спечелят вота, съобщи БТА. Ще съгласуваме ново търговско споразумение през идната година и то ще бъде такова, че да засили позициите на страната ни, и няма да удължаваме преходния период след декември 2020 година, каза Джонсън днес в Телфорд, графство Шропшър. При пристигането си в Телфорд Джонсън бе приветстван от привърженици, които скандираха: \"Борис\", но малко по-встрани протестиращи викаха: \"Лъжец, лъжец\". Единствената възможност да има Брекзит е Консервативната партия да бъде в парламента, се посочва още в предизборната програма, представена от Джонсън. В нея се допълва, че при победа на консерваторите на изборите през декември споразумението за \"развод\" с Европейския съюз ще бъде внесено в парламента до края на годината, а до 31 януари 2020 година страната ще напусне Евросъюза. Лидерът на консерваторите обещава на британците да превърне Обединеното кралство в \"най-доброто място на света\" - с по-сигурни улици и по-чист въздух, ако те му осигурят мнозинство и отстранят съперника му Джеръми Корбин, лидера на Лейбъристката партия, съобщи АФП. \"След Брекзит ние ще станем свидетели на приливна вълна от инвестиции в страната\", заяви Джонсън. \"След Брекзит ще можем да насочим сърцата и умовете си към приоритетите на британския народ\", добави премиерът. Според проучване на общественото мнение, публикувано от в. \"Индипендът\" на страницата му в Туитър, подкрепата за Консервативната партия е 41 на сто, а за лейбъристите - 30 на сто, съобщи Ройтерс.", "date": "2019.11.24", "title": "Борис Джонсън обеща Брекзит до Коледа"}
{"url": "https://www.dnevnik.bg/analizi/2019/11/24/3996392_korupcionniiat_otechestven_front/", "text": "                         През седмицата ГЕРБ и така наречените патриоти предложиха действащия главен прокурор за председател на Комисията за противодействие на корупцията и за отнемане на незаконно придобито имущество (КПКОНПИ). ДПС се присъедини към номинацията с изразителен глас на подкрепа. Изборният процес ще бъде спокоен и без инциденти – страхът главният прокурор да не извади нещо от миналото и настоящето на българските политици ги прави повече от кротки и зависими. Управляващите не смеят да оставят Сотир Цацаров извън играта. Мнимата опозиция в лицето на БСП не предлага алтернативна кандидатура. Само \"Воля\" на Марешки показва опозиционен активизъм със своя номинация. Иначе процедурата за избор на председател на КПКОНПИ е същата като тази за избор на членове на Висшия съдебен съвет, преписана е от Закона за съдебната власт с всичките ѝ несъвършенства. На практика реална проверка на качествата на кандидатите не може да се проведе, а дори и в предвиденото публично изслушване на кандидатите да се установи нередност няма как кандидатът да бъде отстранен. Остава да видим и сега ли Христо Иванов ще е виновен на управляващите. През 2013 г., в публичното пространство изтече  разговор  между Бойко Борисов, един от бившите му министри Мирослав Найденов и прокурорът Николай Кокинов. Тогава Кокинов каза към Борисов по адрес на Цацаров: \"Не ми се подсмихвай! Ти си го избра.\" Очевидно сега ще следва епизод 2 \"Ти си го преизбра\". Българската прокуратура, призвана да бъде независима по Конституция като част от съдебната власт 7 години се управлява от човек, близък до партия ГЕРБ. Сега през следващите 6 години партийният фаворит Цацаров ще бори корупцията по високите етажи на властта от друг държавнически пост. Това обяснява защо липсват годни обвинения на прокуратурата, които да доведат до осъдителни присъди срещу политици в съда. Дори убийството на дете от родителя му – вече бивш министър на транспорта, не беше достатъчно убиецът да бъде обвинен и съден. Така Цацаров ще си тръгне от прокуратурата без оценка и проверка на мандата си, а обществото няма да научи какви са реалните проблеми за разкриваемостта на престъпленията. Почти сигурният му наследник Гешев ще наследи и вероятно ще завещае същата административна машина. А иначе Цацаров е началник в съдебната власт от 1996 г., когато оглавява районния съд в Асеновград. Кариерата му като юрист започва веднага след завършването през 1991 г., значи Цацаров почти цял живот е началник, а за това се изискват също умения – най-малкото способност за сближаване с всеки силен на деня. И дотук казаното е проблем, но още по-същественото е как Цацаров обикаля по партийни срещи вчера и днес, уреждайки си поредния висок пост, още в позицията си на главен прокурор. За да запази от още по-силно сриване поуронения престиж на съдебната власт можеше поне да излезе в отпуск. Представяте ли си в друга държава главният прокурор да обикаля по срещи с партийни лидери. От предприсъединителните години на българското присъединяване към ЕС реформата на прокуратурата е отбягвана тема. За да не се случи изсветляването на тази институция се измисляха всевъзможни глупави ходове. Родиха се набор от излишни институции с неясна цел. КПКОНПИ е техният събирателен образ след като в нея се вляха БОРКОР, дирекция от ДАНС и Сметната палата, комисията на Златанов за поръчково установяване и неустановяване на конфликт на интереси. Освен че е скъпо начинание, КПКОНПИ е откровено вредна. Фиаското на Златанов от 2013 г. бе повторено с фиаското на Пламен Георгиев и неговата тераса от пролетта на тази година. Това е показателно за умението на ГЕРБ да гради държавна власт. Замисълът, правомощията и ресурсите на КПКОНПИ не са такива, че реално да бъде инструмент на държавата за решаване на проблемите с престъпността и корупцията, по-скоро е удобен инструмент за политически репресии. Начинът на формиране управлението на КПКОНПИ позволява председателят ѝ да бъде избран с обикновено мнозинство от Народното събрание, тоест по волята на управляващата партия се решава всичко. Как да очакваме председателят ѝ като ръководител на КПКОНПИ да се изправи срещу тези, които са го избрали, как да посегне на своите. Преди 2018 г. поне управлението на Комисията бе своеобразен триумвират, излъчван от президентството, Народното събрание и премиера. Понастоящем КПКОНПИ смесва в себе си функции, присъщи на полицията - хем взаимодейства с прокуратурата, хем я сезира при съмнения за извършени престъпления, хем е административен орган по превенция и анализ, хем анализира законодателство, пристъпва към отнемане на имущество и е в страна в един такъв процес. Нещо безкрайно всевластно и съвсем безконтролно. Тази квазиполиция и квазипрокуратура с лекота, без наказателна санкция, може да пристъпи към конфискация на имущество. Единствената ѝ спирачка е решение на съда, но с оглед овладяването и на съда от политиката КПКОНПИ би могла да се разправи с всекиго. Така това оръжие, сложено в ръцете на криминалните политически елити, става средство за разчистване на сметки и крадене на бизнеси вместо оръдие за налагане на някакъв оправдан от правото ред. Има нужда от преосмисляне и процесуалният ред, по който производството за отнемане се развива. Към настоящия момент то е смесица от три производства в трите си различни фази. Първата,  , включва проверка на доходи и имущество. Втората, преди искането за започване на производство по отнемане, е  и започва с налагането на обезпечителни мерки. Третата, същинското производство по конфискация, е  , защото лицето търпи санкционна мярка по отнемане, но производството се развива пред гражданския съд. Когато делото е в гражданския съд, а не в наказателния и административния, например, това означава, че има равнопоставеност на доказването. Как обаче може един човек да доказва със същата степен и сила като един държавен орган, на който му се плащат заплати и разполага с неограничен ресурс, за да върши тази работа? Който е писал закона по този начин, или го е направил преднамерено знаейки колко силна репресивна машина създава, или го е направил от неграмотност. Безспорно, през 90-те години, а и днес се рои криминален елит, а оттам и криминални активи и у нас има нужда това да бъде разследвано, доказано и санкционирано. Но да не забравяме, че основен способ за това е именно прокуратурата. Да не забравяме, че един твори репресивни органи, но обикновено друг ги ползва. Все в някакъв момент сегашната политическа конфигурация ще се размести, политиците ни не са толкова добри балетисти върху тънкия лед от зависимости, присвоявания, лобизъм и откровена кражба на обществените финансови ресурси. И тогава днешните творци на КПКОНПИ ще са утрешните ѝ жертви. Помним какво стана през 2013 и 2014 г., когато ГЕРБ слезе от сцената.", "date": "2019.11.24", "title": "Корупционният отечествен фронт"}
{"url": "https://www.dnevnik.bg/bulgaria/2019/11/24/3996370_nai-cheteneto_v_dnevnik_promenial_li_e_neshto_hristo/", "text": "                         1 . Нищо не съм променял с Борисов, подадох си оставката  (52 714 прочитания) 2.  Три хиляди евро месечна заплата в Германия - много или малко е това  (52 468) 3. Борисов към работещите на \"Хемус\": Още веднъж ме скарайте с еколозите и ще видите какво ще ви направя  (41 902) 4.  България заприлича на латиноамериканска страна по качество на живот  (34 763) 5.  Къде бяхте, когато педиатрите протестираха, за да имат възможност да лекуват  (23 708) 6.  Тео Ушев призова българите: Сритайте задниците на политиците, ще победим  19 600) 7.  След Брекзит имигрантите от ЕС ще плащат повече и ще чакат 5 г. за достъп до помощи  (19 521) 8.  Разкрихме обширна шпионска операция на Русия, обяви Сърбия  (19 236) 9.  Адвокати: Незабавни оставки на Кирилов и Гешев и сезиране на КС  (19 002) 10.  Президентът за назначаването на Гешев: Ще се произнеса в обозрим срок  (16 844)", "date": "2019.11.24", "title": "Най-четенето в \"Дневник\": Променял ли е нещо Христо Иванов с Борисов"}
{"url": "https://www.dnevnik.bg/analizi/2019/11/24/3996386_koi_i_kolko_sa_raboteshtite_bedni/", "text": "                         В социалната политика, едно от понятията, с които се спекулира най-често, е \"работещ беден\", най-вероятно поради обяснимата несправедливост някой да работи, а да не може да свързва двата края. Към объркването около това понятие се добавя и обстоятелството, че битуват няколко различни  определения , според които броят на работещите бедни в България варира в рамките на стотици хиляди души. По тази причина ще разгледаме основните характеристики на работещите бедни въз основа на последните достъпни данни за 2017 г. от изследването на доходите и условията на живот (EU-SILC) на НСИ и Евростат. За да попадне някой в групата на работещите бедни, е необходимо да отговаря на две условия – да работи на пълно или непълно работно време и да е част от домакинство с доход под 60% от медианния за определената година (повече за бедните домакинства и техните особености  тук ). Към 2017 г., от когато са последните достъпни микроданни на EU-SILC, на това определение отговарят около 378 хиляди души (16+ години), или около 12% от всички заети, в това число и работещи хора извън трудоспособна възраст. На първо място, Този дисбаланс е до голяма степен обясним, тъй като в бедните семейства много често само единият от възрастните работи и това много по-често са мъжете, докато жените са безработни или неактивни и се грижат за зависимите деца или възрастни. Този извод до голяма степен се потвърждава и от разпределението на работещите бедни според размера на домакинството (графика 1). Повечето са концентрирани в домакинства с поне трима членове, което насочва към домакинство с един работещ (най-вероятно заплата около минималната), безработен възрастен и зависими деца. При домакинствата с един човек, който е работещ беден, става дума за зает на непълно работно време, а при тези с двама – за съжителство на зает и безработен/неактивен, или един зает със зависимо дете или пенсионер.      Също като при бедността като цяло, работещите бедни имат ясно изразен образователен профил (графика 2). Почти всички са завършили някаква форма на училищно образование, най-често осми или 12-и клас. Малкият дял на работещите бедни с начално или по-ниско образование е до голяма степен очакван, тъй като за тях е много вероятно да са бедни, но да останат изцяло извън заетост, т.е. да са неактивни или безработни. Обратно, висшето образование (и до известна степен професионалното) често дава достъп до по-добри работни места, които извеждат домакинствата от групата на бедните.      Профилът на работещите бедни е доста по-различен от този на заетите като цяло по своята етническа структура. Малко над 1/4 или 100 хиляди от работещите бедни са роми, 200 хиляди са българи. Това е следствие най-вече на образователната структура – много малко роми имат висше образование, което се отразява на достъпа им до по-добре платени работни места. В ромските домакинства е и много по-голяма вероятността да има само един зает, чийто доход да се разпределя и между останалите му членове, а и в тях често има повече деца. Обратно, възрастовата структура на работещите бедни (графика 3 )до голяма степен отговаря на този на цялата работна сила. Мнозинството от тях са концентрирани между 30 и 49 години, където са и най-многото заети като цяло. Броят работещи бедни в пенсионна възраст е относително по-нисък.      Накрая, струва си да разгледаме и разпределението на работещите бедни между различните професии. EU-SILC позволява детайлната им разбивка според Международната стандартна класификация на професиите (графика 4 включва всички професии, в които в България има поне 10 хиляди работещи бедни). Повечето от професиите, в които са концентрирани работещите бедни, не предполагат висока квалификация – много от тях са Очаквано, това са и сред професиите с най-ниско заплащане в страната, както и най-голям сив сектор и недекларирана заетост. Много от тях са и различни форми на сезонна заетост, а и те са сред най-застрашените и несигурните в случай на влошаване на икономическата ситуация, тъй като нискоквалифицираните най-често са сред първите уволнени, строителната дейност се свива чувствително, а търсенето на много услуги намалява.      Прегледът на характеристиките на работещите бедни разкрива доста особености, които биха могли да бъдат полезни при дефинирането на политики, насочени към тях. От една страна, видно налице са проблеми при издържането на по-големи семейства с дохода на един зает, но от друга, много работещи бедни са с ниска квалификация, което възпира насочването им към професии с по-високо заплащане. На преден план отново излиза обстоятелството, че бедността е непропорционално голям проблем сред ромите, дори и за относително ниския дял от тях, които работят. Професиите на работещите бедни пък са сред най-застрашените от влошаването на икономическата ситуация, което поставя настоящите им недостатъчни доходи в риск в случай на криза.", "date": "2019.11.24", "title": "Кои и колко са работещите бедни"}
{"url": "https://www.dnevnik.bg/sviat/2019/11/23/3995957_tezi_dumi_izdavat_reshenieto_na_folksvagen/", "text": "След целия шум, който се вдигна около избора на \"Фолксваген\" в полза на Турция, концернът все пак реши да отложи окончателното решение. Но една реплика на шефа на \"Фолксваген\" издава, че вероятно всичко вече е решено, пише \"Дойче веле\". До края на годината \"Фолксваген\" трябва да реши дали ще строи новия си завод в Турция или другаде. Например в България. Но може би и в Унгария - твърди се, че в концерна се обсъжда и тази възможност, научаваме от публикация на \"Франкфуртер Алгемайне Цайтунг\" (ФАЦ). Дилемата на \"Фолксваген\" Вестник \"Ди Велт\" също припомня, че на \"Фолксваген\" му остават броени седмици до взимането на окончателното решение, което бе отложено заради турската офанзива в Северна Сирия. Но макар че турската операция срещу кюрдите в Сирия продължава, шефът на концерна Херберт Дийс очевидно не се е отказал от избора си. Това става ясно от статия, която Дийс публикува на английски в социалната мрежа Linkedin. В нея шефът на \"Фолксваген\" описва дилемата, в която се намира концернът заради военните действия на Турция в съседна Сирия. От една страна към \"Фолксваген\" се отправят призиви да действа морално, а от друга - да вземе политически неутрално решение. Дийс потвърждава, че решението на концерна е отложено. \"Макар че в икономически план решение в полза на Турция би било в наш интерес\", пише шефът на \"Фолксваген\" в статията си, в която все пак еднозначно се твърди, че концернът споделя оценката на Германия и на ЕС за турските военни действия в Сирия: \"Ние сме убедени, че пазарната икономика ще изгуби етичния си фундамент, ако концерните смятат, че единствено правителствата носят отговорност за международното право и за човешките права. () Ние няма да положим основен камък в близост до бойното поле, докато там продължават да убиват хора\", пише Дийс. Това звучи недвусмислено, но въпреки това отваря и една задна вратичка, пише \"Ди Велт\". Според изданието, формулировката с \"основния камък\" всъщност означава, че строежът няма да започне, преди да приключат бойните действия. Тоест, до края на годината може да се вземе решение за изграждане на завод в Турция, а самото строителство да започне едва след края на военната операция. \"Това подозрение се подсилва и от факта, че в следващите пасажи Дийс пледира да се инвестира и в държави, чиито режими не винаги одобряваме\", коментира \"Ди Велт\". Според вестника, шефът на \"Фолксваген\" апелира да се откриват работни места и в такива страни, защото икономическото сътрудничество носело мир, благоденствие и свобода, а икономическите санкции често били скрит протекционизъм. Авторът на статията в \"Ди Велт\" смята, че това послание е отправено и към синдикатите във \"Фолксваген\" , както и към правителството на провинция Долна Саксония, които в момента са против инвестицията в Турция. \"Двойна победа за Ердоган\" \"Като имаме предвид всички тези аргументи, които сега бяха изнесени и публично, съвсем не е изключено \"Фолксваген\" да потвърди решението си в полза на Турция. Още повече, че преди турската военна офанзива в концерна бяха готови да си затварят очите пред нарушенията на човешките права и арестите на журналисти и критици на режима\", коментира \"Ди Велт\". А ФАЦ пише следното: \"Фолксваген\" ще изгражда мостове към Турция - с това послание Дийс защитава решението за новия завод. А както се чува, правителството в Берлин гледа на нещата по същия начин. При това положение Ердоган би пожънал двойна победа. В Северна Сирия той постигна целите си чрез насилие. А решението на Фолксваген да замрази плановете си само за броени седмици се оказа тъкмо това, което турският президент си е мислел още от самото начало: бегъл реверанс към възмутената западна общественост, който бързо ще бъде забравен\". ", "date": "2019.11.24", "title": "Тези думи издават решението на \"Фолксваген\""}
{"url": "https://www.dnevnik.bg/sviat/2019/11/24/3996398_versiia_che_pokushenieto_sreshtu_gebrev_e_poruchka_ot/", "text": "При отсъствието на логични алтернативни обяснения, версията на Емилиян Гебрев, че е станал мишена заради фалшива информация, подавана от негови конкуренти към Кремъл, изглежда най-вероятният сценарий.\" Това се казва в нова част от разследването на групата  \"Белингкат\"  (Bellingcat) и руското издание  \"Инсайдър\"  (The Insider) за покушението срещу българския оръжеен търговец през април 2015 г., като този път се е включило и германското списание  \"Шпигел\"  (Der Spiegel). То бе разпространено късно в събота, като на трите места има различна - по-откъслечна или по-подробна - информация за версията, че български конкуренти, искащи да превземат бизнеса на Гебрев, стоят зад опита да бъде отровен от специална група на руското военно разузнаване. Нещо повече - едното от изданията не изключва Главното управление на Генщаба на руската армия да е фалшифицирало документи, за да изгради съвсем различни мотиви, наглед обясняващи покушението. Акцентът на новото разследване е върху това, че тази група се разрасна до 8 души и че са разпознати, както тяхната идентичност, така и как и къде са пътували из Европа, включително до България. Но \"Белингкат\" и \"Инсайдър\" отделят в края на публикациите си внимание на мотивите за нападението, в което овен Гебрев пострада още синът му и негов служител. \"Точният мотив за предполагаемия опит за отравяне все още не е определен от българското разследване, нито е ясно на самата жертва\", пише екипът на \"Белингкат\". Ето обяснението след това: \"Бизнесът на Гебрев с оръжие не е бил голям фактор в оръжейните продажби за държави или въоръжени групировки, които руското министерство на отбраната смята за противници. Той е изнасял известно количество оръжие за Грузия по време на руско-грузинската война от 2008 г. и попада в черен списък на руското министерство на отбраната. Но той сподели с нас, че бизнесът му е заемал не повече от 10% от общите български продажби за Грузия по време на войната. Гебрев настоява, че не е изнасял оръжие за Украйна - директно или през посредници - след като Русия анексира Крим през 2014 г. Русия смята българската оръжейна промишленост да враждебна на интересите ѝ, тъй като от началото на 2015 г. няколко български производители и износители на оръжие се боричкаха за таен американски бюджет за дотавяне на оръжие за сирийските бунтовници. Търсенето на леки и средно тежки оръжия и муниции от Източна Европа растеше бясно и български износители мног оискаха да получат дял от удовлетворяването му. Износът на оръжия, естествено, не беше директно за сирийските бунтовници, а преди това се продаваше на подставени лица като Азербайджан и Саудитска Арабия. Гебрев настоява днес, че компанията му \"Емко\" (Emco) не е кандидатствала за каквито и да е оръжейни продажби по тази програма. Той казва, че основните му експортни пазари - Индия и Северна Африка - са изисквали големи количества и той се фокусирал върху изпълнението на тези ангажименти. Но кандидатстване за разрешително за износ на оръжие за Азербайджан - което се предполага, че е било предназначено за Сирия - е подадено в българското външно министерство н 27 април 2015 г. - по съвпадение, същият ден, в който Гебрев усеща първите симптоми от отравянето. Кампания за дискредитиране на Emco Основната версия на Гебрев е, че това е фалщификат от конкурент, който е искал да елиминира бизнеса му от пазара, като за целта насъска руснаците срещу него.\" От \"Белингкат\" смятат, че въпреки \"забележителното съвпадение\" е по-скоро невероятно да има връзка между тази сделка и покушението, тъй като е твърде малко времето между \"натопяването\" му пред руснаците и операцията за отравянето. \"В същото време без съмнение през 2015 и 2016 година е имало опити да бъде дискредитирана Emco в чужбина, включително чрез статия на английски език в български вестник, в която се използва фалшивото кандидатстване за експортен лиценз с цел Emco да бъде представена като износител на оръжие за \"Ислямска държава\". Продължителната кампания срещу Emco прави правдоподобна версията, че опитите може да са започнали преди фалшивото кандидатстване за експорт от 27 април.\" \"Шпигел\" почти не отделя внимание на мотивите за покушението, което описва като доста нескопосано. Единствената част за обяснението защо е цялата операция е следната: \"Разследването на българските власти на случая с Емилиян Гебрев продължава и краят му не се вижда. Гебрев сега настоява за още анализи на пробите от отровата от страна на специализирани лаборатории. Първоначалните резултати показват сходства с невротоксин от групата \"Новичок\" - субстанцията, която едва не уби Сергей Скрипал.\"      Фалшификат, създаден от ГРУ за заблуда? \"Инсайдър\" повтаря в общи линии изложеното от \"Белингкат\", като посочва, че причината за отравянето на Гебрев не е ясна и на самия него. Но изданието допълва, че българинът също така смята, че знае кой е автор на фалшивото експортно искане, но отказва да го назове. \"Според една от версиите той е станал мишена на ГРУ в резултат на провокация, принудила Кремъл да си помисли, че той е продавал оръжие на американски съюзници в Сирия. (...) Гебрев предполага, че конкурентът му има добре установени връзки с Кремъл и по този начин е искал да го отстрани като подхвърли на Москва фалшификат.\" Екипът на \"Инсайдър\" казва, че е проучил кореспонденцията между българското външно министерство и посолството на Азербайджан в София и на един от документите се вижда Emco Ltd. като доставчик на \"военно оборудване\" за министерството на отбраната в Баку за датата 5 май 2015 г. Но в следващо писмо на МВнР от 30 април вече стоят имената на съвсем други български фирми - Transmobile Ltd. и Alguns Ltd. за абсолютно същия азербайджански военен Ил-76. Те са посочени като \"реалните български износители\", които декларирали, че \"поради оперативни причини свързани с тяхната готовност за реализация на доставките\" планираните полети до Бургас за периода 5-7 май се преместват за 12-19 май 2015 г. \"Проблемът е\", казват от руската разследваща група, \"че ГРУ е започнало да подготвя операцията още през февруари, т.е. фалшификатът сам по себе си не може да стане причина за покушението. Ако инцидентът с подправената заявка изобщо е свързан с отравянето, това означава, че или тя е само поредната от множество провокации от конкурентите, или, обратното, ГРУ е подправило документа, за да обоснове покушението (в последния случай реалният мотив за покушението остава открит)\". \"Омразната осморка\", но не на Тарантино Що се отнася до другата новост в съвместното разследване, тя е че има още 7 имена на руснаци, освен това на офицера от ГРУ Денис Сергеев (оперативно име Сергей Федотов). През 2019 г. той е бил разпознат от запис на охранителни камери пред софийския хотел \"Орбита\" в деня на отравянето на тримата българи, които имат офиси в сградата. В \"Омразната осморка\", както ги нарича \"Инсайдър\" с името на един от филмите на Куентин Тарантино, са още Сергей Лютенко (агентурна самоличност Сергей Павлов), Пьотр Борисов (Георгий Горшков), Иван Терентиев (Иван Лебедев), Николай Ежов (Николай Кононихин), Алексей Калинин (Алексей Никитин) и Владимир Моисеев (Владимир Попов). В различен формат те идват по трима в България от 15 февруари 2015 г. и на смени остават до 11 март. Второто идване на групата (Федотов, Павлов и Горшков) е по време на отравянето - 24-28 април. Третото пристигане на Денис Сергеев е на 23 май в компанията на Данаил Капралов (агентурно име Данил Степанов), като двамата прекарват една седмица. В края на май Гебрев отново попада в болницата. Капралов-Степанов е описан от \"Инсайдър\" като служител на ГРУ с квалификация на лекар (което го прави сходен на Александър Мишкин, единият от отровителите на Скрипал в Солсбъри). \"Белингкат\" припомня, че вече са посочвали в предишни разследвания Денис Сергеев като генерал-майор от поделение на ГРУ за операции в чужбина. \"Той е пътувал до Великобритания да координира операцията на полк. Чепига и полк. Мишкин в Солсбъри през март 2018 г.\" Според разследващата група всичките 8 посочени служители са от едно и също поделение и подготовката за покушението срещу Гебрев вероятно е започнала повече от година по-рано. Моисеев е бил в Бълтария през март 2014 г., а после през септември, ноември и декември, с фалшива самоличност и представящ се за фотограф и журналист на вече не съществуващо списание за руско морско застраховане.", "date": "2019.11.24", "title": "Версия, че покушението срещу Гебрев е поръчка от България, се появи в ново разследване"}
{"url": "https://www.dnevnik.bg/analizi/2019/11/24/3996374_zakonodatelstvo_sreshtu_falshivite_novini_shte_dovede/", "text": "                         Управляващите вече няколко пъти се опитват да отиграят топката \"фалшиви новини\". Уж в името на обществения интерес, а на практика в ущърб на свободата на словото. Същевременно истерията около фалшивите новини се използва за вкарване в регулация и на онлайн медиите. През ноември стана ясно, че някак си полуконспиративно със заповед на шефа на парламентарната комисия по култура и медии Вежди Рашидов е създадена работна група за промяна в Закона за радиото и телевизията (ЗРТ). Той е закърпван многократно през последните две десетилетия и вече е неадекватен на променената дигитална среда. Групата за ревизията му е инициирана от БНТ, която се намира \"във фактически фалит\". В състава й влизат основно юристи от електронните медии, сегашни и бивши шефове на телевизии и радиа, депутати. Рашидов обаче разглежда работата й и в контекста на необходимостта да се противодейства на фалшивите новини. Още през лятото той и правосъдният министър Данаил Кирилов предложиха евентуалното им криминализиране. Депутатът заяви пред \"Свободна Европа\", че целта не е просто създаване на закон, а иницииране на \"европейско законодателство по европейски стандарт\". Такава амбициозна задача надали е по силите на малка България. На този етап дори Европейската комисия залага повече на натиска върху големите интернет платформи за саморегулация. Най-големият й успех е приемането на Кодекс за добри практики с участието на \"Гугъл\", \"Фейсбук\", \"Туитър\". Страни като Германия и Франция са няколко крачки напред. В тях са приети или са на дневен ред закони, насочени срещу речта на омразата в социалните мрежи. Прословутият Закон \"Фейсбук\" в Германия задължава социалната мрежа и други от нейния ранг да отстраняват в срок от 24 часа до 7 дни докладвано съдържание, което представлява престъпление. В противен случай се налагат глоби за милиони евро. Критиците на закона са убедени, че вменяването на \"Фейсбук\" на превантивни съдебни функции води до ограничаване на свободата на изразяване и автоцензура на социалните мрежи. В изказване, в което се привижда реч на омразата на етническа основа например, може да се съдържа легитимна критика. У нас по всичко личи, че целта на управляващите не е да регулира \"Фейсбук\", \"Туитър\", \"Инстаграм\", които на българска \"територия\" впрочем се саморегулират доста ефективно, както показва тазгодишен доклад на ЕК, а с изключение на времето на предизборните кампании. Удобен повод за вкарване в регулация на онлайн медиите би било задължението на България да имплементира в ЗРТ до края на 2020 г. новата европейска Директива за аудиовизуалните медийни услуги. За целта е създадена друга работна група – в Министерството на културата. Директивата прави, макар и деликатно, опит за въвеждане на регулация на аудиовизуалното съдържание в интернет. Тя ще засегне ютуб, стрийминг платформи като \"Нетфликс\", видеата, споделяни във \"Фейсбук\" и др. Целта е да се противодейства на \"терористично\" съдържание, призиви към насилие и реч на омразата, както и да се защитават правата на децата по подобие на валидните задължения за телевизиите. Документът не касае журналистическото съдържание в онлайн медиите, включително и видеоматериалите и радио подкастовете, които са част от него. Основателен обаче е страхът на критично мислещите журналисти, че властта ще се опита да използва евродирективата, за да вкара рестриктивни мерки в ЗРТ. Поводът може да бъде, че все пак в онлайн медиите понякога се появява и нежурналистическо аудиовизуално съдържание – например клипове, качвани от потребители. По различни поводи напоследък членове на Съвета за електронни медии (СЕМ) заявяват, че са необходими законови промени, които да позволят интернет сайтовете да бъдат приравнени с електронните медии. \"Председателят на СЕМ поиска да регулира и онлайн медите\", защото \"през сайтовете в момента минавали опасни явления\", информира преди година bTV. Друг е въпросът, че регулаторният орган няма ресурси да следи аудиовизуалното съдържание в интернет, към което всъщност се прицелва евродирективата. от малки парламентарни партии да се пишат борци срещу fake news. През лятото на 2017 г. от \"Воля\" лансираха идеята за законопроект, който да дефинира какво е \"фалшива новина\" или новина, която наранява личната чест и достойнство. През юли 2018 г. и от ВМРО обявиха, че ще подготвят закон срещу фалшивите новини. Преди време близкият до Борисов депутат от ГЕРБ Красимир Велчев пък подхвърли идеята за създаване на спецзакон срещу клеветата във връзка с предстоящите през 2011 г. президентски и местни избори. Ако се сбъднат на някой етап от реформата на медийното законодателство, благородните на пръв поглед намерения за борба с фалшивите новини ще ударят най-силно онлайн медиите. Ще бъдат засегнати както сайтовете за фалшиви новини за политици, бизнесмени и вредни за хората \"здравни\" съвети, така и критичните към управляващите новинарски сайтове, които сега са острови на свободното слово. Криминализирането на фалшивите новини ще наруши установения от конституцията баланс между свободата на изразяване и защитата на т.нар. конкурентни права. Такива са честта и доброто име на гражданите, недопускане на реч на омразата на база раса, етнос и религия, защитата на държавната тайна и др. Сега обидата, клеветата, проповядването и подбуждането на омраза и др., които де факто имат характер на фалшиви новини, се преследват по Наказателния кодекс. Специално законодателство срещу фалшивите новини ще доведе до смразяваща автоцензура сред \"кучета пазачи\" на обществения интерес. На първо място дори те да си вършат добросъвестно работата. Преборването на фалшивите новини като панацея срещу \"слободията\" е рисковано начинание за всяка либерална демокрация. Все още няма убедителна научна или правна дефиниция какво е \"фалшива новина\". Експертът по дигиталните теми на немската обществена телевизия ARD Денис Хорн се опитва да систематизира какво се разбира под \"fake news\". Списъкът включва: пропаганда, лъжи, clickbait, измислици, спам, заблуди, сатира, преиначаване на факти, липсващ контекст, слухове, неясни формулировки, полустини, погрешни взаимовръзки, пропуски в (журналистическото) проучване и др. Хорн счита, че \"понятието \"fake news\" все повече се превръща в проблем. За да се избегне размиването на понятията и отговорностите, според него нещата трябва да се назовават с истинските им имена: \"лъжите\" са лъжи, \"пропагандата\" – пропаганда, \"грешките\" – грешки, а \"нечистоплътната журналистика\" – нечистоплътна журналистика. На този фон опитът на Рашидов да дефинира що е то \"фалшива новина\" е доста семпъл. \"Непроверената новина, която няма нищо общо с истината, е фалшива новина\", каза наскоро той в отговор на въпрос на \"Сега\". Но контекстът, в който шефът на парламентарната комисия по медии и култура разглежда наболелият въпрос, показва че Неотдавна Рашидов избухна в ефира на БНТ: \"Айде стига с тая свобода, бе! Вие луди ли сте? Полудявате вече с тая свобода! Кое не му е свободно? Те ни плюят всички хора като каруцари. Всеки ден е било свободно словото. Какво по-свободно от това?\". Погледнато от друг ъгъл, макар и за някои да звучи парадоксално, либералната канава на конституцията и законите в България ограничават възможностите за противодействие на фалшивите новини. Конституцията от 1991 г. защитава трите \"комуникационни\" свободи: правото на свобода на мненията, на информацията и на медиите (чл. 39–41). В рамките на едно по-широко разбиране за конституционно-правната защита на свободата на словото обаче би могло да се твърди, че създаването и разпространяването на фалшиви новини не противоречи на конституцията. Стига тези действия да не засягат репутацията на гражданите, правата на децата или националната сигурност. Може ли да бъде наказана медия за това, че систематично разпространява дезинформации, които не са престъпление по НК? Например, ако сайт провежда целенасочена кампания \"Да излезем от ЕС – съюза на гейовете, лесбийките и \"третия пол!\"? Или ако жълт вестник твърди, \"че \"глобалното затопляне\" е манипулация на зелената мафия и левите\"? А при илюстрирани художествени измислици във фейсбук от рода на: \"... туристи са видели следи от марсиански кораби на Рожен и силно изплашени, са офейкали към Смолян.\"? Мисията е невъзможна! Вместо да замислят специално законодателство срещу фалшивите новини, политиците трябва да запушат пробойните в действащото. ако не става въпрос за тежко престъпление. Обидата и клеветата, които са най-разпространени в арсенала на фейк сайтовете, не са такива. Друга наложителна мярка е държавата и общините да не финансират медии, които не са подписали и не спазват Етичния кодекс на българските медии. Подобно решение изисква овластяване на Комисията за журналистическа етика да налага ефективни санкции при неспазване на кодекса. На фалшивите новини може да се противодейства и с работещи fact-checking платформи и инвестиции в журналистически професионализъм и медийна грамотност. Чудеса обаче не трябва да се очакват. Необходима е смяна на парадигмата: fake news да бъдат разглеждани не като \"заговор\" срещу демокрацията, а като част от по-сложни процеси. Eдин от тях са спецификите на дигиталния капитализъм, който генерира печалби от кликвания, лайквания и споделяния, отбелязва интернет изследователят Евгени Морозов в \"Гардиън\". Фалшивите новини няма да изчезнат, както не свърши алкохолът при \"сухия режим\" в САЩ. Но те трябва да бъдат обозначени ясно на дигиталната лавица и хората да бъдат информирани за рисковете от тях.", "date": "2019.11.24", "title": "Законодателство срещу фалшивите новини ще доведе до смразяваща автоцензура"}
{"url": "https://www.dnevnik.bg/sport/2019/11/24/3996436_uaildur_otkaza_ortis_sus_zrelishten_nokaut_i_zashtiti/", "text": "Дионтей Уайлдър защити титлата на Световния боксов съвет (WBC) в тежка категория след зрелищен нокаут срещу Луис Ортис. Американецът отказа съперника си в седмия рунд, като го прати на пода със светкавичен десен удар, на който кубинският претендент нямаше отговор. През цялото време Ортис имаше предимство и водеше боя, но Бронзовия бомбардировач показа най-доброто от своя арсенал. Кинг Конг, както е известен 40-годишният кубинец, показа, че е научил уроците от първия мач между двамата. С играта си той принуди шампиона да бъде много по-пасивен от очакваното. Уайлдър проведе десета защита на най-ценния пояс в тежка категория. Той постигна 42-а победи от 43 битки на професионалния ринг и записа 41-и нокаут, запазвайки успеваемост над 95%. Това беше реванш между двамата боксьори, след като  през март 2018 г. Уайлдър  нокаутира кубинеца в 10-ия рунд. Американецът остава непобеден, като има едно равенство, записано преди година срещу Тайсън Фюри. Именно реванш с британеца е на  дневен ред за Уайлдър в началото на 2020 г . \"Ако отдадеш дължимото на Бог, то той ще ти даде славата. Моят отбор свърши невероятна работа да се подготвя, тренирахме много, публиката ме подкрепи и стигнахме до успеха. Ортис е много умел боец, много е подреден. Много опасен е и затова няма боксьори, които искат да се изправят срещу него\", каза Уайлдър.   Американецът уточни, че през целия двубой е трябвало да се напасва към тактиката на Ортис и да се движи. \"Боксовият му интелект е много висок, затова беше много тежък мач. Уважение за него, той е невероятен талант. Призовавам всички да му дадат още един шанс, защото е един от най-добрите\". Ортис записа втора загуба в своя 35-и професионален сблъсък, като Уайлдър е единственият боксьор, победил кубинеца. С десетата защита на пояса Уайлдър се изравни с легендата Мохамед Али. Единствените боксьори провеждали повече успешни защити на световните титли са Томи Бърнс (11), Виталий Кличко (11), Владимир Кличко (18), Лари Холмс (20) и Джо Луис (25). В първия рунд Ортис успя да пласира ляво кроше в брадата на съперника си, като американецът не беше съсредоточен в защита. Двамата дори сблъскаха главите си, което отвори аркада около челото на кубинеца. Във втората част двамата задържаха дистанция и нямаше тежки удари. Ортис продължи да бъде по-активен и в третия рунд, когато водеше боя и опита да притисне световния шампион във въжетата. Кубинецът имаше предимство и в четвъртия рунд, когато пласира ляво кроше в главата на Уайлдър. Ортис беше по-агресивният от двамата, успяваше и да контрира, когато е нужно, а американецът продължи да държи дистанция.      Петият рунд отново беше на сметката на кубинеца, докато Уайлдър беше пасивен, опита да контрира няколко пъти съперника си, но и успя да се измъкне от тежка ситуация, след като за кратко беше изпратен в ъгъла. С финт и добро движение американецът се измъкна без да получи тежък удар. Шестата част беше по-тежка за Уайлдър, след като Ортис пласира две крошета и влезе в една размяна с Бронзовия бомбардировач. Кубинецът продължи да натиска и въпреки че не разклати шампиона, имаше предимство в точките. Седмият рунд не се различаваше от останалите, като Ортис водеше боя, беше събран в своята защита и не допускаше Уайлдър да го удря. Кубинецът скъси дистанцията и в самия край на рунда допусна грешка, оставяйки дясната си ръка спусната долу прекалено дълго. Девет секунди преди гонга Уайлдър видя пространство и със светкавично дясно кроше изпрати Ортис на пода. Кубинецът имаше проблеми да се изправи и нямаше как да продължи боя, което принуди рефера да обяви нокаут.      След двубя Уайлдър обяви, че в началото на 2020 г. ще проведе реванш срещу Тайсън Фюри. Двамата вече се биха през декември 2018 г., когато двубоят между тях завърши наравно, а американецът имаше големи проблеми, въпреки че два пъти прати Циганския крал в нокдаун. \"Имаме подписан договор и се насочвам към този мач. Искам обаче и Джошуа или Руис. Време е да определим един единствен шампион. Нека да има абсолютен шампион в тежка категория, за да се види кой е най-добрият. Мога да ги победя, чакам ги\", каза още Уайлдър. Реваншът между Джошуа и Анди Руис е след две седмици на 7 декември в Саудитска Арабия. Американецът от мексикански произход ще защитава титлите на IBF, WBA и WBO, които отне от Джошуа с нокаут през юни.", "date": "2019.11.24", "title": "Уайлдър отказа Ортис със зрелищен нокаут и защити титлата си"}
{"url": "https://www.dnevnik.bg/evropa/2019/11/24/3995871_iohanis_e_na_put_da_specheli_vtori_prezidentski_mandat/", "text": "Дясноцентристкият президент на Румъния Клаус Йоханис, който често влизаше в спорове с предишното правителство на социалдемократите, ще се яви днес на балотаж с бившия премиер Виорика Дънчила и вероятно ще спечели втори и последен мандат като държавен глава, пише  Balkan Insight . Шейсет годишният Йоханис, бивш кмет на трансилванския град Сибиу,  спечели първия тур  на президентските избори на 10 ноември с 37.8% от гласовете, а 55-годишната Дънчила получи малко над 22%. Шансовете на Йоханис се увеличиха, след като третият кандидат, Дан Барна от реформаторския дясноцентристки Съюз за спасение на Румъния, призова поддръжниците си да гласуват за Йоханис. Барна спечели 15% от гласовете. Президент от 2014 г., Йоханис се надява да бъде преизбран с обещанието да се бори с масовата корупция, шуробаджанащината и некомпетентността, които по думите му са процъфтявали през трите години на управление на Социалдемократическата партия на Дънчила.      Той освен това обещава да възстанови репутацията на Румъния в ЕС, която бе уронена заради критики, че социалдемократите са посегнали на независимостта на съдебната власт. Дънчила разчита на икономическия растеж, отбелязан по време на управлението ѝ, и на увеличаването на минималната заплата, пенсиите и възнагражденията на държавните служители, които го подпомогнаха, за сметка на, според критици, държавната хазна и инфлацията. Тя стана премиер през януари 2018 г., но през октомври тази година  беше свалена  с вот на недоверие. Дънчила плаши, че Йоханис и Национал-либералната партия, която управлява в правителство на малцинството и подкрепя президента, ще намалят пенсиите и заплатите. На първия тур гласуваха само 47.66% от румънците, най-ниската активност на президентски избори в страната от идването на демокрацията през 1990 г.", "date": "2019.11.24", "title": "Йоханис е на път да спечели втори президентски мандат в Румъния"}
{"url": "https://www.dnevnik.bg/sport/2019/11/24/3996407_fotogaleriia_emocionalniiat_uspeh_na_flamengo_v_kopa/", "text": "Фламенго\" е шампион в  , след като надви с 2:1 \"Ривър плейт\" в невероятна драма. Минута преди края на мача бразилците изоставаха с 0:1, но с два късни гола на Габриел Барбоса стигнаха до титлата.", "date": "2019.11.24", "title": "Фотогалерия: Емоционалният успех на \"Фламенго\" в Копа Либертадорес"}
{"url": "https://www.dnevnik.bg/bulgaria/2019/11/24/3996372_nai-komentiranoto_v_dnevnik_kolko_zdravi_sa_stuklata/", "text": "Традиционно в края на седмицата \"Дневник\" представя десетте най-коментирани статии. Справката е направена в 19 часа на 23 ноември. 1.  Стъклата на пикапа на \"Тесла\" се счупиха при демонстрация колко са здрави  (286 коментара) 2.  Главният прокурор Сотир Цацаров е предложен за шеф на антикорупционната комисия  (275) 3.  Сорос отпусна 750 млн. евро за Централноевропейския университет  (233) 4.  Три хиляди евро месечна заплата в Германия - много или малко е това  (233) 5.  Сръбски министър: За разлика от България не допускаме други да ни избират приятелите  (222) 6.  https://www.dnevnik.bg/analizi/2019/11/19/3994373_nishto_ne_sum_promenial_s_borisov_podadoh_si_ostavkata /\" target=\"_blank\">Нищо не съм променял с Борисов, подадох си оставката (218) 7.  https://www.dnevnik.bg/sviat/2019/11/22/3996036_dvete_sedmici_izslushvaniia_sreshtu_trump_subraha /\" target=\"_blank\">Двете седмици изслушвания срещу Тръмп събраха планина от доказателства (216) 8.  Десните ценности на Бойко Борисов са като новите дрехи на царя  (200) 9.  Путин: Страни от Източна Европа може да обмислят излизане от ЕС  (195) 10.  Турция ще се въоръжи ефективно с руските С-400 от пролетта догодина  (193)", "date": "2019.11.24", "title": "Най-коментираното в \"Дневник\": Колко здрави са стъклата на новата \"Тесла\""}
{"url": "https://www.dnevnik.bg/hrana_i_napitki/2019/11/24/3995070_mliako/", "text": "                           Сложете около 800 мл от млякото да заври заедно със захарта. Смесете в купа брашнената смес, жълтъка и останалото мляко на рядка каша. Докато млякото завира, подгответе тавичката. Можете да ползвате голям равен тефлонов тиган или йенски съд, за да наблюдавате процеса на печене. Размерите на съда не трябва да са по-големи от 18,5 х 30,5 см. Намажете хубаво с маслото и след това поръсете старателно с пудра захар. През това време млякото ще заври. Добавете на тънка струйка брашнената смес, като разбърквате непрекъснато с телена бъркалка. Кремът ще започне да се сгъстява, но няма да стане много гъст. Докато е горещ, добавете ванилията или счукания в хаванче сакъз (мастикова смола). Готовия крем изсипете в тавичката и я сложете на котлона. Гответе първоначално на 2/3 от мощността и впоследствие увеличете още малко. Докато кремът бълбука, въртете тавата от всички страни, като се опитвате да обхванете всички страни и ъгълчета. С шпатула изравнявайте от време на време и, загребвайки до дъното, преценявайте как върви запичането на захарта отдолу. Отстранете от огъня и го оставете да се охлади за кратко върху дъска. След това потопете тавата в друга тава със студена вода. Като изстине приберете в хладилника. След няколко часа го нарежете на ленти и навийте на руло. Смесете всички продукти за тапиоката и гответе на слаб огън при непрекъснато бъркане, докато тапиоката започне да кристализира и сместа – да се сгъстява. Внимавайте да не загори. След като е готова, оставете да се охлади, махнете и пръчката канела. Презентация: На дъното на цялата чиния поставете тънък слой тапиока, върху него аранжирайте нарязаното охладено руло и декорирайте със свежи цветчета. За крем 1л прясно мляко 1/4 ч. ч. смес брашно и царевично нишесте 1 ч. ч. захар 1 жълтък 1 бр. ванилия (или 1-2 кристалчета сакъз) 1-2 с. л. масло 2-3 с. л. пудра захар 300 г маракуя от сърцевината 300 мл кокосово мляко 100 г кафява заха 100 г тапиока 1 пръчка канела", "date": "2019.11.24", "title": "Мляко"}
{"url": "https://www.dnevnik.bg/sport/2019/11/24/3996443_snimka_na_denia_federer_i_zverev_igraha_tenis_pred_40/", "text": "Роджър Федерер и Александър Зверев поставиха световен рекорд за най-посетен тенис мач, след като играха пред 42 517 души в Мексико. Срещата се проведе на арена за борби с бикове в Мексико сити. Досегашният рекорд беше 35 681 души, които през 2010 г. гледаха Серена Уилямс и Ким Клайстерс.", "date": "2019.11.24", "title": "Снимка на деня: Федерер и Зверев играха тенис пред 40 хиляди в Мексико"}
{"url": "https://www.dnevnik.bg/sport/2019/11/24/3995848_nik_butur_-_chovekut_koito_probiaga_maraton_vuv_vsiaka/", "text": "Ухапване от куче, счупена кост на лакътя, катастрофа с кола, чести отравяния с храна... Това са част от екстремните преживявания на Ник Бътър, който пробяга по маратон във всички 196 държави. 30-годишният англичанин измина 8270 км за 674 дни, воден от идеята да мотивира повече хора да следват страстта си. В основата на бягането му е идеята да повиши осведомеността за рака на простата и да събере на пари за благотворителност. Кой обаче е Бътър, каква е историята на личния му катарзис и какво послание иска да даде с бягането си? По стъпките на Форест Гъмп Идеята за голямото приключение на Бътър се ражда преди около четири години. Той участва в пустинния ултрамаратон Marathon des Sables - едно от най-големите спортни предизвикателства, където се запознава с Кевин Уебър, чиято история преобръща живота на Бътър. \"Той (Уебър) беше на 49 години по това време и изглеждаше толкова щастлив, че чак беше досаден. Поговорихме и той изведнъж каза, че е болен от рак на простатата и му остават по-малко от две години живот\", казва Бътър. Разговорът кара англичанина да се замисли за смисъла на своя живот. По това време Бътър работи в банка, но голямата му страст е бягането. \"Докато напълно разбирам, че не може просто да живееш за момента и трябва да мислиш за бъдещето, трябва също да осъзнаем, че утрото може и да не дойде. Това, което Кевин ми каза, очевидно ми повлия и реших да грабна живота си в ръце\", казва Бътър. Да бягаш в търсене на смисъла Няколко месеца по-късно той напуска работата си и решава да последва страстта си. Началото на предизвикателството започва в началото на 2018 г., като целта му е да бъдат събрани 250 хиляди паунда за благотворителност, свързана с борбата с рака на простатата. Бътър определя срещите си с хора от различни националности и опознаването на нови култури като най-големия подарък от приключението. Бягането постепенно променя мирогледа на англичанина, който по думите му се е почувствал прероден. \"Не мисля, че напълно разбирах живота освен ако не се изправиш пред нещо, което Кевин има. Наистина не оценявате стойността на живота, докато не ви кажат, че ще умрете. Сега осъзнавам, че не съм разбирал напълно смисъла на това, какви късметлии сме\", казва Бътър. За да проведе успешно предизвикателството, той сменя 455 полета, 10 паспорта и се е нуждаел от над 100 визи. В два случая е бил обиран, а само в Непал девет пъти получава хранително отравяне и е ухапан от пиявици. Бътър определя бяганията в Кувейт и Бангладеш като най-трудните заради високите температури, а най-любим остава маратонът в Гуатемала. В някои страни англичанинът не е участвал в лицензирани състезания, а е пробягвал класическата дистанция от 42.195 км на територията на съответната държава. В малки държави като Монако и Ватикана той е трябвало да следи да не излиза от границите им. Бътър дори бяга в зони, които в бъдеще може да бъдат признати за страни. С това броят на пробяганите от него маратони е 211. Излез и грабни мечтата След 1.5 милиона изгорени калории и 5.1 милиона стъпки Бътър завърши приключението си в Гърция, където пресече финала заедно с Уебър. С бягането си той събра почти 70 хиляди паунда за здравната организация Prostate Cancer UK. \"Посланието ми е, че не искам хората да приемат, че ще стигнат до пенсия или ще изживеят мечтата си утре. Ако имаш време, отиди и го направи. Не е необходимо да е нещо голямо - просто една прегръдка за по-дълго време, прочети още една история в леглото, карай колело до работа, вместо да стоиш в трафика\". \"Средно човек живее 29 747 дни и ако живееш във Великобритания, ще прекараш 9 години от живота си в гледане на телевизия, така че е вълнуващо да накараш хората да се замислят за това, колко време губят, без да правят нещо, в което ще вложат цялата си страст\", казва Бътър, който планира да издаде книга догодина, а през 2019 г. да насочи усилия в бягане в продължение на 1000 дни. Той допълва: \"Никога не знаеш кога ще изтече времето ти, така че излез и следвай мечтите си днес. Както Кевин казва - не чакай за диагноза\".", "date": "2019.11.24", "title": "Ник Бътър - човекът, който пробяга маратон във всяка страна в търсене на смисъла"}
{"url": "https://www.dnevnik.bg/sviat/2019/11/24/3996486_kitai_obiavi_za_moshenik_predstavil_se_za_shpionin/", "text": "Китаец, обявил се за китайски агент и предоставил на австралийското контраразузнаване класифицирана информация, беше обявен от Китай за осъден мошеник, издирван от полицията в Шанхай, предаде \"Асошиейтед прес\", цитирана от БТА. Вестници от медийния консорциум \"Nine\" съобщиха, че китайският агент Ван \"Уилям\" Лицян е предоставил на австралийското контраразузнаване вътрешни сведения как Пекин провежда операциите си за намеса в чужди страни и е разкрил самоличността на високопоставени офицери от военното разузнаване, намесвали се в Хонконг. Ван заяви също, че през 2015 г. е участвал в отвличането на един от петимата хонконгски собственици на книжарници, заподозрени в продажба на забранени материали. Обявилият се за агент заяви, че е участвал в операции за проникване и намеса в Австралия, Хонконг и Тайван, добавя \"Франс прес\". В момента бившият шпионин се намира в Сидни с туристическа виза, заедно със съпругата си и детето им. Председателят на австралийската парламентарна комисия по сигурност и разузнаване Андрю Хейсти заяви, че Австралия трябва да предостави политическо убежище на Ван. \"Смятам, че всеки, който иска да ни помогне да защитим своя суверенитет, заслужава нашата закрила\", подчерта той пред местни медии. Китайското посолство заяви в отговор, че през октомври 2016 г. Ван е бил осъден на затвор за измама. По-късно той е заминал за Хонконг с фалшив паспорт, отбелязва АП.", "date": "2019.11.24", "title": "Китай обяви за мошеник представил се за шпионин китаец, разкрил агенти на Австралия"}
{"url": "https://www.dnevnik.bg/bulgaria/2019/11/24/3996043_maiki_na_deca_s_uvrejdaniia_prodavat_ruchno_izraboteni/", "text": "Онлайн платформата \"Оле Мале\" е готова с новия си каталог (в прикачения файл) за коледни играчки. Платформата вече трета година помага на майки на деца с увреждания или заболявания да бъдат финансово независими, както и да им осигурява подкрепа, разбиране и шанс да споделят своите умения, и да се почувстват пълноценни хора. Зад идеята стоят авторите на блога  \"Майко Мила\"  Елисавета Белобрадова и Красимира Хаджииванова. Желаещите корпорации могат да подкрепят родителите на деца с увреждания, като организират с \"Оле Мале\" съвместен базар за служителите и клиентите си, съобразен с вашите изисквания, терен и работно време. Може да бъдат поръчани и подаръчните кутии, пълни с ръчно изработени коледни играчки. Изпълняват се и индивидуални поръчки по предварително задание. Цената на малката кутия е 35 лв. (съдържа 4 играчки), на голямата- 50 лв. (съдържа 6 играчки).", "date": "2019.11.24", "title": "Майки на деца с увреждания продават ръчно изработени коледни играчки"}
{"url": "https://www.dnevnik.bg/sviat/2019/11/24/3996490_konservatorite_vuv_velikobritaniia_gubiat_podkrepa/", "text": "Британската Консервативна партия губи част от преднината си пред Лейбъристката партия, показа публикувано снощи проучване на \"Делтапол\", цитирано от \"Ройтерс\", предаде БТА. Малко преди насрочените за 12 декември избори подкрепата за консерваторите е 43%, което е спад с 2 на сто спрямо предишната седмица. Подкрепата за лейбъристите е 30 на сто и е без промени. Подкрепата за проевропейските Либерални демократи е нараснала с 5%, достигайки 16 процента, показва проучването. Очаква се след изборите премиерът Борис Джонсън да разполага със значително мнозинство, според проучване на фирмата за анализи \"Дейтапраксис\", цитирано от в. \"Сънди таймс\". Консерваторите вероятно ще получат 349 места в Камарата на представителите, с 57 повече отколкото в момента, показва създаден от фирмата модел. Лейбъристката партия може да очаква да загуби около 30 от депутатите си, оставайки с 213 места. Другата партия, която ще засили подкрепата си, е Шотландската национална партия, която ще си върне 14 места. Създаденият модел се основава на информацията от 270 000 разговора с избиратели, извършени от компанията за проучване на общественото мнение ЮГав. Британската Консервативна партия ще включи в предизборните си обещания ангажимент да внесе до края на годината за гласуване от парламента споразумението с ЕС за Брекзит, предаде \"Ройтерс\". Агенцията цитира откъс от речта на Борис Джонсън, която се очаква той да произнесе днес на представянето на програмата на бъдещото консервативно правителство, което ще бъде създадено в случай на изборна победа.", "date": "2019.11.24", "title": "Консерваторите във Великобритания губят подкрепа, сочи ново проучване"}
{"url": "https://www.dnevnik.bg/politika/2019/11/24/3996496_polovin_milion_bulgari_ne_nameriha_svoiata_partiia/", "text": "Близо половин милион български граждани, които са направили своя избор в дясно, на месните избори не са намерили своя политически представител. Ето това е достатъчна мотивация, за да има смислена дясна консервативна алтернатива, каза днес пред БНТ лидерът на партия КОД (Консервативна обединение на десницата) Петър Москов. Бившият зам-председател на ДСБ  основа партийният си проект в края на март . В защита на сметките си, Москов посочи, че на последните избори десницата в лицето на центристката управляваща партия ГЕРБ е загубила 300 хиляди гласа в сравнение с местните избори през 2015 година. В същото време \"дясната претенция за алтернатива на ГЕРБ - \"Демократична България\" загубили 175 хиляди гласа в сравнение с 2015 г. \"За нас, когато решихме да формираме партията, имаше съмнения дали е нужна още една партия. Защото една партия е нужна не, когато едни хора няма какво да правят и са решили да се занимават с партийно строителство\", поясни Москов. В отговор на въпрос, бившият здравен министър прогнозира, че управляващите ще изкарат мандата си. Като недостатък на сегашната ситуация Москов посочи, че битката срещу комунистическата държава се е превърнала в битка срещу държавността въобще. \"Липсата на регулации дава свобода на чиновника и води до унищожаване на бизнеса\", аргументира той нуждата от консервативна партия в страната. Москов посочи, че КОД ще се яви на парламентарните избори през 2021 г, като от представянето и зависело дали той ще остане председател на партията. Целта на формацията била да има такова присъствие в парламента, че да е непреодолим фактор за формиране на мнозинство.", "date": "2019.11.24", "title": "Половин милион българи не намериха своята партия вдясно, коментира Петър Москов"}
{"url": "https://www.dnevnik.bg/sviat/2019/11/24/3996497_maikul_blumburg_ne_iska_politicheski_dareniia_ako_se/", "text": "Ако се кандидатира за президент на САЩ, Майкъл Блумбърг няма да приема политически дарения, а ако спечели, няма да взема заплата. Това заяви неговият високопоставен съветник Хауърд Улфсън, съобщи Асошиейтед прес, цитирана от БТА. \"Той не е приемал политическо дарение през живота си. Няма да започне сега\", заяви водещият съветник на милиардера. Улфсън добави в интервю, че Блумбърг не може да бъде купен. Блумбърг е смятан за един от десетте най-богати хора в света. Има всички признаци, че той планира да се включи в надпреварата за кандидат-президентската номинация на Демократическата партия на САЩ. През последните дни той създаде предизборен щаб и беше включен в първичните избори в най-малко три щата. Неговият екип е отделил над 30 милиона долара за телевизионни реклами, които ще започнат да се излъчват от днес в няколко водещи щати, в които се провеждат първичните избори. Богатството на Блумбърг вече стана централна тема, докато обществото очаква официалното обявяване на кандидатурата му. Съперниците му от Демократическата партия вече коментират негативно новините за планираната масирана рекламна кампания, отбелязва АП. Всички средства за кампанията на милиардера ще дойдат от собствения му джоб. Колко е готов да плати Блумбърг? \"Колкото е необходимо, за да победи Доналд Тръмп\", заяви Улфсън. През 2016 г. Блумбърг обмисляше да бъде  независим кандидат,  но се отказа, за да не  отслаби демократите  кандидатурата му и да помогне на Доналд Тръмп. Сега обаче Блумбърг е на мнение, че нито един от  множеството кандидати на демократите  не е достатъчно добре позициониран, за да се пребори с президента, каза съветникът му Хауърд Улфсън в началото на ноемрви, когато съобщи, че  Блумбърг обмисля дали да влезе в надпреварата  за Белия дом.", "date": "2019.11.24", "title": "Майкъл Блумбърг не иска политически дарения, ако се кандидатира за президент на САЩ"}
{"url": "https://www.dnevnik.bg/sviat/2019/11/24/3996493_amerikanka_e_pratena_na_sud_zashtoto_se_razhojdala/", "text": "Американка от консервативния щат Юта рискува да бъде пратена в затвора и включена в регистър на сексуални престъпници, защото се разхождала гола до кръста у дома си, където се намирали и децата на съпруга й, предаде \"Франс прес\", цитирана от БТА. 27-годишната Тили Бюканан работела заедно със съпруга си в гаража им, в предградието на Солт Лейк сити и двамата се съблекли до кръста, за да не изцапат дрехите им, според писмо до прокурора на Юта, изпратено от нейния адвокат Дейвид Лейн. Тогава в гаража влезли децата на съпруга й от предишен брак, на възраст 9, 10 и 13 години. Младата жена им обяснила, че се смята за феминистка и че ако баща им може да се разхожда гол до кръста, няма причина и тя да не може. Според в. \"Солт Лейк Трибюн\" полицията разбрала за случилото се, когато социалните служби се заинтересували от децата по въпрос, несвързан с Тили Бюканан. Тогава обаче майка им съобщила за случилото се, което определила като \"притеснително\". В резултат на 27-годишната жена били предявени три обвинения за \"неприлично поведение пред деца\", провинение, което се наказва с до една година затвор и включване в щатския списък на извършители на сексуални престъпления за срок от 10 години. Адвокатът й иска делото да бъде преустановено и заявява, че щатският закон е противоконституционен. \"Тъй като Тили Бюканан е жена, голият й торс се смята за нещо порнографско и неприлично, докато голият торс на съпруга й се смята за символ на сила и гордост\", подчертава Лейн в писмото си. Следователно \"тя е преследвана заради пола си\", заключва той.", "date": "2019.11.24", "title": "Американка е пратена на съд, защото се разхождала гола до кръста в дома си"}
{"url": "https://www.dnevnik.bg/politika/2019/11/24/3996503_bsp_ima_nujda_ot_mlad_lider_smiata_anton_kutev/", "text": "БСП има нужда от млад лидер, с друга визия, с друга алтернатива, който наистина да върне отново надеждите на широк кръг хора. БСП сега се е затворила в твърдото си ядро, числата го показват, каза днес по Би Ти Ви Антон Кутев. Доскоро Кутев беше зам.-председател на парламентарната група на БСП, но през лятото беше освободен. Той е и сред хората, които се подписаха под анализа на вътрешната опозиция, завършващ с искане на оставката на Нинова. Наскоро  Нинова в телевизионно интервю обяви , че една от причините за вътрешнопартийните проблеми в БСП е обновлението на ръководството с млади и нови лица. Кутев заяви, че няма намерение да напуска партията, защото за него БСП е кауза, а проблемите, за които говори не са лични, а засягат доверието на избирателите в партията.", "date": "2019.11.24", "title": "БСП има нужда от млад лидер, смята Антон Кутев"}
{"url": "https://www.dnevnik.bg/sport/2019/11/24/3996448_fotogaleriia_boksovoto_zrelishte_uaildur_sreshtu_luis/", "text": "Дионтей Уайлдър защити титлата на Световния боксов съвет (WBC) в тежка категория след  . Американецът отказа съперника си в седмия рунд, като го прати на пода със светкавичен десен удар, на който кубинският претендент нямаше отговор. Това беше реванш между двамата, след като през март 2018 г. Уайлдър отново спечели с нокаут.", "date": "2019.11.24", "title": "Фотогалерия: Боксовото зрелище Уайлдър срещу Луис Ортис"}
{"url": "https://www.dnevnik.bg/sviat/2019/11/24/3996507_za_ruski_deputat_obvineniiata_sreshtu_ruskoto/", "text": "Абсурдна, но координирана информационна акция за дискредитиране на руските спецслужби - така определи публикацията на разследващите сайтове \"Белингкет\" и \"Инсайдър\" заедно с германското издание \"Шпигел руският депутат Андрей Луговой, член на парламентарната комисия по сигурност, предаде агенция \"Интерфакс\", цитирана от БНР. В публикуваното през уикенда съвместно  разследване се казва , че 8 служители на ГРУ (Главно управление на Генщаба на Русия) са участвали в отравянето на българския бизнесмен Емилиян Гебрев през април 2015 г. Те били част от секретно звено на ГРУ, за което наскоро писа и \"Ню Йорк таймс\". През 2015 година  британските власти обявиха , че Андрей Луговой и Дмитрий Ковтун са отровили бившия руски агент Александър Литвиненко през 2006 г., което те отричат \"Това е абсурдна, но координирана акция в пореден опит да се компрометира дейността на руските спецслужби на фона на впечатляващите им резултати в борбата с международния тероризъм, в частност в Сирия\", заяви Луговой. \"Не може да се смятат за случайни опитите за шпионски скандал в Сърбия преди визитата на сръбския президент в Русия. По-рано бе Черна гора, сега България\", допълни депутатът.", "date": "2019.11.24", "title": "За руски депутат обвиненията срещу руското разузнаване за отравянето на Гебрев са абсурдни"}
{"url": "https://www.dnevnik.bg/bulgaria/2019/11/24/3996505_ekspert_cacarov_kato_zaslujil_artist_v_operetata_ti_si/", "text": "Номинацията на главния прокурор  Сотир Цацаров за председател  на Комисията по противодействие на корупцията и отнемане на незаконно придобито имущество (КПКОНПИ) е сценарий, при който има сговаряне на всички политически сили - ГЕРБ, ДПС, \"Обединени патриоти\". \"В конкретния случай виждаме г-н Цацаров като заслужил артист в оперетата \"Ти си го избра\" – второ действие\". Това заяви пред БНР доц. Атанас Славов, преподавател по Конституционно право в Софийския университет и експерт в Антикорупционния фонд. В интервю по темата за  избора на нов главен прокурор  и номинирането на настоящия главен прокурор Сотир Цацаров за председател на антикрупционната комисия, Славов коментира ролята на институциите и взаимодействието между тях. По думите на Славов, е важно, когато се кандидатира едно лице за такава висша публична длъжност да се види какво е свършил, когато е заемал другата висша конституционна длъжност – главен прокурор. \"Според социологическите проучвания, които съпътстваха целия мандат на г-н Цацаров, общественото доверие към него беше около и под 10%. Това е по-ниско от доверието към съда, от доверието към парламента, от доверието към министър-председателя\", подчерта експертът. Според него, явно има сериозно разминаване между оценката, която обществото дава, и оценката, която самата прокуратура си дава за работата. Доц. Атанас Славов посочи като минус факта, че нито едно дело за корупция по високите етажи на властта не е било завършено в рамките на мандата на Сотир Цацаров, а 7 години мандат не са малко. По думите му, дори и при бавното правосъдие в България е имало възможност за присъди. Липсата на такива обаче повдига въпросите защо се повдигат тези обвинения и защо е тази селективна репресивност, която в някои случаи упражнява прокуратурата. \"Това е голямата тема за властта и функциите на главния прокурор. Тази свръховластеност прави невъзможно търсенето му на адекватна отговорност\". По думите му, има взаимодействие между антикорупционната комисия и прокуратурата. \"Предвид политическата констелация и предвид публично известния процес по номиниране на двамата. Не се чувствам сигурен в упражняването на правомощията от двата репресивни органа\", коментира експертът по отношение на тандема Цацаров - Гешев начело на антикорупционната комисия и прокуратурата. Според доц. Славов големият проблем е липсата на стандарт и прозрачност в дейността на прокуратурата и на Антикорупционната комисия. Експертът не очаква да има реално състезание между Сотир Цацаров и другия кандидат за поста в КПКОНПИ Симеон Найденов, депутат от партия \"Воля\". Той смята, че номинацията му е формална, за да се легитимира цялата процедура и да не се стига \"до същите обяснения, както при избора на г-н Гешев за главен прокурор\". \"Това, че няма искрен дебат в европейските институции за състоянието на демокрацията в България е крайно притеснително. И означава, че българското общество трябва да мобилизира собствените си сили, за да изведе страната на ново ниво на демокрация, на отчетност, на прозрачност\". Президентът не може да бъде превръщан в прост регистратор на решенията на ВСС Президентът като висш конституционен орган с пряка демократична легитимност \"не може да бъде превръщан в прост регистратор на решения на Висшия съдебен съвет\", подчерта Славов. Според него изключително важно е да се разгледат  аргументите на държавния глава  при отказа му да подпише първия указ за назначаването на Иван Гешев за главен прокурор и аргументите, които ползва сега, за това време, което отделя за подписването на втория указ.      \"През годините в рамките на един и същ конституционен текст са действали различни законови разпоредби, имаме различни практики, понякога противоречиви\", обясни Славов и каза, че това може да бъде причина държавният глава да поиска тълкуване от Конституционния съд по отношение на процедурата. \"Още повече, когато същият този Висш съдебен съвет е отказал да разгледа аргументите на президента за неподписването на първия указ. Срок за указа има, той не е стриктно установен. Президентът най-вероятно ще го подпише, а оттам нататък е важно да следим неговите стъпки, за да се ориентираме в ситуацията\", прогнозира преподавателят по конституционно право. Той обясни, че няма фиксиран срок, в който Конституционния съд трябва да се произнесе, ако бъде сезиран. Славов поясни, че, ако има решение на Конституционния съд, то няма да се приложи към висящата процедура за Иван Гешев. Според него Конституционният съд не разполага с достатъчно време за реакция до януари следващата година, когато новият главен прокурор трябва да встъпи в длъжност. По думите му, можеше съдът да бъде сезиран с тези въпроси относно процедурата още през лятото, когато държаният глава започна консултации. \"Ако съдът беше сезиран по-рано, можеше да се вземе решение, което да влезе в сила относно настоящата ситуация, допълни доц. Атанас Славов. Според него, ако президентът избере да направи публично изявление при подписването на указа за Гешев, то вероятно ще съдържа някакви аргументи, но поясни, че по Конституция държавният глава не е длъжен да излага мотивите си.", "date": "2019.11.24", "title": "Експерт: Цацаров като заслужил артист в оперетата \"Ти си го избра\" - второ действие"}
{"url": "https://www.dnevnik.bg/bulgaria/2019/11/24/3996577_hero_mustafa_bulgariia_moje_da_razvie_potenciala_si_s/", "text": "България може да развие пълният си потенциал само с независими медии и върховенство на закона, каза днес пред Би Ти Ви новият американския посланик в София Херо Мустафа. Тя допълва, че България е млада демокрация и има много работа, за да постигне върховенството на закона. \"Не трябва да отклоняваме вниманието от него, оптимист съм за бъдещото\", каза още американският посланик. Като акцент в своята работа, Херо Мустафа посочи трите \"С-та\" - сътрудничество, свързаност и справяне с корупцията. Коментирайки темите на разговорите на  предстоящата утре среща  между българския премиер Бойко Борисов и американския президент Доналд Тръмп, тя посочи, че във фокуса, ще е военното сътрудничество, и диверсифицирането на енергийните източници. Херо Мустафа посочи, че САЩ ще изпратят експертен екип, който да провери безопасността на българската ядрена енергетика. По време на разговора между Борисов и Тръмп ще се обсъди и възможността за отмяна на визите за българи за САЩ. \"Сега е точният момент да засилим двустранните отношения. Да погледнем къде сме и къде можем да направим повече\", поясни американският посланик. Херо Мустафа призова фокусът да е върху двустранната среща, а не върху политическата среда в двете страни. Вчера бившият посланик на САЩ в София  Джеймс Пардю отбелязва  в свой коментар за вестник The Hill, че свободата на медиите едва ли ще е във фокуса на разговорите между Борисов и Тръмп, тъй като и двамата имат склонност да задушават истината.  В началото на разговора, започнат на български, Херо Мустафа обясни, че за нея е важно да научи езика, за да покаже уважение към една велика нация.", "date": "2019.11.24", "title": "Херо Мустафа: България може да развие потенциала си с независими медии и върховенство на закона"}
{"url": "https://www.dnevnik.bg/biznes/intervju/2019/11/24/3996589_djeims_pardju_trump_i_borisov_mnogo_si_prilichat/", "text": "                         - Когато се налага, една среща в Белия може да се организира всъщност много бързо. Такива срещи обикновено зависят от политическия календар на участниците. Ако и двамата искат бърза среща, тя може да се осъществи. Персоналът в Белия дом и в министерствата познава темите и бързо може да подготви такава среща, когато е необходимо. - Сигурен съм, че президентът Тръмп се среща с Борисов, за да изкаже благодарност на българското правителство за решението му да закупи от САЩ изтребителите Ф-16. Макар че е член на НАТО още от 2002 година, България твърде бавно привежда военното си оборудване в съзвучие със стандартите на НАТО. И това е най-сериозната стъпка в тази посока досега. Президентът Тръмп иска лично да обере лаврите от продажбата на Ф-16, включително и защото в момента се бори срещу импийчмънта. Сигурен съм, че точно в този момент той иска да покаже, че върши нещо за американската индустрия и за икономиката. Лично аз се надявам, че освен това в разговора си с Борисов американският президент ще повдигне такива въпроси като липсата на медийна свобода и нивото на корупцията в България. Но не ми се вярва, че те ще бъдат от първостепенна важност в разговора. Също така очаквам, че Тръмп ще използва медийните възможности, които дава срещата с Борисов, за да вземе отношение най-вече по американски политически теми - а не по български. - Ангажиментът на САЩ на Балканите естествено отслабна след атаките срещу страната през 2001 година и след края на конфликтите в Босна и в Косово. Независимо от това ангажиментът на Балканите в периода 1995-2008 беше огромен успех за външната политика както на Съединените щати, така и на европейските съюзници. Там ние инвестирахме много, за да дадем на хората в региона шанс да се развиват като успешни демокрации по европейски модел. Но за да се постигнат тези цели, е нужно още внимание. Честно казано, аз смятам, че САЩ, а в някаква степен и европейските страни, си имат вече други грижи и не отделят на Балканите онова внимание, което регионът заслужава. Русия реши, че трябва да има сериозно влияние на Балканите и че в този стратегически регион ще се бори за надмощие със западните демокрации. САЩ, ЕС и НАТО не бива да губят този факт от погледа си, те трябва да дадат адекватен отговор. - Като имаме предвид очевидната слабост на Тръмп към Владимир Путин, демонстрирана на срещата им в Хелзинки и след това, аз не вярвам, че Тръмп изобщо ще натиска България да се дистанцира от Путинова Русия. В България съществува сериозно руско влияние, но Москва много добре умее да не го показва толкова нагледно. Колкото до ЕС, знае се, че Тръмп не му е фен. Той стори доста, за да изпообиди съюзниците и да намали американското влияние в европейските столици. В този смисъл не вярвам, че срещата ще даде някакви положителни импулси на България да заема позитивни позиции в Европа и да се отграничава от крайния национализъм. - Смятам, че това е нормална среща на двустранно равнище между двама правителствени ръководители. И двамата искат признание за сделката с Ф-16, а Борисов иска чрез срещата с президента на САЩ да си поизлъска имиджа пред националистическата публика. Не вярвам, че от тази среща ще излезе нещо повече. - Много добре познавам премиера Борисов и мога да ви кажа, че те двамата с Тръмп много си приличат. И сигурно отлично ще се разберат. И двамата залагат на национализма и на един определен, груб популизъм. И двамата не обичат свободните, независими и настъпателни медии. Според мен Борисов е по-хитър и много по-успешен в своята инстинктивна политика у дома, отколкото Тръмп. Само дето ръководи по-малка държава.", "date": "2019.11.24", "title": "Джеймс Пардю: \"Тръмп и Борисов много си приличат\""}
{"url": "https://www.dnevnik.bg/sport/2019/11/24/3996594_v_mach_s_40_narusheniia_levski_pobedi_carsko_selo/", "text": "\"Левски\" се изкачи на второ място в таблицата на Първа лига след победа над \"Царско село\" с 2:0 в мач от 17-ия кръг. Сините стигнаха до успеха, като вкараха и двата си гола още преди почивката. Найджъл Роберта и Станислав Иванов се разписаха в рамките на 12 минути - между 27-ата и 39-ата. С успеха \"Левски\" задържа изоставането зад шампиона \"Лудогорец\" от седем точки. Сините изпревариха \"Локомотив\" (Пловдив), който ден по-рано загуби именно от \"Лудогорец\". Срещата на стадион \"Георги Аспарухов\" беше белязана от нетолкова високо качество на играта, много грешки и от двата отбора, но и накъсани действия. Реферът Георги Давидов отсъди общо 40 нарушения за 90 минути. \"Левски\" поведе в 27-ата минута, когатоо Станислав Иванов опита да шутира, но изпълнението му се получи като пас. На самата голлиния Роберта беше на точното място и вкара в мрежата.      В 39-ата минута Иванов реализира след извеждащо подаване от Дени Алар. През втората част \"Левски\" държеше топката, но не успя да вкара трети гол. \"Царско село\" действаше на контраатака, но не застраши толкова сериозно вратата на сините. Действията на гостите се свеждаха доо накъсване на играта.", "date": "2019.11.24", "title": "В мач с 40 нарушения \"Левски\" победи \"Царско село\""}
{"url": "https://www.dnevnik.bg/sviat/2019/11/24/3996607_korab_s_nad_14_000_ovce_na_borda_se_preoburna_krai/", "text": "Голям товарен кораб, превозващ над 14 хил. овце на борда, се преобърна край бреговете на румънското черноморско пристанище Мидия. Двадесет и двамата моряци, които са били на борда, са спасени. Един от тях е имал нужда от медицинска помощ и е откаран в болница заради хипотермичен шок, който е получил, след като паднал във водата. \"Един от членовете на екипажа на кораба е паднал в морето, но веднага е бил изваден и откаран в болница\", каза говорител на службата за извънредни ситуации в Констанца, цитиран от BBC. Всички моряци са сирийски граждани, а корабът \"Куийн Хинд\" е плавал под флага на Палау. Инцидентът е станал тази сутрин, когато товарният кораб напускал пристанището. В спасителната операция са се включили полицаи, пожарникари и служители на военноморските сили. От местната служба за извънредни ситуации съобщават, че до 16:30 ч. са били спасени едва 40 от овцете.      \"Вече успяхме са спасим някои от животните, някои от тях сами плуват до брега\", обясниха местните власти. Спасителната операция по изваждането на животните ще продължи. Все още не е известна причината, довела до частичното потъване на кораба. Предстои да започне разследване по случая. Корабът е отплавал от пристанище Мидия по обяд и трябвало да стигне до Саудитска Арабия.", "date": "2019.11.24", "title": "Спасителна операция за хиляди овце върви край румънско пристанище"}
{"url": "https://www.dnevnik.bg/sport/2019/11/24/3996613_shefild_spria_manchestur_junaited_v_zrelishte_s_shest/", "text": "\"Манчестър юнайтед\" и \"Шефилд юнайтед\" завършиха 3:3 в зрелищен мач от 13-ия кръг на Висшата лига. Срещата потвърди неубедилната игра, която показват \"червените дяволи\" от началото на сезона и затвърди добрите впечатления от \"остриетата\", които са новак в елита. \"Манчестър юнайтед\" губеше до 72-ата минута с 0:2, но с вихрени седем минути успя да обърнат развоя на срещата. Въпреки това \"Шефилд\" взе точка в добавеното време. Тимът на Оле Гунар Солскяр беше на път да вземе едва втората си победа като гост от началото на сезона. Тимът записа и 12-и двубой, в който не успя да запази мрежата си суха като гост, като това е най-лошо постижение от сезон 1985-86 насам. Точките, които поделиха двата тима на \"Брамал лейн\", оставиха \"остриетата\" на шесто място в таблицата с 18 точки. \"Червените дяволи\" имат 17 и са на девето място. \"Червените дяволи\" изиграха много слабо първо полувреме, в което отправиха едва един точен удар. \"Шефилд\" действаше вдъхновено и откри още в 19-ата минута с попадение на Джон Флек. Той беше точен след разбъркване.      След почивката \"остриетата\" нанесоха и втори удар. В 52-ата минута Флек асистира на Лин Мусе и централният нападател се разписа за четвърти път през сезона. Малко по-късно самият Мусе напусна заради контузия и това лиши тима му от агресия при пресирането. \"Шефилд\" се прибра в своята половина и беше наказан в рамките на седем минути. Между 72-ата и 79-ата \"червените дяволи\" вкараха три гола чрез Брендън Уилямс, Мейсън Грийнууд и Маркъс Рашфорд. Уилямс вкара първото попадение с красив изстрел и асистира за третия гол на Рашфорд. Между тях резервата Грийнууд се разписа след асистенция на Рашфорд.      Това обаче не отказа \"Шефилд\" да търси поне изравняване и в добавеното време \"остриетата\" нанесоха своя удар. Резервата Оливър Макбърни вкара след разбъркване и удар от воле. В ситуацията останаха съмнения за игра с ръка, но технологията за видеоповторения потвърди, че гол има.", "date": "2019.11.24", "title": "\"Шефилд\" спря \"Манчестър юнайтед\" в зрелище с шест гола"}
{"url": "https://www.dnevnik.bg/politika/2019/11/24/3996621_maikite_na_deca_s_uvrejdaniia_produljavat_protestite/", "text": "Майките от националната гражданска инициатива \"Системата ни УБИВА\" ще продължат протестите си докато получат оставките на всички депутати, гласували  за избирането на Валери Симеонов  за заместник- председател на Народното събрание. Това се казва в писмо до медиите. В него се посочва, че няма да бъде направено изключения за народните представители от парламентарната група \"БСП за България\", които малко след избора се извиниха на майките на децата с увреждания и определиха като грешка подкрепата си за Симеонов. \"Уважаеми членове и симпатизанти на БСП, убедени сме, че ще се съгласите, че поста зам. председател на НС е крайно ненормално да бъде заеман от един абсолютно компрометиран политик. Нормално би било, човека Валери Симеонов, ако са му останали поне няколко капчици морал и достойнство, да се оттегли от политическият живот завинаги. Изборът му за зам. председател, превръща Народното събрание в театър на абсурда и е основание за убеждението в липсата на морални качества във всеки един депутат, гласувал за него\", се казва в писмото. То завършва с обещанието, че протестите ще продължат до получаването на 118 –те оставки на народните представители, издигнали Валери Симеонов до зам. председател на НС и до неговото оттеглянето от този пост. Изборът на Симеонов дойде година след като напусна вицепремиерският пост, заради обидни изказвания към майките на деца с увреждания. В деня, в който изборът стана факт - 20 ноември  беше обявено , че започва протест до неговото оттегляне или до подаване на оставките на всички избрали го депутати. В петък и  граждански организации призоваха  да започне процедура по предсрочното освобождаване на Валери Симеонов. Вчера председателят на парламента  Цвета Караянчева каза пред журналисти , че колегата и депутат е понесъл своя кръст, като веднъж е подал оставка и и няма нищо лошо в това неговата парламентарна група да го предложи за заместник-председател на Народното събрание.", "date": "2019.11.24", "title": "Майките на деца с увреждания продължават протестите докато получат 118 депутатски оставки"}
{"url": "https://www.dnevnik.bg/regioni/2019/11/24/3996619_eksperti_preduprejdavat_za_ekologichna_kriza_zaradi/", "text": "Задава се опасност от екологична криза заради пресъхването на река Въча в град Кричим. Две министерства - на енергетиката и на околната среда и водите очакват резултати от проверка как спирането за планов ремонт на две водно-електрически централи доведе до унищожаването на пъстървата в реката. Областният управител на Пловдив свиква спешно заседание, за да бъдат координирани действията на институциите за установяване на причините, съобщи БНТ. Милиони кубически метра вода стоят в три язовира от каскада Въча. Но в град Кричим три нощи реката пресъхва. Рибата е почти унищожена, а размерите на екологичната криза остават скрити от погледите на хората. От местното риболовно сдружение, което зарибява реката с пъстърва, първи забелязали щетите. Равнището на реката зависи от количеството, което трите водно-електрически централи от каскадата изпускат. Две от тях изпратили предупреждение до министерството на околната среда и водите, че от 18 до 21 ноември спират работа заради ремонт. Уведомително писмо от екоминистерството получил и кметът на Кричим, че в реката ще има гарантираните количества вода, но за 18 часа в денонощието. \"Някой винаги се възползва от това, за да ограничи водните количества, като даже и не спазва задължителния санитарен минимум от 5 куб. м в секунда. Тука не може да няма виновни, защото факт беше, че водата я няма\", заяви кметът на Кричим Атанас Калчев. Случаят с обезводнения речен участък предизвика серия от проверки, разпоредени от министирите на енергетиката и на околната среда и водите. Инспекцията обхваща действията на подразделенията на НЕК и Напоителни системи. \"Изказаха се мнения, че едва ли не водата се е пренасочвала в някаква друга посока - имат предвид частните ВЕЦ-ове през съоръжения на Напоителни системи\", обясни кметът. В река Въча през последните дни има достатъчно количество вода през цялото денонощие, но популацията от пъстърва, която е в размножителен период е почти унищожена. Според представители на сдружение от доброволци, което се грижи за безвъзмездното зарибяване на водоемите в областта, щетите в река Въча не могат да бъдат оценени. Причината е, че няма как да се предвиди колко хайвер е останал, но щетите ще са огромни, предупреждава Валентин Данаилов – председател на сдружение \"Олимпик 2002\" Областният управител на Пловдив Дани Каназирева смята, че е наложително и коритото на реката в Кричим да бъде променено, за да не се разпилява водния поток в цялата и ширина от 65-70 м. \"На всяка цена за мен е важно да се търсят компенсиращи мерки, профилиране на коритото на реката за обезпечаване на воден стоеж при по-малки водни количества и задължително според експертите в областна управа трябва да се проведе и инженерно и хидроложко проучване\", заяви Каназирева. Утре сутринта тя свиква спешно заседание с всички заинтересовани страни заради кризата с управлението на водите от каскада Въча.", "date": "2019.11.24", "title": "Експерти предупреждават за екологична криза заради пресъхването на река Въча"}
{"url": "https://www.dnevnik.bg/sviat/2019/11/24/3996237_rumuncite_preizbraha_iohanis_za_prezident/", "text": "Клаус Йоханис печели втори мандат като президент на Румъния с почти две трети от гласовете. Това сочи екзит пол на института IRES, цитиран от румънски медии, за \"лесната\" му победа съобщава и \"Ройтерс\". Тези данни дават на Йоханис 66.5% от гласовете, а на доскорошния премиер Виорика Дънчила - 33.5 на сто. Те не включват гласовете от румънците зад граница. Друг екзит пол му дава 64.8% от гласовете срещу 35.2 за Дънчила. Победата на шейсетгодишния Йоханис, бивш кмет на трансилванския град Сибиу, изглеждаше предизвестена според проучванията. Той спечели първия тур с 37.8% от гласовете, докато Дънчила получи малко над 22 на сто. Шансовете му нараснаха допълнително, след като Дан Барна, кандидатът на дясноцентристкия Съюз за спасение на Румъния, спечелил 15%, призова поддръжниците си да гласуват за Йоханис. Пред урните Йоханис повтори обещанието си да изкорени масовата корупция в страната и да се бори за укрепване на върховенството на закона. То пострада от политиките на няколко правителства на социалдемократите и в някои отношения Румъния се оказваше в една група с Унгария и Полша като критикувана от Брюксел за посегателства срещу демокрацията.      Държавният глава се смята в Европа за спирачка пред тези действия. В съдебната власт са и част от правомощията на румънския президент (например за назначения в прокуратурата), освен това той може да оспорва закони пред Конституционния съд, както и да номинира министър-председател. Йоханис ще може да разчита на либерално правителство на малцинството на Лудовик Орбан, спечелило вот на доверие преди седмици. \"Победи нормалната Румъния... Това е най-категоричната победа срещу Социалдемократическата партия,\" заяви Йоханис, цитиран от агенция \"Аджерпрес\". На първия тур гласуваха само 47.66% от румънците, най-ниската активност на президентски избори в страната от идването на демокрацията през 1990 г. Според изданието The Romania Journal активността е била 49.87% в края на изборния ден според \"Аджерпрес\". Така днешната активност е значително по-слаба от тази през 2014 г., довела до първото избиране на Йоханис (58.21%), или тази от 2009 г. (53.52 на сто). Въпреки това мобилизацията в чужбина се оказа по-сериозна от очакваното. Поне 900 хил. души (според някои оценки милион) са гласували в чужбина, след като на предишните броят им бе 370 хил. В Италия бюлетина са пуснали 180 хил. души, във Великобритания - 150 хил., в Германия - почти същият брой, в Испания - над 120 хил., във Франция - около 43 хил., пише Romania Insider.", "date": "2019.11.24", "title": "Румънците преизбраха Йоханис при рекордна активност в чужбина"}
{"url": "https://www.dnevnik.bg/photos/2019/11/24/3996551_fotogaleriia_svetovnite_snimki_na_denia_23-24_noemvri/", "text": "Снимка направена от самолет показва планината Фуджи обвита в облаци, Япония.", "date": "2019.11.24", "title": "Фотогалерия: Световните снимки на деня 23-24 ноември 2019 г."}
{"url": "https://www.dnevnik.bg/politika/2019/11/24/3996638_boiko_borisov_pristigna_v_sasht/", "text": "Премиерът Бойко Борисов пристигна в САЩ преди броени минути. От видео във \"Фейсбук\" профила на министър-председателя се видя, че правителственият \"Еърбъс\" каца във военновъздушна база. В делегацията освен Борисов са вицепремиерите Томислав Дончев и Красимир Каракачанов, който е и министър на отбраната, както и министрите на финансите, и икономика Владислав Горанов и Емил Караниколов. Официалната програма на българската делегация е утре, когато е предвидена и среща между българският премиер и американският президент Доналд Тръмп.      По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк \"Арлингтън\". Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата. Посещението на Борисов е предшествано от продължителна пауза - последната визита на български премиер в Овалния кабинет бе през 2012 г., тогава Барак Обама покана Борисов. Приключилият тази година мандат на посланик Ерик Рубин е един от малкото в двустранните отношения, в които не е имало покана към София за подобна среща. Срещата с Тръмп е и последната за лидер на страна от Източна Европа. Американският президент се срещна първо с полския президент Анджей Дуда през юли 2017 г., последваха тримата президенти на балтийските републики (април 2018 г.), чешкият премиер Андрей Бабиш (март 2019 г.), словашкият му колега Петер Пелегрини (май 2019 г.), румънският президент Клаус Йоханис (август 2019 г.) и Виктор Орбан (октомври 2019 г.).   тук .   тук", "date": "2019.11.24", "title": "Бойко Борисов пристигна в САЩ"}
{"url": "https://www.dnevnik.bg/sport/2019/11/24/3996646_nadal_osiguri_emocionalen_triumf_na_ispaniia_v_kupa/", "text": "Испания е първият шампион в променената купа \"Дейвис\". Рафаел Надал и съотборниците му триумфираха в турнира за шести път в историята си след 2:0 победи срещу Канада във финала. Успехът беше подпечатан от водача в световната ранглиста, който победи с 6:3, 7:6 (7) Денис Шаповалов. За Надал това беше осма победа от осем мача в турнира, който се проведе в Мадрид. Седмицата беше много емоционална за испанците заради изпитанията пред Роберто Баутиста Агут, чийто баща почина. Агут се завърна в отбора и донесе първата победа във финала, като се наложи със 7:6 (3), 6:3 срещу Феликс Оже Алиасим.        \"Това беше невероятна седмица във всяко отношение. Минахме през всичко. Ключовата личност беше Роберто Баутиста. Спечелих и осемте си мача, но с ръка на сърцето казвам, че това е заслуга на целия отбор. Издържахме, но да изиграем толкова поредни мачове има рискове. Само мога да благодаря на публиката, защото това е незабравимо за всички\", каза Надал пред 12 500 зрители в залата. \"Това беше мечтан ден и всички в отбора положиха огромни усилия, особено Рафа, който си лягаше в три, четири и пет часа сутринта, а след това имаше мачове. Това може да стане, само защото сме испанци\", каза Баутиста Агут. Той заяви, че родителите му цял живот са работили, за да може да бъде тенисист. Във финала Надал спаси сетбол в тайбрека на втория сет и след това стигна до успеха. За него това беше 29-а поредна победа на сингъл в купа \"Дейвис\" (третата най-дълга серия в историята) и общо 32-а поредна победа на сингъл и на двойки, което е рекорд за турнира. След големите промени  решителната фаза на турнира вече се провежда в една седмица с участието на 18 отбора .     ", "date": "2019.11.24", "title": "Надал осигури емоционален триумф на Испания в купа \"Дейвис\""}
{"url": "https://www.dnevnik.bg/kultura/2019/11/22/3990403_otkus_ot_iznasileni_ot_chudesa_na_radoslav_parushev/", "text": "                         На 22 ноември Радослав Парушев се завръща на литературната авансцена, като този път е по-агресивен, по-анимационно забавен и политически по-некоректен от всякога! \"Всяка книга би следвало да се пише с ясното, макар и до някаква степен тъжно съзнание, че във Вселената винаги съществува възможност единственият читател на тази конкретна книга да си остане нейният автор\", казва Парушев. Така започва \"Изнасилени от чудеса\", или неоторизираната биография на \"Ийгълс ъф Дет Метъл\". Това не е биографична книга за рок банда, чието име вероятно никога не сте чували. Това е роман за рокендрол, наркотици, свобода, любов, приятелство, за планирано и извършено чудовищно престъпление и шеметно преследване между най-разнообразни групи от психопати на три континента. Роман за сблъсъка между двете сякаш най-противоречиви, най-отдалечени по скàлата на нормалността исторически явления – рокендрола и радикалния ислям; безпощадна пародия на ценностните разломи в днешната цивилизация, на съвременните форми на употреба на фундаментални принципи и идеи. Жестоко ироничен, той е тревожен вик за граничното състояние на модерния свят. Радослав Парушев е роден през 1975 г. в София. Автор на романи, сборници с разкази и публицистика. Отличен с награда в конкурса за разказ \"Бъди писател\" на списание \"Егоист\" измежду 600 участници (2001 г.), носител на награда от националния конкурс за къс разказ \"Рашко Сугарев\" (2003 г.), многократно номиниран за наградата \"Хеликон\". Женен, с една дъщеря. \"Изнасилени от чудеса\" влиза в книжарниците на 22 ноември, а по-нетърпеливите от вас могат да поръчат книгата на pre-order и да я получат с автограф от писателя:  https://www.ozone.bg/product/iznasileni-ot-chudesa / Премиерата ще се състои на 5 декември в бар \"Петък\" в присъствието на много артисти, гости и съмишленици на автора. художник на корицата Дамян Дамянов ВСИЧКО ОНОВА ПРЕДИ 13 НОЕМВРИ \"ИЙГЪЛС\" Когато бях дете, ние, преебаните в Източна Европа, живеехме в обществен строй, който се наричаше \"развит социализъм\", но историята и ние, самите му съвременници, го запомнихме с много по-характерното, конкретно и подобаващо мръсно звучащо понятие \"комунизъм\". Комунизмът е най-отвратителното нещо, случвало се някога на човешката раса, като в класацията включваме и германския нацизъм. И така, през мръсния, отвратителен комунизъм комунистите бяха издали една бутафорна книга, която бяха озаглавили \"АБВ на попмузиката\". Под попмузика тогава се имаше предвид диското и рокендрола, компютърната попмузика още не беше изобретена. Рокендролът по онова време беше силно нежелателен за комунистите, защото застрашаваше властта на тия безбожни капути, но понеже, пътувайки по работа в капиталистическите държави, безбожните капути нямаше как да спрат самите себе си да купуват на децата си джинси, кожени якета и плочи именно с рокендрол, капутите издадоха тази книга, за да се опитат да дадат класово обяснение на рокендрола през призмата на марксизма-ленинизма – учение, което по онова време за комунистите заместваше вярата в Бог така, както, като умря Стив Джобс, в душите на определени консумеристки кръгове за известно време вярата в умрелия Стив Джобс заместваше вярата в Бог... Когато взех в тринайсетгодишните си ръчички сборника с азбучно подредени класови червени лъжи \"АБВ на попмузиката\", американската група \"Ийгълс\" ми беше известна единствено с песента си \"Хотел Калифорния\". В скверния червен справочник прочетох, че \"Ийгълс\" свирят и записват песни и албуми от началото на седемдесетте и че голямата си популярност и успеха си дължат на факта, че в творчеството си разглеждат социални теми, свързани с проблемите на младите хора от работническата класа в Калифорния. Както си спомняте, в единствената песен на \"Ийгълс\", за която можете да се сетите, се разказва от първо лице историята на някакъв нещастник, който, окъснявайки, замръква в съмнителна едноименна локация, управлявана от дама на име \"Tiffany-twisted, she got the Mercedes Benz, she’s got a lot of pretty, pretty boys, she calls friends\", където, общо взето, го понадрусали, понаебали и накрая, като понечил да си върви, му казали: а, не, пичага, \"you can check out any time you like, but you can never leave\" (като \"ne-е-е-еver\" е изпято с такава интонация, сякаш именно в този момент рязко му бръкват в гъза на класово осъзнатия вокал на пролетарската група \"Ийгълс\"). Понеже поради правилно насочените амбиции на родителите ми аз още като дете владеех английски доста над средното ниво и понеже, както казах, единствено \"Хотел Калифорния\" знаех на \"Ийгълс\", силно взех да се чудя и мая какви са тия отрудени млади работници, дето ходят да се трошат като кучета по разни извратени бардаци, и какво общо има това с класовата борба като такава, каквато ми я преподаваха комунистите в училище. В училище комунистите ни бяха обяснили класовата борба по приказен начин – класова борба е да те изтезават фашистите в злокобни тъмнични мазета, но ти нищо да не им кажеш, да умреш от изтезанията и след това да останеш да живееш вечно в паметта на признателните потомци и в името на някой горд свинекомплекс с комини, дръзновено раздрали небесната синева. Впрочем, докато ни преподавали това комунистите, наистина изтезавали разни хора по разни мазета, които хора обаче, за разлика от приказните герои, си казвали всичко, дори това, което през ума не им било минавало, че знаят. Само че комунистите и техните престъпления, макар че ще останат завинаги в паметта на цивилизованата част от човечеството, няма да намерят повече място в този положителен и развлекателен текст – от тук, та чак до края му. И така, минаха години, без с \"Ийгълс\" повече да ни се пресекат пътищата, до момента, в който се заех с настоящата романизирана биография. Направих рисърч на тема \"Ийгълс\", който беше наистина кратък, тъй като се оказа, че през последните приблизително петдесет години групата \"Ийгълс\" наистина не е композирала и записала нито една песен освен сълзливата балада за друсания млад социалист, противозаконно задържан от упадъчни буржоазни елементи в някакъв хотел – нито една друга песен, макар че \"Ийгълс\" са издали общо деветнайсет различни студийни албума, всичките озаглавени \"Greatest Hits\", от които през десетилетията са се продали толкова милиарди копия, че това на практика ги прави най-продаваната американска група на американска територия. Да не се бърка – \"Металика\" и, предполагам, \"Аеросмит\" са по-продавани американски групи, но като към продажбите у дома се добавят реализираните световни тиражи. Също така Уитни Хюстън е по-продаван от \"Ийгълс\" американски изпълнител в Америка, но тя не е група. \"Ийгълс\" – вероятно заради недоказания си работническо-селски произход и обективната логика (дори направо – диалектика) на класовата борба – държат рекорда за продажби на група в Америка и са, общо взето, класическо олицетворение на олигархичния рокендрол естаблишмънт, което какво ли е – ами точно обратното на това, което за мен олицетворяват героите на настоящата биография. Така че стига за \"Ийгълс\", продължаваме нататък с терминологичните определения. ДЕТ МЕТЪЛ Дет метълът е фаза от развитието на рокендрола, настъпила през първата половина на осемдесетте години на XX век в някои от развитите капиталистически държави, и в известен смисъл представлява дъното на рокендрола. Ако се върнем към корените на явлението двайсетина години по-рано, лесно ще установим зараждането на една конкретна закономерност – още \"Ролинг Стоунс\" дават всичко от себе си да бъдат \"по-шумни\" от \"Бийтълс\" (което, предвид нивото на развитие на техниката през 1963 година, означава, буквално, да крещиш по-силно от другия вокалист в микрофона и да блъскаш по барабаните си по-силно от другия барабанист – с всички сили). След това, за да направят впечатление на публиката, \"Ху\" зазвучават по-бързо и по-агресивно от \"Стоунс\". Понеже от примитивните китари в средата на шейсетте няма как да се извади по-агресивен и по-зъл звук от, общо взето, лежерното \"дръндрън\", \"Ху\", за да надскочат \"Стоунс\", започват просто и съвсем буквално да трошат китарите си на сцената. Впоследствие всичко живо троши инструменти, но \"Ху\" останаха завинаги първите. Сетне \"Лед Зепелин\" в стремежа си да надджангърят \"Ху\" пък започват да звучат толкова бързо и агресивно, че направо създават нов клон в рокендрола, наречен хард рок. Почти веднага (още през следващото лято) \"Блек Сабат\" и след година-две \"Тин Лизи\" качват оборотите до степен, че нещото вече започва да се нарича метъл, стига се до NWBHM (New Wave British Heavy Metal) – тогавашната нова британска вълна, облечена в бутафорни кожи с пирамидки орда, предвождана от \"Айрън Мейдън\" и \"Джудас Прийст\", с чиито драматични физиономии, струва ми се, средно информираната публика все още свързва понятието хеви метъл. Сетне, през осемдесетте, се появиха и за кратко бяха активни пискливи смешници като \"Хелоуин\", които, понеже пищяха с по-висока скорост от \"Мейдън\", бяха наречени от критиката спийд метъл. (Изобщо тогава хората в културния свят много четяха музикални списания, в които музикалните журналисти всеки път, когато някой педал с космата гръд и впити в гъза панталони от изкуствена кожа се новопоявяваше на сцената, се чувстваха длъжни и се надпреварваха да измислят ново име на неподражаемия му индивидуален стил.) След това дойде траш метълът, представляван от едни потни типове с космати рамене и месести космати уши като \"Слейър\", \"Антракс\" и поне в началото – \"Металика\" и \"Мегадет\". Впрочем трашметълистите действително изглеждаха така, сякаш в Калифорния някога е съществувало нещо като работническа класа и са ѝ се народили деца, които, вместо да отидат да се трепят във фабриките, са станали траш метъл музиканти. Траш метълът е онова нещо, в което китарата вие пронизително и немелодично, певецът ръмжи заплашително за това колко е велик примерно Сатаната и как Сатаната ще дойде да царува в кръв (което пророчество, като се замисля, към края на тази книга действително се сбъдва в немалка степен), а отзад двете каси на комплекта барабани правят едно много характерно трррртакатакатакатакатаккккк! – като, как да се изразим, като както звучи детско барабанче. Впрочем след упорито ритмично умоляване от страна на трашметълистите Черният господар да им купи душите, Черният господар взе че действително инвестира в някои от тях – \"Металика\" станаха най-богатите хора, свирили какъвто и да е метъл в историята, станаха притежатели на медии и на какво ли още не и дори подеха небогоугодни кампании срещу свободното използване на авторско съдържание. \"Антракс\" и \"Слейър\" пък си останаха бедни, но относително честни дяволопоклонници с по някой друг скромен половин милион в сметките. И накрая, най-сетне, върху раменете на траш метъла стъпиха пичове, които, макар и да носеха чисти черни сърца и да имаха искрени сатанински намерения, за съжаление, не ставаха и за чеп за зеле, не притежаваха качества дори да бъдат трашметълисти – и именно те изобретиха дет метъла. Характерно за стила е, че китарите, настроени криво-ляво в най-ниската възможна тоналност, звучат като влаченето на тенекия от сирене по неравен напукан асфалтов плац. Вокалите се наричат death grows, ала не звучат като предсмъртни хрипове, а по-скоро като рев на див звяр. Нещо средно (и уродливо) между мечка и глиган, модулирано в гърлото на пъпчив, потен и дебел дългокос представител на работническата класа с душа, изтъкана от злоба и гняв, и с изключително миризливи крака. Та този иска да го начука на целия капиталистически свят, в който свят по-талантливите, работливи, образовани и по-адекватни от него притежават много, много повече неща, а той, осъзнавайки своята слабост пред мощта на коварния капиталистически свят, прибягва до неизбежното – да призове Сатаната да дойде и да пръсне гъза на системата със своя ален зъл чеп. Толкова голямо чудовищно желание в толкова малко и пъпчасало като гнусно лице гърло! Да, пичовете от дет метъл течението имаха искрени антисистемни намерения, но именно капиталистите, виновни за техните комплекси и тяхната нищета, след средата на осемдесетте превърнаха дет метъла в индустрия, бълваща пазарни продукти, насочени към онеправданите маси от дебели пъпчиви чикиджии. Като цяло, дет метълът, подобно на \"Ийгълс\", поради комбинирано стечение на негативни фактори представлява обратното на това, което истинският рокендрол е: Течение в изкуството, провокирано от Радостта от Живота, възпяващо Радостта от Живота, умножаващо Радостта от Живота. Най-изявените представители на дет метъла през XX век са групите \"Венъм\", \"Пазесд\", \"Дет\", \"Дистрашкън\", \"Морбид Ейнджъл\", \"Пестиленс\", \"Ъбичуари\". В началото на XXI век стилът все още беше жив и популярен особено в Скандинавия – вероятно заради непрестанното желание да се самоубиеш в онази целогодишна зимна нощ там горе, – като специализираната критика усилено настояваше, че е налице война между норвежката и шведската дет метъл сцена, което само по себе си, извън контекста на каквото и да е, звучи, съгласете се, истински смешно. В известен смисъл това, че рокендролът катастрофира в дет метъла, е закономерен завършек на една тенденция, характерна и за всички останали клонове на изкуството – към края на осемдесетте години на XX век и във визуалните изкуства, и в литературата изразните средства бяха доведени до екстремна крайност, до степен изкуствата вече да не може да бъдат възприемани от психически здрав индивид. Но съвременното изкуство, естествено, не свърши с това. Защото, за радост, дойде постът. Когато например рокендролът се изчерпа да е бърз, шумен и агресивен, вместо да умре, стана по-бавен и по-тих, върна се към романтиката на седемдесетте – появи се грънджът, едно типично посткултурно явление. В литературата след Маркес, общо взето, вече нямаше какво да се напише по линия на модернизма. (Някои, естествено, казват, че Маркес е постмодернист, и са прави, защото е и такъв.) Тогава се появиха структурализмът на Умберто Еко, постмодернизмът на Мартин Еймис, неокласическият неомодернизъм на, примерно, Радослав Парушев, но стига с теорията на изкуството – да оставим теорията на културолозите и да се фокусираме върху това, което няколко критици упорито твърдят, че най-добре умеем – разказването на истории.", "date": "2019.11.24", "title": "Откъс от \"Изнасилени от чудеса\" на Радослав Парушев"}
