{"url": "http://www.dnevnik.bg/sport/2017/08/17/3026516_problemite_ni_biaha_do_purviia_gol_smiata_dimitur/", "text": "Треньорът на \"Лудогорец\" Димитър Димитров остана доволен от дебюта си начело на българския шампион. Разградчани  спечелиха с 2:0 срещу \"Судува\"  и направиха голяма крачка към участие в групите на Лига Европа. \"Не беше никак лесно, съперникът беше много добре организиран и стоеше основно в своята половина. Когато играеш срещу 10 човека, които са наредени пред собствената си врата е много трудно\", коментира Димитров. Според него \"Лудогорец\" е можел да вкара и повече голове, но преднината от 2:0 е комфортна преди реванша в Литва. \"Във всеки мач е важно кога ще вкараш гол, когато го направиш става много по-лесно, смятам че и за нас беше така. Имахме и грешки, имаше и хубави неща, разбира се предстои ни много работа\", добави треньорът на шампионите, които пое отбора в началото на седмицата. Димитров смята, че групата на \"Лудогорец\" е прекалено малка след продажбите на Хосе Луис Паломино и  Джонатан Кафу , а заради наказанията на Марселиньо и Козмин Моци за реванша, изборът му става все по-малък. \"Трябва да вземем още футболисти, защото съставът е къс, при положение, че играем на няколко фронта. Не мога да кажа колко души точно, но имаме оща време до затварянето на прозореца, ще работим и върху това\", завърши 58-годишният специалист.", "date": "2017.08.17", "title": "Проблемите ни бяха до първия гол, смята Димитър Димитров"}
{"url": "http://www.dnevnik.bg/sport/2017/08/17/3026148_makgregur_s_po-lekite_rukavici_shte_nokautiram/", "text": "Конър Макгрегър очаква да нокаутира Флойд Мейуедър още в първия или втория рунд на двубоя им. Преди време той заяви, че ще \"приключи\" съперника в първите четири рунда. Сега обаче се закани да го направи много по-бързо заради решението двамата да се боксират с по-леки ръкавици. Ирландската звезда на смесените бойни спортове и непобеденият на професионалния ринг американец ще се изправят един срещу друг в историческият двубой в Лас Вегас в ранните часове на 27 август.  В сряда спорната комисия на щата Невада уважи искането на двамата и одобри използването на ръкавици по осем унции, вместо по десет. Това ще е плюс за Макгрегър, който се бие в UFC с ръкавици без пръсти, тежащи четири унции. \"Това е много добре за мен. Щастлив съм от този факт. Мисля, че с тези ръкавици Мейуедър няма шанс да стигне до трети рунд\", каза 29-годишният Макгрегър, цитиран от \"Ройтерс\". Мейуедър обаче има огромен опит с ръкавици по осем унции, тъй като е постигнал почти половината от 49-те си победи точно с такива. Той е абсолютен фаворит в мача, тъй като Макгрегър няма никакъв опит като боксьор - нито като аматьор, нито като професионалист. \"И за двете страни има плюсове и минуси. Мисля, че ръкавиците облагодетелстват и двама ни по определен начин\", каза още Макгрегър. Той допълни, че се подготвя изключително добре и ще бъде готов за всякакъв сценарий. \"Готов съм и за 12-рундова битка, и да го приспя в първите десет секунди. Ще докажа на всички, че не говоря празни приказки. Не виждам как (Мейуедър) ще издържи на ударите, които ще поеме в първите два рунда\", заяви ирландецът. ", "date": "2017.08.17", "title": "Макгрегър: С по-леките ръкавици ще нокаутирам Мейуедър в първите два рунда"}
{"url": "http://www.dnevnik.bg/bulgaria/2017/08/17/3026284_kitaiski_investitori_sa_gotovi_da_izgradiat_dve/", "text": "Китайска компания заяви интерес за строителство на големи пътни инфраструктурни проекти в България. Сред тях са изграждане на автомагистралите Калотина – София, Русе – Велико Търново и тунелът под Шипка. Това се разбра след срещата на министъра на регионалното развитие и благоустройството Николай Нанков с Ян Дзиендян и У Шивън, които са представители на компанията \"Ситик Констракшън\", част от голям държавен китайки конгломерат. Нанков подчерта, че между България и Китай са изградени добри двустранни отношения на база реализирани проекти. Той изтъкна, че тези пътни отсечки са част от важни транспортни коридори, свързващи Западна Европа с Азия и имат голям икономически потенциал. Представителите на \"Ситик Констракшън\" отбелязаха, че са запознати с географското положение на България, което много добре се вписва в политиката на Китай за изграждане на новия \"път на коприната\". \"България би била първата държава, член на Европейския съюз, в която можем да стартираме реализацията на проекти, съобразявайки се изцяло с европейските изисквания за публично-частно партньорство\", отбелязаха представителите на инвеститорите. Китайската компания има зад себе си голям обем реализирани проекти в чужбина, включително автомагистрали с голяма дължина. Сред тях са магистрала в Алжир с дължина 498 км и на стойност 7.8 млрд. долара. В момента компанията строи две автомагистрали в Казахстан. Едната е с дължина 780 км, а другата е над 900 км. Предстоят допълнителни срещи, на които китайските инвеститори ще бъдат запознати детайлно с техническите параметри и прогнозите на трите пътни проекта. След това ще се търсят възможности за създаване на смесено дружество между държавата и компанията. Другата възможност е реализация на обектите на концесия чрез намирането на конкретен бизнес модел, който да сведе до минимум рисковете за инвеститора и държавата.", "date": "2017.08.17", "title": "Китайски инвеститори са готови да изградят две магистрали и тунела под Шипка"}
{"url": "http://www.dnevnik.bg/video/2017/08/17/3026280_video_bulgarskite_komandosi_i_nato_-_ne_e_lesno_da/", "text": "\"Не е лесно да рискуваш живота си за другите. Но ние си обичаме работата.\" Това заявява командос от българските армейски части за специални операции в телевизионен репортаж на НАТО. Той е заснет по време на голямото международно учение \"Сейбър Гардиън\" (Saber Guardian 2017), предвождано от САЩ. В България, Унгария и Румъния в него участваха над 25 000 военни от повече от 20 натовски държави. В разговора с журналист от телевизионния канал на алианса българският военен разказва още, че с колегите си чувстват България \"като втора майка\", която трябва да бъде защитавана.", "date": "2017.08.17", "title": "Видео: Българските командоси и НАТО - не е лесно да рискуваш живота си за другите"}
{"url": "http://www.dnevnik.bg/video/novinite_na_bnt/2017/08/17/3026311_video_drugite_novini/", "text": "Акцентите днес: Отварят северното платно на булевард \"Цариградско шосе\" при Орлов мост в неделя Пет области привличат най-много квалифицираните българи, завършили в чужбина Изложба срещу фалшификатите на големите майстори Ема Стоун е най-високоплатената актриса в света за миналата година Джон Клийз с наградата за цялостно творчество в Сараево Песен без звук се намърда сред отличниците", "date": "2017.08.17", "title": "Видео: Другите новини"}
{"url": "http://www.dnevnik.bg/politika/2017/08/17/3026188_napadkite_mejdu_gerb_i_bsp_minaha_na_gradsko_nivo/", "text": "Ден след като премиерът Бойко Борисов обяви, че ГЕРБ е внесла сигнал в прокуратурата за проекта \"Цанков камък\", тъй като той не работи, БСП посочи няколко неефективни проекта на ГЕРБ в София. Първият бил заводът за боклука, който струва 350 млн. лв., вторият - ремонтът на \"Орлов мост\" преди десет години, когато лидерът на ГЕРБ бе кмет на столицата. Социалистите изразиха съмнения за ефективността и на концесията на интермодалния терминал в Пловдив, който бил даден за 5 хил. лв. на месец. Два часа по-късно отговориха от ГЕРБ. В понеделник депутати от ГЕРБ внесоха  сигнал в прокуратурата заради проекта \"Цанков камък\", инвестицията в който имала отрицателна норма на възвръщаемост,  и пряко намесиха името на лидера на БСП Корнелия Нинова, която е била зам.-министър на икономиката и енергетиката в едно от трите правителства, по времето на които проектът се е реализирал. Във вторник тя пък изправи писмо до австрийските власти, че  Борисов вкарва Виена в корупционен скандал, след като определя \"Цанков камък\" като \"корупционен проект\" . С позиция излезе и ДПС, която обяви, че  Ахмед Доган никога не е бил консултант по проекта . На  заседанието на Министерския съвет в сряда Борисов обяви : \"Нашето даване на \"Цанков камък\" на прокуратурата сега е, защото не работи. Това е все едно да си направил завод за битови отпадъци и той да не работи. Естествено, че ще търсят виновника за загубите. Затова сме дали сега \"Цанков камък\" на прокурор\". На извънредна пресконференция на \"Позитано\" 20 днес депутатът от \"БСП за България\" Георги Свиленски обяви, че най-ефективните проекти всъщност са най-скъпите проекти на ГЕРБ и посочи като такива завода за боклука и предишния ремонт на \"Орлов мост\". Социалистът заяви: \"Не работим с фалшиви новини. Нека всеки, който излезе да ни опровергава, да декларира същото. Относно ефективността на завода за боклук, голямата гордост на Борисов, той трябваше да постигне конкретни резултати – след преработването на отпадъци в завода, под 10% да отива на депо. Фактите сочат обаче, че само 2 години след откриването му, той не може да достигне тези проценти\". Той разказа как Столичната община е дала 6 млн. лв. за да обучават 50 души да различават винкел от бутилка на поточна линия в завода - пари, които според социалиста трябва да се дадат в кварталите. \"Орлов мост\" е емблемата на ГЕРБ\", заяви Свиленски и разказа как за ремонта там и на \"Цариградско шосе са дадени близо 2 млн. лв., а 11 дни по-късно по медийни публикации там е имало вълни. \"Цариградско шосе\" стана \"Цариградско море\", каза социалистът.  \"Министерският съвет е дал на концесия интермодалния терминал в Пловдив. Само преди 6 месеца искахме тази процедура да бъде спряна. Това е поредният грабеж на българското общество – дават се под наем 71 декара, с изградената инфраструктура, за 5 хил. лева на месец за 27 години. Съоръжението е построено за 12 млн. евро, а го даваме под наем за цената на будка в центъра на София. Казахме, че фирмата ще е пловдивска с 4 букви. Сега вече може да я кажем ПИМК. Да видим дали те няма да са концесионер на летище \"Пловдив\", обяви още Свиленски. Според него тази фирма ще стане монополист и ще контролира отношенията на всички транспортни фирми с този терминал. Два часа по-късно извънредна пресконференция бе дадена и в централата на ГЕРБ. \"Поредните манипулативни и лъжливи послания. Явно нервите на БСП не издържат в това време, в което въпреки летния сезон правителството продължава да работи активно, по големите инфраструктурни проекти за развитието на страната\", заяви областният координатор на ГЕРБ за София Цветомир Паунов за старт на пресконференцията. Транспортният министър Ивайло Московски отговори задочно на БСП, че процедурата е \"абсолютно открита, честна, прозрачна\" и е минала е през нотификация на ЕК за наличие или неналичие на държавна помощ при нейното изграждане. Московски направил справка и видял, че в мандата на БСП е имало три концесии само в транспортната инфраструктура, където са участвали само по един кандидат, а тогава Свиленски не е упреквал правителството. В случая само един участник е проявил интерес, каза още Московски и поправи Свиленски, че терминалът бил извън Пловдив. Московски отправи предложение към Георги Свиленски да стане изпълнителен директор на държавна фирма управляваща терминала. \"Ако Свиленски постигне по-добри параметри и за първите две години докара повече инвестиции в развитието на терминала от 3 млн. лв., ако за периода на концесия договори инвестиция над 15 млн. и ако успее да договори по-висок доход от наем на терен, аз съм готов да си понеса политическата отговорност и ще се оттегля. Напълно сериозен съм, не се шегувам\", каза Московски. Зам.-председателят на Столичния общински съвет Николай Стойнев добави, че износващият слой на асфалта се сменя на 7-8 години, а последният ремонт на участъка от бул. \"Цариградско шосе\" от Орлов мост до алея \"Яворов\" е бил преди 11 години. Кметът тогава Бойко Борисов констатира неизпълнение на дейностите и наложи санкция в размер на 300 000 лв., които не бяха платени. Толкова струва и ремонтът на бул. \"Цариградско шосе\", но по него се ремонтират различни участъци и спекулациите са много, каза още Стойнев. За завода за отпадъци в София той обясни, че през 2009 г. на мястото са се брали макове, а сега функционира един от най-модерните заводи за преработка на отпадъци в Европа и депонираните отпадъци намаляват, каквато е била целта.", "date": "2017.08.17", "title": "Нападките между ГЕРБ и БСП минаха на градско ниво"}
{"url": "http://www.dnevnik.bg/biznes/2017/08/17/3026314_chujdite_investicii_namaliavat_dvoino_mejdu_ianuari_i/", "text": "Преките инвестиции в България между януари и юни 2017 г. възлизат на 405 млн. евро и са с 46.8% по-ниски, отколкото през същия период на миналата година, сочат предварителните данни на БНБ, които ще бъдат ревизирани с допълнителни отчети на чуждите компании и информация от Националния статистически институт. През юни 2017 г. те нарастват със 171.1 млн. евро, докато през същия месец на миналата година увеличението е било с 235.1 млн. евро. Дяловият капитал (преведени/изтеглени парични и апортни вноски на нерезиденти в/от капитала и резервите на български дружества, както и постъпления/плащания по сделки с недвижими имоти в страната) е отрицателен и възлиза на 123.9 млн. евро за януари – юни 2017 г. Той е по-нисък с 296.9 млн. евро от дяловия капитал за януари – юни 2016 г., който е положителен, в размер на 172.9 млн. евро. Вложенията на чужденци в недвижими имоти са едва 3.4 млн. евро при 48 млн. евро година по-рано. Основните купувачи са от Русия (1.6 млн. евро, 45.3% от общия размер), Украйна (0.4 млн. евро, 11.3%) и Казахстан (0.3 млн. евро, 9.9%). По предварителни данни реинвестираната печалба (показваща дела на чуждестранните инвеститори в текущата печалба или загуба на дружеството на база на счетоводни данни за финансовия резултат) възлиза на 257.8 млн. евро за януари – юни 2017 г., при 353 млн. евро за януари – юни 2016 г. За първото шестмесечие дълговите инструменти (промяната в нетните задължения между дружествата с чуждестранно участие и преките чуждестранни инвеститори по финансови, облигационни и търговски кредити) са в размер на 271.1 млн. евро, при 234.9 млн. евро за януари – юни 2016 г. Най-големите нетни преки инвестиции идват от Холандия (283.3 млн. евро) и Швейцария (104.6 млн. евро). По предварителни данни преките инвестиции в чужбина нарастват със 132.8 млн. евро, при увеличение с 62.3 млн. евро година по-рано. През юни 2017 г. те се повишават с 36.3 млн. евро, при нарастване с 40.1 млн. евро за юни 2016 г.", "date": "2017.08.17", "title": "Чуждите инвестиции намаляват двойно между януари и юни"}
{"url": "http://www.dnevnik.bg/sviat/2017/08/17/3026178_izpulnitelniiat_direktor_na_epul_ne_e_suglasen_s_trump/", "text": "Изпълнителният директор на технологичния гигант \"Епъл\" (Apple) Тим Кук изпрати писмо до служителите на компанията, в което се противопоставя на позицията на Доналд Тръмп относно насилието в Шарлотсвил. То е изпратено часове, след като няколко  изпълнителни директори на големи компании напуснаха  двата бизнес съвета към Белия дом, които  Тръмп малко след това разпусна , за да избегне още протестни оставки, пише \"Ройтерс\". В писмото на Кук се казва, че той не е съгласен с \"президента и други, за които има морална еквивалентност между белите супремасисти и нацистите и тези, които им се противопоставят, защитавайки човешките права. Поставянето на знак за равенство между двете е в разрез с нашите идеали като американци\". Кук също пише, че \"Епъл\" ще дари по 1 милион долара на две от най-големите американски организации, защитаващи правата на човека – Южния център за правна защита на бедните и борещата се с антисемитизма Лига срещу клеветите. Компанията също ще утрои всяко дарение за \"тези и няколко други\" организации от своите служители до 30 септември. Писмото на Кук е в отговор на изявленията на Тръмп за  безредиците в Шарлотсвил, при които загинаха трима души , а десетки бяха ранени. В събота Тръмп заяви, че за насилието са отговорни \"много страни\" и не назова белите расисти, нацисти и членове на Ку Клукс Клан. След като беше обвинен от медии и политици, че поставя знак за равенство между поддръжниците на екстремистки идеи и техните противници, два дни по-късно той  заклейми крайнодесните организации и \"други групи, сеещи омраза\". Ден по-късно обаче  той се върна към предишната си позиция  и обвини за насилието и \"двете страни\". Освен това Тръмп защити част от участниците в крайнодесните протести, казвайки че \"не всички бяха неонацисти, не всички бяха бели супремасисти\".", "date": "2017.08.17", "title": "Изпълнителният директор на \"Епъл\" не е съгласен с Тръмп за насилието в Шарлотсвил"}
{"url": "http://www.dnevnik.bg/sviat/2017/08/17/3026076_shte_atakuva_li_rusiia_izborite_v_germaniia/", "text": "Въпреки опасенията, че Русия може да се намеси в предстоящите парламентарни избори в Германия, изглежда малко вероятно правителствени хакери да се прицелят в Меркел - гигант на международната сцена и на челно място социологическите проучвания анкетите, - оставяйки нещата в ръцете на онлайн \"вълци единаци\".  Руският президент Владимир Путин многократно е отричал, че неговото правителство е играло някаква роля в кибератаките за въздействие върху президентските избори в САЩ и Франция. Путин увери германския канцлер Ангела Меркел, когато тя посети Русия преди няколко месеца, че руското правителство няма да се намесва във федералните избори в Германия през септември, в които Меркел ще се бори за четвърти мандат. Обаче отделни хакери, \"ако се чувстват патриоти\", може да предприемат мерки \"срещу онези, които говорят лошо за Русия\", каза Путин пред репортери няколко седмици по-късно.  Меркел, която запазва голямата си преднина в проучванията на общественото мнение преди вота, е начело на опитите за натиск върху Русия да се откаже от Крим - южен украински регион, който Русия анексира като отмъщение за отстраняването на проруския президент в Киев. Освен това Меркел е главен посредник в преговорите между Путин и украинския президент Петро Порошенко за прекратяване на тлеещия конфликт в два източни украински региона по границата с Русия.  \"Хората в Москва може да помислят добре\" \"Германското разузнаване и широки политически кръгове са крайно загрижени и обезпокоени относно руските действия по време на подготовката за парламентарните избори\", казва Забине Фишер, ръководител на отдела за евразийски изследвания към Германския институт за международна политика и сигурност. Но \"ако Русия се е намесвала в САЩ по-начина, който се предполага, хората в Москва може де премислят два пъти дали да направят отново същото в Германия, предвид много негативните последици, които имаше за руско-американските отношения, вкл. новия закон за санкциите, които са много тежки от гледна точка на Русия\", коментира Фишер в електронно писмо.  Но Павел Шариков, експерт по отношенията между САЩ и Русия, подозира, че руското правителство вероятно не разполага с технологичния потенциал, \"нито с волята\" да обуздае хакерите доброволци. \"Това би изглеждало по-осъществимо, отколкото ако правителството го направи само, което ще е нарушение на международното право\", казва Шариков от Института за САЩ и Канада в Москва.  Разузнавателни служби в САЩ нееднократно са заявявали, че високопоставени представители на Русия стоят зад хакерските атаки през миналата година срещу сървъри на Демократическата партия. Това разтревожи правителствата в други западни демокрации, които се виждат като потенциални мишени.  \"За Русия всичко е ясно с Меркел\" Доналд Тръмп, който по време на предизборната си кампания изразяваше личното си възхищение от Путин, отстъпи пред натиска на Конгреса по-рано този месец и подписа закон за засилване на американските санкции срещу Русия. Френски официални лица също обвиниха Русия за изтичането на поверителна информация с цел въздействие върху тазгодишните президентски избори във Франция в полза на крайнодесния кандидат Марин Льо Пен. Няколко седмици преди вота тя посети Путин, публично демонстрирайки здравите им връзки. За разлика от Тръмп Льо Пен загуби на изборите.  Няма категорично доказателство, че руското правителство е отговорно за каквато и да била кибератака за въздействие върху изборите в САЩ, казва Шариков. Експертът по германско-руски отношения Владислав Белов повтаря това изявление. \"Русия няма основание да се намесва в немските избори\", казва Белов, директор на Центъра за германски изследвания към Института за Европа на Руската академия на науките. По думите му \"Меркел ще остане канцлер и Русия знае това много добре\". За Русия \"всичко е разбираемо с Меркел\", но не и с нейния главен съперник Мартин Шулц, казва Белов по телефона. Ръководството на Русия е получило известна подкрепа от крайнодясната популистка партия \"Алтернатива за Германия\" (AfD), чиито привърженици са съсредоточени главно в бившите комунистически източни части на страната. Тази антисистемна партия се готви да влезе за първи път във федералния парламент на Германия на изборите на 24 септември, след като постигна няколко електорални успеха в провинциални избори.  Обаче вътрешните борби за това доколко AfD трябва да бъде лоялна на крайнодясната си база, навредиха на рейтинга на партията. \"През последните месеци \"Алтернатива за Германия\" показа, че е вътрешно разделена и зле организирана, което отслабва заявката й към германските избиратели\", каза Фишер.  На фона на политическата драма, разиграла се след встъпването в длъжност на Тръмп тази година, мнозина немци се отдалечават от идеята да подкрепят проруски маргинални партии. Хората, които видяха привлекателността на Тръмп и европейския популизъм \"вече са разбрали степента на нестабилност и рисковете, които той донесе не само за вътрешната политика на САЩ, но и за целия свят\", каза Фишер. /БТА", "date": "2017.08.17", "title": "Ще атакува ли Русия изборите в Германия"}
{"url": "http://www.dnevnik.bg/bulgaria/2017/08/17/3026117_boiko_rashkov_dans_i_prokuraturata_ne_se_interesuvat/", "text": "Със становище до БТА, подкрепено с над 40 страници приложения, председателят на Националното бюро за контрол на специалните разузнавателни средства (НБКСРС) Бойко Рашков описва несъстоятелността на действията на ДАНС в съдружие с прокуратурата за отнемане на достъпа до класифицирана информация на заместник-председателя на бюрото Георги Гатев. \"След като Прокуратурата на Република България и Държавната агенция за национална сигурност игнорираха документите, които щяха да им поможгнат за решение в съответствие с фактите и закона, аз съм длъжен да ги оповестя. Не само защото прокуратурата излезе със съобщение преди да е завършила проверката. А защото съм председател на орган, който е длъжен да защитава гражданите от незаконни посегателства на техните конституционни права.\" Това заяви Рашков, запитан защо на БТА изпраща документацията. На 24 юли прокуратурата излезе със съобщение, че по данни на ДАНС по три случая на подадени заявления за проверка, \"член на бюрото\" е подпомагал заявителите да си подадат молбите, което е оценено от наблюдаващия преписката прокурор като нарушение на служебните задължения. Въз основа на това е направено заключението за ненадеждност на члена бюрото и е отправена препоръка към ДАНС да продължи проверката и да му отнеме достъпа до класифицирана информация. Същия ден изтече контролирано информация, че визираният член на НБКСРС е зам.-председателят на бюрото Георги Гатев, а въпросните заявители за проверка, на които той неправомерно помагал, са съдията от Варненския окръжен съд Светлозар Георгиев, прокурорът от Пловдивската окръжна прокуратура Росен Каменов и прокурорът от Плевенската прокуратура Димитър Захариев. ДАНС изпълни препоръката и, игнорирайки документите на НБКСРС, след три дни - на 27 юли, отне достъпа на Гатев до секретна информация. Гатев обжалва до Държавната комисия за сигурност на информацията (ДКСИ), която е решаващият орган. Срокът да се произнесе ДКСИ е 22 август. Комисията може да събира нови доказателства, за да вземе решението си. Запитан дали ДКСИ е поискала документи от бюрото, Рашков каза, че не е чакал да му ги поискат, а им ги е изпратил. Конкретно по трите случая публикуваните документи на НБКСРС опровергават съобщението на прокуратурата, че Гатев им помагал в писането на молбите и ги е напътствал как да си ги подадат. Видно от приложенията, пловдивският прокурор Росен Каменов е подал молбата си чрез куриерска служба. Плевенският прокурор Димитър Захариев е ползвал адвокат Светла Маргаритова, която я е написала и го заяви вчера пуБлично в своя статия в сайта Defakto. Варненският съдия Светлозар Георгиев наистина е идвал в бюрото, диктувал е на административния секретар заявлението си, и е сложил собственоръчно подписа си. Но дори да бяха подпомагани, заявява Рашков - това не само не е нарушение, а влиза в служебните задължения на членовете на бюрото и не може да бъде основание за отнемане на достъпа до класифицирана информация. Ако ДКСИ не отмени акта на ДАНС, Гатев може да обжалва до Върховния административен съд. Ако и ВАС не го отмени, зам.-председателят на бюрото за контрол на СРС може да се смята за уволнен. Народното събрание, което го е избрало, ще трябва да го освободи, защото без достъп до класифицирана информация не може да бъде член на НБКСРС. Така кръгът се затваря: игнорирайки документацията на НБКСРС, прокуратурата и ДАНС дефакто продиктуваха на Народното събрание да отстрани заместник-председателя на бюрото, за да бъде сложен на негово място послушен човек, който удобно ще си затваря очите за нарушенията им, обобщи Рашков. По думите му, целта на офанзивата е овладяване на бюрото за контрол на СРС, за да не се коментира публично, че няколко десетки нарушения на закона за СРС са били установени и че е била сигнализирана прокуратурата и главният прокурор, но е било отказано образуване на дела за нарушенията. .", "date": "2017.08.17", "title": "Бойко Рашков: ДАНС и прокуратурата не се интересуват от факти и доказателства"}
{"url": "http://www.dnevnik.bg/sport/2017/08/17/3026291_niama_da_se_vurna_v_chelsi_zakani_se_diego_koshta/", "text": "Нападателят Диего Коща, който е отстранен от  \"Челси\"  и не тренира с отбора, се закани, че няма да се върне в състава на Антонио Конте. Той разкри, че иска на всяка цена да се присъедини към \"Атлетико\" (Мадрид). Той за \"дюшекчиите\" преди да премине на \"Стамфорд Бридж\". Коща, който в момента е в Бразилия при семейството си не влиза в плановете на мениджъра Антонио Конте за новия сезон, но и за момента не може да си тръгне от тима. Той планира да стои в родината си и след това да напусне \"Челси\" със свободен трансфер. \"Моята посока е ясна, аз трябва да се върна в \"Атлетико\" (Мадрид). \"Челси\" не иска да ме освободи, но аз се надявам, че тази ситуация ще може да се разреши възможно най-скоро, за да мога пак да играя в Испания\", каза  Коща  в официално съобщение. Проблемите между него и Антонио Конте започнаха още през зимния трансферен прозорец, когато се заговори за интерес на китайски клубове към нападателя. В крайна сметка след едномесечна сага Коща остана в Лондон и със своите 20 гола помогна на \"Челси\" да спечели титлата. В началото на юни италианският специалист изпрати съобщение на нападателя, че е свободен да си търси нов отбор, с което подпали война между Коща и клуба. През миналата седмица адвокатът на играча Рикардо Кардосо обяви, че Коща ще търси правата си в съда, след като \"Челси\" не се отнася нормално с него. Според хора от екипа на нападателя, той е подал официална молба за трансфер, която не е била приета.", "date": "2017.08.17", "title": "Няма да се върна в \"Челси\", закани се Диего Коща"}
{"url": "http://www.dnevnik.bg/sport/2017/08/17/3026406_bolt_razseia_sumneniiata_za_simulaciia_s_rentgenova/", "text": "Юсейн Болт, който се контузи в последния старт в кариерата си по време на  щафетата 4х100 метра  на световното първенство по лека атлетика публикува рентгенова снимка, доказвайки травмата му. Той използва профила си в \"Туитър\", за да отговори на многобройните въпроси. Хиляди потребители в Интернет и фенове на звездата от Ямайка го обвиниха в симулиране, което обиди осемкратния олимпийски шампион. \"Обикновено не издавам медицинските доклади на обществото, но този път се наслушах на какви ли не теории, много хора ме питаха дали наистина съм контузен\", започна Болт с поредицата от туитове. \"Никога не съм си позволявал да предам своите фенове, желанието ми беше да спечеля на последното първенство, в което участвам\". Накрая той публикува рентгеновата снимка, подкрепена с текст: \"За съжаление имам разкъсване на бедрения мускул от вътрешната страна, придружено с частично отдръпване. Три месеца рехабилитация\", съобщи звездата. Минути след публикуването на туитовете обаче те бяха изтрити от профила на лекоатлета в социалната мрежа. Сбогуването на Болт с леката атлетика не се състоя по начина, по който той си го представяше. Спринтьорът претърпя поражение на 100 метра, оставайки трети след  Джъстин Гатлин  и Крисчън Колман, а пропусна надпреварата на 200 метра, за да се съсредоточи в щафетата. Лечението от три месеца ще го лиши и от участие в демонстративния мач между ветераните на \"Манчестър юнайтед\" и  \"Барселона\"  на 2 септември. Спринтьорът, който е голям фен на \"червените дяволи\" беше поканен да играе за тима на \"Олд Трафорд\".", "date": "2017.08.17", "title": "Болт разсея съмненията за симулация с рентгенова снимка на контузията си"}
{"url": "http://www.dnevnik.bg/sviat/2017/08/17/3026113_houp_hiks_-_emocionalnata_opora_na_trump_koiato/", "text": "В сряда Белият дом обяви 28-годишната Хоуп Хикс за директор на комуникациите на президента Доналд Тръмп - пост, който тя ще заеме, докато бъде избран наследник на задържалия се едва десет дни  Антъни Скарамучи . временно ще заеме мястото на Скарамучи, докато бъде избран нов директор. Хикс, която до момента отговаряше за \"стратегическите комуникации\" и беше на пряко подчинение на директора, всъщност заемаше малко обсъждано, но важно място до Тръмп още отпреди той да получи официалната номинация на републиканците преди президентските избори. Заради близостта си с него тя успя да избяга и от междуособиците в Западното крило. Пред Си Ен Ен източник от Белия дом я определя като \"недосегаема\", а друг - като \"емоционалната подкрепа\" на държавния глава. \"Той я възприема като един от малкото хора около себе си, които наистина се грижат за интересите му, а не за собствения си образ,\" пише \"Ню Йорк Таймс\". \"Тя също така е абсолютно наясно, че Тръмп, в крайна сметка, сам си е директор на комуникациите.\" Като малка е модел за списания и корици на книги в родния си Гринуич, щата Кънектикът,. Завършва Южния методистки университет в Тексас, преди да се захване с пиар. Чрез компанията \"Хилцик стратеджис\" тя започва да работи с Организацията Тръмп. Иронията е, че основателят на фирмата, Матю Хилцик, е дългогодишен поддръжник на Хилари Клинтън. Тръмп я наема като част от екипа си през 2014 г., след като тя работи за кратко за модната линия на дъщеря му Иванка. През 2015 г., когато той решава да се кандидатира за президент, той взима Хикс в предизборния си щаб. \"Г-н Тръмп погледна към мен и каза: \"Мисля да се кандидатирам за президент, а казва самата Хикс за \"Ню Йорк мегазин\". По време на кампанията тя се оказа и един от малкото хора, чрез които беше възможно за репортери да получат достъп до Тръмп - според \"Ню Йорк таймс\" това не се е променило и до днес. \"Репортерите понякога получаваха обаждания от Хикс, за да разберат след това, че говори Тръмп,\" разказва Си Ен Ен. При посещението на президента в Рим пък тя е сред малцината извън тесния му семеен кръг, които се появиха на общата снимка с папа Франциск. Хикс ще заема поста, докато екипът на Тръмп търси своя четвърти поред постоянен директор на комуникациите. Говорителят на кампанията Джейсън Милър беше номиниран през декември, но само два дни след като беше избран, отказа, като се позова на семейни причини. Майк Дубке, който беше първият директор в Белия дом, напусна през май, като според негови приятели, цитирани от \"Ню Йорк таймс\", причината беше нарастващото му недоволство от \"хаоса\" в Белия дом. Наследникът му, освободенит Скарамучи, още с идването си на поста стана причина за  оставката на прессекретаря  Шон Спайсър.", "date": "2017.08.17", "title": "Хоуп Хикс - \"емоционалната опора\" на Тръмп, която временно оглави комуникациите му"}
{"url": "http://www.dnevnik.bg/gradska_sreda/2017/08/17/3026417_v_nedelia_shte_bude_pusnato_dvijenieto_po_zatvorenata/", "text": "Затвореното заради ремонт пътно плътно на \"Цариградско шосе\" при \"Орлов мост\" ще бъде отворено в неделя, съобщават от Столичната община. Ремонтът на участъка  започна в събота , като тогава от общината обещаха дейностите да приключат до 10 дни. От понеделник път ще бъде затворено пътното плътно от към езерото \"Ариана\", като движението ще се осъществява по в новооткритата част. В последните години настилката се нагъна сериозно, което наложи да бъде подменена. За да може да издържа по-големи натоварвания от автомобили, под асфалта е поставена стоманена мрежа. От утре ще започне полагането на последния пласт асфалт по допълнителната лента за десен завой на булеварда към бул.\"Евлоги и Христо Георгиеви\". Ремонтът ще продължи по южното пътно платно на бул.\"Цариградско шосе\", което ще бъде затворено за автомобили. Тогава ще започне и друг ремонт - на участък от бул.\"Евлоги и Христо Георгиеви\" между Орлов мост и бул.\"Гурко\", който се очаква да приключи до седмица. ", "date": "2017.08.17", "title": "В неделя ще бъде пуснато движението по затворената част на Орлов мост"}
{"url": "http://www.dnevnik.bg/photos/2017/08/17/3026152_fotogaleriia_muzikalna_i_cvetna_feeriia_na_dunavski/", "text": "Традиционният музикален фестивалът \"Сигет\" се проведе този месец на дунавския остров Обуда, който е част от унгарската столица Будапеща.", "date": "2017.08.17", "title": "Фотогалерия: Музикална и цветна феерия на дунавски остров"}
{"url": "http://www.dnevnik.bg/sport/2017/08/17/3025591_real_otnovo_pobedi_barselona_i_vdigna_chetvurti_trofei/", "text": "В отсъствието на голямата си звезда Кристиано Роналдо \"Реал\" (Мадрид) отново надигра и победи \"Барселона\", за да триумфира със Суперкупата на Испания. Мадридчани се наложиха с 2:0 на \"Сантяго Бернабеу\" с попадения на Марко Асенсио и Карим Бензама през първото полувреме и с общ резултат 5:1 спечелиха отличието за десети път в своята история. Тимът на Зинедин Зидан вдигна четвърти трофей през 2017 г. след титлата в Примера дивисион, Шампионската лига и Суперкупата на Европа. Белите не бяха печелили Суперкупата на Испания, с която по традиция се дава началото на сезона в испанския футбол, от 2012 г. Зидан направи три промени в състава спрямо първата среща. Иско, Каземиро Гарет Бейл останаха на пейката, отстъпвайки своите места на Марко Асенсио, Лука Модрич и Лукас Васкес. Ернесто Валверде този път заложи на трима в отбрана и изнесени крайни защитници. Самуел Юмтити, Жерар Пике и Хавиер Масчерано започнаха пред Марк Андре тер Стеген, а Жорди Алба и Сержи Роберто действаха по двата фланга. Андре Гомес получи шанс да стартира в центъра до Серхио Бускетс и Иван Ракитич, а Луис Суарес и Лионел Меси на върха на атаката. \"Реал\" стартира силно и имаше нужда само от четири минути, за да поведе. Aсенсио получи топката на около 25 метра от голлинията и отправи хубав изстрел с левия крак. Марк Андре тер Стеген не реагира добре, остана изненадан от траекторията и само изгледа как топката влиза във вратата. \"Барселона\" имаше нужда от десетина минути, за да се отърси от ранното попадение. Гостите подобриха за известен период контрола върху топката, но почти не успяваха да сътворят опасност пред Келйор Навас. В същото време \"Реал\" разиграваше на много висока скорост, разгръщаше отлично атаките си и бързо си върна надмощието на терена. В 33-ата минута страхотен изстрел на Лукас Васкес срещна гредата, но шест минути по-късно мадридчани стигнаха до още чудесен гол, който предреши крайния изход. Марсело напредна отляво и подаде към Бензема, който с овладяването на топката елиминира Юмтити, а с второто си докосване не остави шансове на Тер Стеген. В тази ситуация \"Барселона\" трябваше да вкара четири безответни гола, за да вдигне трофея. \"Барселона\" можеше да се върне в мача седем минути след почивката, когато Меси се откъсна очи в очи с Навас. Ударът на аржентинеца обаче срещна напречната греда. Три минути по-късно Бензема си отвори позиция в наказателното поле на каталунците и отправи мощен изстрел с левия крак, но Teр Стеген спаси. В 57-ата минута Суарес овладя в близост до вратата на Навас, но ударът му беше блокиран. Седем минути по-късно Сержи Роберто не успя да засече много добро центриране от левия фланг към границата на вратарското поле. Малко след това и Суарес се размина за малко при центриране от свободен удар, което Навас позволи да мине над ръцете му. В 70-ата минута гостите два пъти пропуснаха отлични възможности да намалят. Първо Сержи Роберо не успя да преодолее Навас, изведен сам срещу вратаря от Суарес. Секунди по-късно на свой уругваецът получи шанс да стреля с глава към близкия ъгъл, който беше останал непокрит. Топката обаче се отби в страничния стълб и излезе в аут. Четири минути по-късно Меси получи късо подаване в наказателното поле, завъртя се добре и опита фалцов удар към далечния ъгъл. Топката обаче премина много далеч от вратата. Това се оказа и последната опасност пред Навас. След като усилията на \"Барселона\" да върне поне един гол не дадоха резултат, в последния четвърт час \"Реал\" спокойно контролираше ситуацията на терена.", "date": "2017.08.17", "title": "\"Реал\" отново победи \"Барселона\" и вдигна четвърти трофей за 2017 г."}
{"url": "http://www.dnevnik.bg/bulgaria/2017/08/17/3024654_rodninite_na_zadurjanite_v_asenovgrad_iskat_specialna/", "text": "Близо два месеца след инцидента край язовир \"40-те извора\" до Асеновград, при който се стигна до сблъсък между роми и българи, жителите на квартал \"Лозница\" и близките на задържаните оттам мъже, искат специална комисия да \"проучи истинското положение, а не да се етнизира подхода\". Това е част от апела на роднините на деветимата задържани, който те са отправили в писмо до президента Румен Радев, премиера Бойко Борисов, главният прокурор Сотир Цацаров, комисията за защита от дискриминация и Българския хелзинкски комитет. Близките твърдят, че тяхната версия за инцидента, след който имаше няколко дневни протести не е била чута нито от разследващите, нито от медиите. \"Има много сериозни доказателства и факти, които в момента се пропускат и ние нямаме възможност да ги посочим. Ние не искаме намеса в работата на съда и нарушаване на законите, а обективност при изследването на етапите на това сбиване\", пише още в писмото, разпратено до институциите в края на юли. Засега отговор има само от президентството, които благодарят на пишещите за \"доверието, оказано на президентстката институция\" и обещават да продължат да следят темата и заявяват, че вярват в \"законовите действия на българските институции\". Отговорът е подписан от главния секретар на президента Димитър Стоянов. По случая прокуратурата образува досъдебно производство, по което привлечени като обвиняеми за хулиганство с особена дързост и цинизъм са 11 души. Девет от тях остават в ареста, като мерките им са потвърдени от две инстанции, двама са освободени срещу парични гаранции, съобщиха от прокуратурата за \"Дневник\". Първоначалният срок за приключване на разследването е 26 август. Като предстоят да се назначат още съдебно медицински експертизи, като приключването на разследването зависи от това в какъв срок вещите лица ще приключат, уточниха от държавното обвинение. Как се стига до конфликта Основната версия на близките на задържаните, е че не те са нападнали първи отбора по гребане. Две от момичетата от отбора по кану-каяк от детско-юношеската школа на СК \"Асеновец\" са били в лодки. Едното от тях пада. За да се качи отново тя стига до брега, където хора от ромската махала \"Лозница\" са били на пикник. С тях има и деца, и жени. Мъжете от компанията предлагат помощ, но те отказват. Версията на близките на единият от задържаните, е че момичето отказва с думите: \"не искам ромскатa ти помощ\". В един момент намиращите се в близост млади мъже от отбора идват при ромите, които са на пикник и им искат обяснение, твърди още майката на задържания Васил Иванов. Там са и Самир и синът му Ангел. По неизнаснен начин Самир, който е онкоболен, пада във водата, където гребците започват да го удрят. Синът му пък е ударен по главата с едно от греблата. В писмото си до институциите, а и пред \"Дневник\" близките на задържаните обясниха, че един от треньорите на гребците, които също се намират покрай язовира вади пистолет и стреля във въздуха. Не е известно точно колко души са ранени там. В медиите няколко дни след инцидента се съобщаваше, че ромите са хвърляли камъни по гребците. На тази версия близките на задържаните казват: \"не знаем дали е така, но как ще ходят на пикник с децата си на две години и на бебе на два месеца и с жените си и ще се бият. Защо им е?\" Малко по-късно конфликтът се пренася пред болницата. Там Васил Иванов, който също е бил сред хората отишли на пикник е застигнат от 10-има души, които му нанасят удари и го повалят на земята. Полицията ги разтървава, а като мълва из махалата се носи, че \"Васко е умрял\". Това кара хората да тръгнат оттам и да отидат пред болницата, разказва още майката на Васил - Катя. Костадин и Исмет са съседи на улица \"Русалка\". До тях достига информацията, че има починал човек от махалата. Те заедно с други мъже също се насочват към болницата. Впоследствие са задържани, заедно с още няколко души. Васил Иванов е със счупени ребра. В писмото си близките питат: \"защо от наша страна има задържани 9 души, а от другата стран нито един? Има доказателства и свидетели, които документират, че единият от треньорите първи е ударил греблото\". Близките на задържаните са благодарни на полицията, че по време на провелите се няколко протеста не са допуснали напрежението да ескалира. \"В тази сложна и много трудна ситуация полицият съумя да действа единствено на база на закона и защита на човешкия живот, без значение от произход и религия, за което им благорим\", пише в писмото. Жителите на \"Лозница\" казват, че протестиращите са били държани извън махалата, но децата все още са наплашени, особено от звука на форсиращите мотористи. \"Ей това малкото като чу онзи ден гръмотевица и вика: Мамо, мамо, българите пак идват\", разказва жена на улица \"Русалка\" и посочва малкото си момиченце. \"Не само за нас, но и за много гржданиа на Асеновград остана открит въпроса кой организира и плати тези разходи за идването на футболните фенове и мотористите. Подобни експерименти са много опасни за социалния мир, защото в тези групи имаше не малко нетрезви хора, което води до тяхното рисково поведение. Нека държавните органи да проверят кои са организаторите на тези агитки и да се вземат необходимите мерки да не се повторят подобни рискови действия\", призовават в писмото си близките. Кой иска да прави вътрешна война \"Тази работа е вътрешна, някой иска да направи вътрешна война. Няма друго обяснение защо това се случва. Защо никой не чу и това, което ние имаме да кажем\", чудят се близки на задържаните. Заричат се да не се поддат на провокацията и да реагират срещу българите. \"Защото на моята лична карта пише, че съм българка, защото съм родена тук\", казва Катя, майката на задържания Васил. Тя живее в Германия за по-няколко месеца И тя, и останалите казват, че са живеели нормално преди конфликта край язовира, че никога не е имало подобни проблеми. Катя разказва, че по време на протестите сяда в центъра на Асеновград за среща с адвоката на сина й. В кафето започват да я обиждат, да й крещят. По нейни думи и такситата вече не взимат хора от квартал \"Лозница\", трудно е било да се намерят и адвокати от града. Затова се е наложило да се стигне до Пловдив. \"Определено считаме, че дълги години сме живеели заедно в Асеновград и в България никога не е имало напрежение между хората. И в бъдеще не трябва да допуснем напрежение между нас, за да може децата и внуците ни да живеят в мир и разбирателство. Ние сме сигурни, че ако нямаше външна намеса, нямаше да има усложнения между нас, гражданите на Асеновград\", пишат в писмото си близките на задържаните. Те завършват, че се обръщат към институциите единствено с желание да се спази принципа за равенство между българските граждани.", "date": "2017.08.17", "title": "Роднините на задържаните в Асеновград искат специална комисия да проучи и тяхната версия"}
{"url": "http://www.dnevnik.bg/sport/2017/08/17/3025595_ludogorec_izliza_sreshtu_suduva_s_nadejda_da_si/", "text": "\"Лудогорец\" е на прага на ново участие в групите на европейските клубни турнири, а последното препятствие пред българския шампион се казва \"Судува\". Скромният тим от Литва е перфектният съперник, който може да се падне в толкова отговорен сблъсък. Въпреки непретенциозното си име и липсата на богата история в Европа, \"Судува\" вече обърка сметките на \"Сион\", \"Лиепая\" и \"Шахтьор\" (Солигорск), но \"Лудогорец\" е предизвикателство от друг ранг. Победа с разлика на \"Лудогорец\" ще го доближи до влизане в групите и гарантиране на европейски мачове до зимата. Българският тим за първи път ще участва в плейоф на Лига Европа, като два пъти в предходните три сезона влезе в групите на Шампионската лига, а през сезон 2013-14 попадна във втория по сила турнир, отпадайки на плейофите в Шампионската лига. При предишното си участие в групите на Лига Европа, \"Лудогорец\" излезе като първи в поток с ПСВ (Айндховен),  \"Динамо\" (Загреб)  и \"Черноморец\" (Одеса), след това отстрани \"Лацио\", а на осминафиналите отстъпи пред \"Валенсия\". Днес за първи път тимът ще посрещне плейофен мач от европейските турнири в Разград, след реконструкцията на сектор В на \"Лудогорец арена\". Факторът Марселиньо Безспорно най-голямото отсъствие в състава на \"Лудогорец\" е това на звездата Марселиньо. Бразилецът е наказан за три срещи заради червения си картон срещу  \"Апоел\" (Беер Шева) , а това е голяма загуба за шампионите. Статистиката сочи, че когато Марселиньо не играе, \"Лудогорец\" няма победа в европейските турнири. От 38 двубоя в Европа от 2012 г. насам, бразилецът е пропуснал само три. В тях \"Лудогорец\" има две загуби и едно равенство, като при това е вкарал само един гол. Последният случай, в който \"Лудогорец\" беше без Марселиньо в двубой от европейските турнири беше през миналата есен срещу \"Базел\" в София, когато завърши 0:0 и не създаде нито едно голово положение. Треньорите Двубоят със \"Судува\" ще бъде официален дебют за  Димитър Димитров  начело на \"Лудогорец\". Специалистът пое отбора в началото на седмицата и все още навлиза в обстановката, но няма никакво време. Той изрази притеснение, че статичните положения могат да донесат предимство на съперника в днешния мач. \"Иска ми се да решим мача в Разград. В никакъв случай обаче не трябва да подценяваме \"Судува\", защото с мачовете срещу \"Сион\" (3:0, 0:0) показаха, че са класен отбор. Трябва да уважаваме всеки и да знаем, че няма слаби противници, след като са стигнали до такава фаза\", каза Димитров на пресконференцията си преди двубоя. Въпреки дългата си кариера Херо няма никакви успехи в европейските турнири. Срещу името му стои отпадане с \"Литекс\" в Шампионската лига след 4:1 с \"Видзев\" (Лодз) у дома и загуба със същия резултат и дузпи в Полша. Съперниците от Литва подходиха с уважение преди сблъсъка, посочвайки, че \"Лудогорец\" е фаворит заради по-голямото си име. \"Много уважаваме българския отбор. Гледах мачовете им с \"Жалгирис\" и не мога да скрия безпокойството си от тяхната класа. Но ние свикнахме да вярваме в чудеса: хората бяха настроени скептично и преди мача със \"Сион\", дори след първата победа с 3:0. С Лудогорец ще бъдат два тежки мача, но се надявам, че съперникът ще ни подцени\", коментира треньорът на тима Владимир Чебурин, цитиран от медии в Литва. Парите говорят Освен, че се надява на нов европейски пробив и силно представяне в Лига Европа, \"Лудогорец\" ще се бори и за солидна финансова премия. Въпреки че изпусна  лъвския пай от Шампионската лига , който се равянва на 12.7 млн. евро за влизане в групите и минимум 2 млн. евро за участие в плейофния кръг, клубът от Разград може да вземе немалко пари и от Лига Европа. Бонусът за влизане в групите на втория по сила турнир е 2.6 млн. евро – равняващ се на годишния бюджет на една трета от клубовете у нас. Тази сума, заедно с парите, получени от продажбата на  Джонатан Кафу в \"Бордо\"  и Хосе Луис Паломино в \"Аталанта\", \"Лудогорец\" ще влее около 10 млн. евро в касата си. Двубоят е днес от 21.30 ч. и ще се излъчва в ефира на \"Диема Спорт\" 2.", "date": "2017.08.17", "title": "\"Лудогорец\" излиза срещу \"Судува\" с надежда да си гарантира европейски мачове поне до зимата"}
{"url": "http://www.dnevnik.bg/bulgaria/2017/08/17/3024712_gergana_mutafova_kandidat_za_sudebniia_suvet_ot_gerb/", "text": "Освен зам.-председателя на Върховния административен съд (ВАС)  Боян Магдалинчев  друга номинация на ГЕРБ е тази на шефа на Районната прокуратура в Пловдив Гергана Мутафова. В концепцията си тя цитира Жан Жак Русо с мисълта, че един от подводните камъни, в които така често се разбива правосъдието е предубеждението. В нея застъпва тезата, че е необходима единна държавна политика за осъвременяване на наказателните закони, защото досега законотворците са се поддавали на общественото мнение за промени в Наказателния кодекс, което е довело до загуба на мярата за справедливост. Тя смята, че прокуратурите трябва да бъдат намалени и да се обсъди намаляването и на съдилищата в по-малка степен. От 2013 г. тя е зам.-председател на Асоциацията на прокурорите в България, временен преподавател е в Националния институт по правосъдие (НИП) и била е част и от гражданския съвет към ВСС. Завършила право и магистратури по финанси, правна и съдебна система на ЕС и международните отношения и право на ЕС. Общият успех от семестриални и държавни изпити по право е 5.54. Професор д-р Запрян Козлуджов, ректор на Пловдивския университет \"Паисий Хилендарски\" е подкрепил Мутафова. Отлично владее немски и английски език. \"Тя е обществено активна и позната личност и сред гражданите в Пловдив\", е записано в мотивите за издигане на кандидатурата ѝ. От май 2015 Мутафова е избрана за втори път за ръководител на районната прокуратура в Пловдив. От 2006 до 2010 г. е била административен ръководител на районната прокуратура в Асеновград. Иначе постъпва в съдебната система, и по-конкретно в прокуратурата, от 2001 г. Мутафова е вземала участие в множество курсове, обучения и семинари в Европа и Америка, била е зам.-ръководител на Комисията по реформите в прокуратурата. Тя бе кандидат за съвета и от професионалната квота като бе издигната от 150 нейни колеги. Изненадващо обаче изпадна от първата петица при гласуването и не бе избрана. При сравняване на концепциите и при изслушването на кандидатите от професионалната квота на 27 май се открои нейното изложение. Тя беше посрещната с ръкопляскания на изслушването. Тогава тя акцентира върху необходимостта от промяна на структурата на ВСС, като броят на членовете, избирани от Народното събрание, да бъде намален (в момента те са 11). Наблюдателите веднага \"уловиха\" това и го определиха като \"повече от смело изявление, което, ако бъде отстоявано при евентуалния ѝ избор можеше да бъде невиждано явление за средите на прокуратурата\" (от анализа на ИПИ). и за \"изключително високата степен на корупция и неефективност на съдебната система\". В концепцията си тогава тя акцентира, че реформите не бива да се изчерпват със спорадични промени в законите и Конституцията. Сегашната ѝ концепция не изглежда толкова смела. Концепцията  Във вижданията си за избора й от парламента Мутафова обръща внимание на работата на следващия състав на съвета по повод решението на  Конституционния съд, по искане на главния прокурор Сотир Цацаров . В него се казва, че прокуратурите в страната трябва да отговарят на функционално ниво на съдилищата, без да има нужда от териториалното им съответствие, т.е. прокуратурите могат да бъдат намалени чрез обединяването им с други например. Според нея съдебната карта трябва да се съобрази с положението в страната и чужбина, свързано с бежанския поток, вътрешните имиграционни процеси, европейските политики и препоръките от Европейската комисия по Механизма за сътрудничество и проверки. Според нея структурните промени, колкото и добре да са подготвени, ще доведат до морално-психологически сътресения и демотивации вътре в системата и ще е необходим дълъг период на адаптация на кадрите, който трябва да се съчетае с целенасочени мерки за стимулиране професионалната им компетентност и морална устойчивост. Мутафова се обявява за намаляване на прокуратурите в страната и за съкращаване на част от съдебната администрация в държавното обвинение. Като аргумент дава последните статистики в Европа, според които България е на челно място по брой прокурори на глава от населението, страната е на първите места и по процент на средствата, заделяни за съдебна власт спрямо държавния ѝ бюджет, а същевременно българската съдебна система не е сред най-натоварените. Според Мутафова освободените средства от тази промяна могат да се използват или за увеличение на заплатите на всички магистрати или за гъвкави модели, с които да се дават допълнително пари на принципа \"всекиму според заслугите\" при постигане на осъдителни присъди по тежки криминални или икономически престъпления например. Тя призовава за законодателна промяна, която да въведе таван за \"прослужено време\" - до 40 %. Мутафова ще работи и за общ софтуер на всички подсистеми в съдебната власт - за възможност за проследяване на дело от разследването, през прокуратурата, която подвига обвинения до всички инстанции на съда и постановяване на окончателна присъда. Според нея е сериозна загуба на време и ресурс е разследващите да изготвят всички документи на хартия и да ги носят в прокуратурата на няколко пъти, вместо да има единна електронна система на полиция, прокуратура и съд. След намаляване на органите на съдебната власт според Мутафова трябва да се постави на дневен ред и да се изискат от правителството средства за сградния фонд, за да бъдат построени в големите областни центрове съдебни палати по европейски стандарти с по-добри условия за труд на магистратите и по-лесен достъп на гражданите, както и с всички мерки на защита. В концепцията на кандидата на ГЕРБ е записано, че членовете на съдебния съвет са високо квалифицирани и платени юристи, но не са финансисти и не би трябвало да се заминават с оперативни решения по текущи финансови разходи на системата. Според нея трябва да се обсъди идеята за въвеждане на фигурата на главен финансист на съдебната система, който подобно на финансовия министър да носи отговорност, както за бюджета, така и за оперативното му изпълнение и да е пряко подчинен на ВСС. По думите ѝ трябва да се обсъди варианта за децентрализация на бюджета при управление на недвижимото имущество на съдебната система. Според нея повишаването в ранг след атестиране с оценка \"много добра\", която се получава след натрупан стаж и качество на работа, би следвало да води до значително увеличение на възнаграждението на магистрата. Мутафова застъпва и позицията, че трябва да се спре тенденцията за увеличаване на разликата в заплащането на първоинстанционен и върховен съдия, която се поддържа чрез увеличаването на заплатите на всички в системата. Аргументите са, че по-високите заплати на магистратите са гаранция срещу корупцията, от която се оплакват българските граждани, по което страната ни е на челни места. Според кандидата на ГЕРБ разликата трябва да е максимум 50 %. \"Увеличението на работните заплати и правилното допълнително стимулиране в съдебната система ще привлече повече почтени млади хора с добро образование без нагласа за корумпираност и черпене на блага от властови позиции като магистрат\", пише в концепцията си Мутафова. Като според нея следващият ВСС ще даде прецени дали са добри критериите в новата наредба за атестиране на магистратите - оценка на работата им. Дисциплинарната практика на съвета е показала, че не може да се отчете системност при определяне на наказанията на магистратите в сходни параметри в сходни случаи, отбелязва още Мутафова. Според кандидата на ГЕРБ следващият ВСС трябва да обсъди дали дисциплинарната дейност на съвета трябва да бъде ясно и подробно разписана в закон. Тя смята, че съдебният съвет трябва да се отвори навън - към обществото и да му разисква какво върши съдебната власт. \"Крайно време е да се пресекат нереалистичните очаквания към работата на прокурорите и носенето на отговорност за неправилни действия и бездействия на органите на полицията, за които обществото обвинява прокуратурата\", посочва в концепцията си Мутафова. Тя иска МВР да започне системно да събира, обобщава и публикува информация за ефективността на дейността си и да публикува информация за разходване на средства по пера, включително издръжка и обучение на разследващите - за да има по-качествено и ефективно разследване. Според кандидата на ГЕРБ една \"санкция\" от съда към прокурора с за доразследване или отстраняване на процесуални нарушения например. Същата теза има и главният прокурор Сотир Цацаров. Медиите конструират изкривена представа за работата на съда и прокуратурата, с което се понижава доверието на обществото към системата, посочва още Мутафова. Затова съветът трябва да положи системни и последователни всекидневни усилия, за да се предизвика промяна на масовите обществени нагласи и трябва да се търсят нови канали за комуникация към целева аудитория, включващи новите информационни технологии и новите форми на публична активност. Комуникацията на съвета не трябва да се свежда до отговаряне на запитвания на медии и граждани, а той да стане източник на теми и новини и съветът да поеме активно ролята по изграждане на стоя позитивен образ. Въпреки изградената мрежа от говорители и пресаташета съдебната власт няма особен видим успех във връщане на общественото доверие към нея, обяснява Мутафова. Причината според нея е, че някои от магистратите злоупотребяват като дават информация на представители на медиите по неприключили обществено интересни случаи. Според Мутафова е нужда цялостна държавна политика за промяна на наказателните закони, които са стари. Дава пример с дублиране на състави за наказателна и административна отговорност, което е довело до тълкувателно решение на ВКС, след което щяло да се стигне до избягване на наказателна отговорност от хора, които са извършили престъпление и до неравно третиране на гражданите, едните от които ще понасят  наказателна отговорност, а други - административна.  Това по думите ѝ заради маниера на държавата на всяко обществено недоволство да реагира с промяна в Наказателния кодекс. , пише в концепцията си Мутафова и допълва: \"За съжаление през последните 20 години законодателната дейност в България заприлича на противопожарна - при гасенето на огъня се задушиха и редица принципи на съразмерност и съответност на деянията и санкциите за тях, почиващи на здравия житейски разум\". В концепцията си кандидатът на ГЕРБ изрежда няколко начина за разрешаване на една от критиките в доклада на Европейския съд по правата на човека - полицейското насилие, като връщането на тези дела в подсъдността на военните съдилища или разследването им от следователи от Националната следствена служба. Тя призовава и за намиране на нормативни и финансови условия за развиване на собствен експертен потенциал в прокуратурата с назначаване на специалисти в основни области, които да се използват при формулиране на експертни задачи и оценка на съдържанието на дадени вече от вещи лица експертни становища. Освен това иска за назначаване на хора на длъжност \"разследващ полицай\" да има изискване за завършено юридическо образование. Да бъде въведено и оценяване на полицаите, както се атестират магистратите, което да служи за кариерното им израстване. Мутафова смята, че въвеждането на системата за случайното разпределение на дела в съдебната система не е довело до намаляване на корупцията, защото тя зависела от качеството на кадрите, същевременно обаче е отнело контрола на шефовете на прокуратурите да разпределят тежки разследвания на по-подготвени обвинители. Като така е отпаднала и възможността да се търси отговорност от административните ръководители при \"провал\" на разследването. Шефът на Районната прокуратура в Пловдив е радетел на ротацията на магистратите от съд в прокуратура като борба с корупцията, въпреки че последните изменения в съдебния закон са я утежнили. Според нея при следващото обществено обсъждане за промени в Конституцията следва да се постави въпроса за сливане на районни и окръжни прокуратури, което в по-малка степен да важи и за съдилищата. Имотната декларация Мутафова декларира два апартамента в Пловдив, гараж и места в село Извор и село Скутаре. Притежава автомобил \"Тойота\", купен със спестявания, декларирана е и колата на родители й. Синът на Мутафова и баща й имат по около 20 хиляди лева в банка като влогове.", "date": "2017.08.17", "title": "Гергана Мутафова, кандидат за съдебния съвет от ГЕРБ: Законотворците загубиха мярата за справедливост"}
{"url": "http://www.dnevnik.bg/sviat/2017/08/17/3025395_stroitelite_na_katar_koito_razrivut_s_arabite_postavia/", "text": "Арабското ембарго, наложено на Катар, създава трудности за чуждестранните трудови мигранти, вече поставени на изпитание от спада в цената на петрола и от прекъсванията на доставките за големи строителни проекти, свързани със световното първенство по футбол през 2022 г. Саудитска Арабия, Египет, Бахрейн и Обединените арабски емирства наложиха санкции на Катар през юни и прекъснаха всички транспортни връзки със страната, обвинявайки я в подкрепа на теторизма. Доха отхвърля обвиненията. За да заобиколи бойкота, Катар внася със самолети храна от Турция и Иран, а строителните материали идват по вода през Оман. Враждата с другите страни от Залива обаче правят живота за някои чужди работници в Катар по-труден - а те вече са изправени пред изпитания като масови уволнения заради цените на петрола и специфичната система на трудови отношения, която ограничава придвижването им. Повишиха се например цените на пресните зеленчуци, които иначе влизаха с камиони през сухоземната граница на Катар със Саудитска Арабия. Това затруднява работниците от някои места като Индия и Непал, които обикновено получават около 800 риала - или 219.78 долара - седмично и които са около 90% от 2.7-милионното население на Катар. Южноазиатските работници в катарски ферми в Саудитска Арабия се оказаха изоставени без храна, след като катарските им работодатели през юни избягаха в Доха, сочи доклад на \"Хюмън райтс уоч\". Миналата седмица пък десетки индийски и африкански работници в хотели в Доха бяха помолени да си вземат продължителен неплатен отпуск и да се завърнат в страните си, тъй като ембаргото е довело до спад в настаняванията. \"Стаите ни бяха пълни със саудитци всеки уикенд, но те вече не идват в Катар. Няма как работниците да почистват празни стаи,\" каза мениджър на хотел в Доха, който обаче отказа да даде името си или това на компанията си. Забавени заплати Катар отхвърля твърденията, че по-малко стаи са заети в хотелите и казва, че случилото се не се е отразило на подготовката за Световната купа. Икономиката на малката държава от Залива, подхранвана от значителни газови залежи, може да издържи на дългогодишни санкции, твърдят властите. Всяка пауза в потока на строителни материали обаче може да забави проекти и да направи трудовите мигранти потенциални жертви на експлоатация, казва Мустафа Кадри, изследовател на трудовите отношения в Залива. \"Последиците може да засегнат и Южна Азия, Филипините и Източна Африка, където семействата на мигрантите са силно зависими от паричния приток.\" В индийски ресторант близо до летището в Доха Джапеш Афсал, сервитьор, който носи храна на работници, казва, че увеличаващите се цени вече вредят на бизнеса. \"Расте цената на рибата. Ако това продължава, ще е трудно за клиентите.\" Раджи, оператор на кран от Бангладеш, каза, че мениджърът му му казал, че заплатата му може да се забави следващия месец, тъй като на компанията ѝ свършват запасите от стомана, досега доставяни от ОАЕ. Системата за трудови отношения в страните от Залива, известна в Катар като \"кафала\", изисква от чуждите работници да получат съгласието на работодателя си, за да сменят работата си или да напуснат страната. Катар казва, че вече не прилага \"кафала\", но някои работници все още нямат достъп до течаща вода, нито къде да се скрият от жаркото слънце в най-горещите часове, казват правозащитни групи. Кризата може и да промени нещата. Миналата сряда Катар обяви план, с който ще позволи на индийците и редица други националности да влизат в Катар без визи. Емирът на Катар направи необичайно обръщение към жителите, в което благодари на чужденците за приноса им. \"Чужденците изградиха тази държава. Катар знае, че не може да оцелее без тях,\" казва Мари Трикия, която работи в кафене в мол в Доха.", "date": "2017.08.17", "title": "\"Строителите на Катар\", които разривът с арабите поставя пред изпитание"}
{"url": "http://www.dnevnik.bg/skorost/2017/08/17/3025433_fotogaleriia_krasavici_nepodvlastni_na_vremeto/", "text": "Какво общо имат класически автомобили като Opel Super 6 Gläser кабриолет от 1937 година или \"Опел Адмирал\" A V8 със съвременните модели \"Опел Инсгиния\" и Опел Каскада? Всички те отразяват духа на своето време. Посетителите на 17-ото \"Klassikertreffen\" (среща на класическите модели) на \"Опелфилен\" (\"Opelvillen\") в Рюселсхайм в неделя, 27 август, ще могат да разберат от първа ръка какво точно значи това.", "date": "2017.08.17", "title": "Фотогалерия: Красавици, неподвластни на времето"}
{"url": "http://www.dnevnik.bg/intervju/2017/08/17/3025427_doc_rosen_conev_novi_granici_na_mrejata_natura_e/", "text": "Вместо обсъждане и спешно приемане на плана, за да не се стигне до глоби, дневният ред за решаването на проблема беше подменен и разводнен: след слухове, че забраняват земеделие и риболов в Добруджа, местни излязоха на протест, обвиниха експерти от БАН и учени от Софийския университет в некомпетентност, пристрастност, регионалните власти и отговорните институции в лицето на МОСВ заговориха за манипулиране на данни, погрешно картиране, за неверни данни при определянето и картирането на зоните за екологичната мрежа \"Натура 2000\". Прокуратурата също заяви, че има неоправдано завишаване на площта на зоните, и насочи отговорността към бившия министър Джевдет Чакъров. Министър Нено Димов заяви публично, че \"трябва да бъдат намерени международно признати експерти, които да преразглеждат зоните от \"Натура 2000\", според него това ще помогне страната ни да не търпи санкции от Европейския съюз. В същото време процедурите за определяне и одобрение на зоните, които да влязат в \"Натура 2000\", са разписани точно и ясно в закона – те се предлагат именно от международно признати учени, одобряват се веднъж от експерти на МОСВ и втори път от експерти в Брюксел. \"Дневник\" потърси един от обвинените експерти,   – преподавател по защитени територии от Биологическия факултет в Софийския университет \"Св. Климент Охридски\". Той е единственият българин, участвал в разработването на Червена книга за хабитатите. Координатор е за България и автор в Червения списък на сухоземните и сладководните местообитания в Европа. –  – Защитените зони по Директивата за хабитатите и птиците, включително по казуса \"Калиакра\", са картирани за 25 милиона лева в периода 2011-2013 г. от \"Консорциум Натура\", финансирано по оперативна програма \"Околна среда\". Трябва да подчертая, че аз и още няколко колеги поради някои принципни различия с управляващия този проект го напуснахме в самото начало и не съм участвал в това картиране. Преди това в периода 2003-2007 г. бяха предложени териториите, които да влязат в мрежата \"Натура 2000\", с проекти, координирани и от Българско дружество за защита на птиците и \"Зелени Балкани\", с участие на експерти на свободна практика от институтите на БАН, Националния природонаучен музей, Биологическия факултет на Софийския университет, дирекциите на природните паркове, регионални музеи и много други. Предложенията за мрежата са изпратени от правителството на Сергей Станишев за прецизиране от БАН - вече официално за проект от 700 000 лв. БАН предлага още защитени зони за хабитати - Крушето, Изворо, Любаш, Таушан тепе и др. Тази проектомрежа за хабитатите е минала през процедурата \"Биогеографски семинар на ЕС\" през юни 2008 г. в Сибиу, Румъния, където е разглеждана нейната адекватност и достатъчност вид по вид, хабитат по хабитат. В този семинар са участвали и представители на научната общност, и на министерството на околната среда, и на неправителствените организации, присъствали са и независими експерти, поканени от Европейската комисия и от нейния научен орган  Като резултат от този семинар Европейската комисия е поискалa от България обявяване на още зони: за вълк, поточен рак, гори от космат дъб, черен бор... Работата по отразяване на решенията на биогеографския семинар е възложена на БАН. От там експертите са предложили нови зони - разширение на Средни Родопи, Чирпански височини, Конунски дол при Кнежа, добавени са части от акваторията на Дунав за риби и други. През декември 2008 г. Европейската комисия приема мрежата \"Натура 2000\" в този обхват и граници с уговорката да се добавят нови зони спрямо решенията на биогеографския семинар. Мрежата за птици е приета от комисията с искане за обявяване на \"Рила-буфер\" – т.нар. Ниска Рила е искане от ЕК и за зоната на хабитати. Тези две зони още не са обявени от правителството и вече сме на съдебно дело за \"Рила-буфер\" за птиците. Очаква се скоро да има и дело за хабитатите. Наскоро ЕК обяви като проблем за България, че по зоните за хабитати няма заповеди за обявяване.  К – Според мен това е равнозначно на заявка за излизане от Европейския съюз. Може да се сравни със ситуация, в която искаме да върнем смъртното наказание. – Всякакви промени в границите на зоните, обосновани с икономически мотиви, както настояват кметовете в региона, няма да бъдат приети от Европейската комисия, защото противоречат на основните правила на Директивата за хабитатите. Българският език е официален в ЕК и твърденията – включително на главния прокурор, за неправилен превод на Директивата в България всъщност са твърдения, че българите не знаят български. –  – Миналата година завърши проект  , в който аз бях избран да разработя частта за континенталните степи на европейско ниво. Ако всички експерти в Европа са гласували доверие на българин за определяне на един хабитат, каква е логиката да се викат външни или независими експерти в момента? Освен това мотивите за такова ново картиране, т.е. че мрежата е приета от ЕК неправилно и че България е заблудила Европейската комисия с тези зони, няма да бъдат приети от ЕК. Защото вече нашите защитени зони по \"Натура\" са издържали цялата сложна и дълга процедура по одобряване на предложените от България зони на ЕС. Комисията има много сложни правила и това е обида и унижение за българската биологична наука. Излиза, че ние нямаме експерти, на които държавата и обществото вярват, при условие че българските ботаници и зоолози работят равноправно с останалите такива в европейски страни във всички европейски проекти, свързани с \"Натура 2000\". Български еколози и биолози например консултират държавите - кандидат-членки на ЕС, като Босна и Херцеговина, Турция, Черна гора и др. Президентът на Европейската асоциация на учените експерти по хабитати и растителност -   - проф. Милан Хитри е работил на терен на Калиакра и е установил 85 вида на 100 кв.м - лично, през май 2011 г. Може да бъде потърсен за мнение за ценността на тези степи и доколко адекватно е съществуването на защитена зона там. През 2015 г. работна група от експерти от Франция, Италия, Испания, Швеция и Холандия също посети района на Калиакра, имам дори тяхна снимка в резерват \"Калиакра\". – Директивата за хабитатите не се интересува какво се води една територия по националното ни законодателство, например по Закона за устройство на териториите, а дали е реално местообитание или местообитание на видове. Много антропогенно създадени хабитати като ниви, лозя, градини, дори селища и гробища са местообитания на видове. Това обаче не спира традиционните дейности там. Могат да бъдат наложени някакви ограничения - например за употреба на инсектициди, запазване на единични хралупати дървета, екстензивна обработка, за което има и компенсаторни механизми в програмата за развитие на селските райони. И хората в Топола спокойно могат да погребват близките си. Това никъде не е забранено. А самолетите на летището в Балчик ще си летят и за в бъдеще, както са летели тия десет години, откакто съществува мрежата \"Натура 2000\". Гробището на село Топола не е в слоя 62С0 понто-сарматски степи към проекта за плана за управление. Но явно МОСВ не е използвало случайно или целенасочено този слой, когато е издало заповедта за степите, защото там фигурира - т.е. пак от болната на здравата глава се прехвърля проблемът. В плана това гробище е отразено като антропогенни тревни съобщества (създадени при силно човешко въздействие) - т.е. не е предмет на опазване като \"хабитат степу\". А това дали и какъв хабитат е на видове - гризачи, птици, насекоми, които могат трайно или временно да пребивават в него, това е въпрос, който колегите зоолози могат да изяснят.", "date": "2017.08.17", "title": "Доц. Росен Цонев: Нови граници на мрежата \"Натура\" е равнозначно на заявка за излизане от ЕС"}
{"url": "http://www.dnevnik.bg/morski/2017/08/17/3025570_visokotehnologichen_startup_napravi_za_smiah/", "text": "Стартиращата компания Tickey започна продажбата на \"мобилни\" билети за градския транспорт във Варна през едноименната си онлайн платформа. Това каза за \"Дневник\" Димитър Димитров, главен изпълнителен директор на стартъпа, който е сред най-динамично развиващите се в България. \"Договорът ни с общинското дружество \"Градски транспорт\" беше подписан на 31 май т. г., каза Димитров. Монтажът на устройствата започна около 15 юли и успяхме да оборудваме около 90% от всички автобуси на компанията. След това за два дни обучихме кондукторите, които в момента продават ръчно билети, а само за 1 нощ разлепихме информационните стикери в автобусите\". По данни на Tickey инвестицията на компанията за инсталиране и въвеждане в експлоатация на системата е в размер на по-малко от 20 хил. евро. Онлайн продажбите на Tickey обезсмислят в голяма степен скъпата и все още неработеща система за електронна продажба на билети, изградена по проекта с европейско финансиране \"Интегриран градски транспорт на Варна\" ( 115 млн. лв.). Общинската администрация в града  безуспешно се бори с нейното въвеждане в експлоатация вече трета година , след като похарчи за изработката и монтажа на машините 8.3 млн. лв. Проблемът се оказа в с изпълнителя на обществената поръчка - \"Обединение модерен транспорт\". Според техническото предложение на изпълнителя, изпратено до ръководителя на проекта Биляна Якова, неговото задължение е било само \"да достави и монтира машини с фискални устройства, но не и фискализирани\".  Якова е приела предложението без възражения, в резултат на което година след двукратно удължавания срок за изпълнение на проекта машините, монтирани в автобусите и по спирките на градския транспорт във Варна, не могат да заработят . Междувременно голяма част от тях вече са повредени и неизползваеми. В опит да маскира провала на администрацията, която ръководи, кметът на града Иван Портних вече няколко пъти от май м.г. досега официално обявява, че системата ще проработи всеки момент, но това така и не случва. В същото време малкият стартъп Tickey е успял да монтира устройствата си за купуване на мобилни билети за по-малко от два месеца в 180 от автобусите на общинското дружество \"Градски транспорт\" и да ги въведе в експлоатационен режим срещу Според изпълнителния директор на компанията останалите автобуси ще бъдат оборудвани с устройства най-късно до края на август. \"Не бих искал по никакъв начин да се конфронтирам с общинската администрация във Варна, каза Димитър Димитров. Целта ни е единствено да покажем, че този бизнес модел е по-успешен от другите\". Системата на Tickey позволява на или друго мобилно устройство, свързано в интернет, и използва банкова карта или PayPal акаунт, да си купи мобилен билет веднага щом влезе в автобус или тролей във Варна. Цената е същата като на хартиения билет. Според проучване на агенция Pragmatica още през 2013 г. близо 64% от българите използват смартфон. Около 90% от тях живеят в София и областните градове. За да бъде ползвана системата на Tickey, на всяко устройство, през което се извършва покупката на билет, трябва да бъде инсталирано едноименното мобилно приложение. То е достъпно за свободно сваляне в платформата Google Play. Системата използва сензори за близост, които не позволяват предварителна покупка на билет. Тя обаче има функция, която показва най-добрия и бърз маршрут за придвижване до определена точка на Варна. на стартиращата компания се базира върху предварителното купуване на билети за градския транспорт, а в зависимост от броя им се формира и отстъпка от цената, която може да варира между 4% и 10%. Tickey вече продава билети на 11 входа в 9 метростанции в София, както и по двете тролейбусни линии в Бургас, където предстои покриване на целия градски транспорт. В началото на 2016 година, още преди системата да бъде внедрена на станциите на софийското метро, Tickey започна съвместна работа с фериботния пункт в графство Корнуол във Великобритания. Стартиращата компания работи и върху пилотен проект за метрото в Делхи. На 22 август дружеството ще пусне в експлоатация аналогична система за продажба на мобилни билети в канадския град Шербрук. По друг подобен проект стартъпът работи и в Португалия.", "date": "2017.08.17", "title": "Високотехнологичен стартъп направи за смях общинската администрация във Варна (допълнена с видео)"}
{"url": "http://www.dnevnik.bg/video/2017/08/17/3025118_video_kitai_pusna_nai-golemiia_v_sveta_plavasht/", "text": "Китайската енергийна компания Сънгроу пауър съплай (Sungrow Power Supply) пусна в експлоатация на територията на град Хуайнан, в източната провинция Анхуей, най-голямата в света плаваща слънчева електроцентрала. Това съобщи във вторник в. \"Чайна дейли\", цитиран от ТАСС и БТА. Всяка година гигантският обект, който се състои от 120 000 слънчеви батерии и заемащ водна повърхност с площ 260 000 квадратни метра, може да произвежда 40 мегавата електричество. Срокът на експлоатация на станцията е 25 години. За този период обектът трябва да снабдява с електричество близо 15 000 жилищни сгради годишно. На повърхността панелите просто се носят по водата, а истината е, че на дъното са монтирани над 1000 подсилени бетонни колони, които задържат панелите на място, посочва мениджър от компанията оператор, цитиран от електронното издание ecns.cn. Дългият срок на експлоатация на соларния парк означава, че той е проектиран да издържи високи температури, соленост и влажност, които водят до остаряване на съоръженията, разположени във водата.  Над плаващата електроцентрала патрулират дронове, които първи ще пристигат на място при извънредна ситуация, за да извършват проверка и да направят снимки. ", "date": "2017.08.17", "title": null}
{"url": "http://www.dnevnik.bg/regioni/2017/08/17/3025647_pojarut_v_haskovsko_produljava_da_gori_35_voenni_dnes/", "text": "Военнослужещи се включват от днес в гасенето на  пожара край хасковското село Маточина . Министерството на отбраната съобщи, че 35 военни ще помагат на местните власти за локализирането и потушаването на пожара. Те ще използват един противопожарен автомобил и 4 транспортни машини. Пожарът тръгна вчера, като пресеченият терен и силният вятър в района пречат на овладяването му. Би Ти Ви съобщи, че огънят гори на фронт от 1000 дка и има опасност да прехвърли границата с Турция. Няма опасност за хората в селото, съобщава телевизията. В гасенето участват пет екипа на хасковската пожарна, техника от горските стопанства и подкрепление от други области на страната. Работата по овладяването на пожара е продължила през цялата нощ. Днес за девет области на страната е обявен екстремален индекс за пожароопасност - Благоевград, Стара Загора, Сливен, Хасково, Ямбол, Бургас, Варна, Добрич и Плевен. Това показва справка в сайта на Националния институт по метеорология и хидрология при БАН. ", "date": "2017.08.17", "title": "Пожарът в Хасковско продължава да гори, 35 военни днес се включват в гасенето"}
{"url": "http://www.dnevnik.bg/sport/2017/08/17/3025660_grigor_dimitrov_se_hvurlia_za_purva_pobeda_sreshtu/", "text": "Григор Димитров ще направи шестия си опит да победи Хуан Мартин дел Потро. Двамата се срещат тази вечер в третия кръг на турнира от сериите \"Мастърс\" в Синсинати. Мачът открива програмата за деня, като е в 18.00 часа българско време. До момента в петте двубоя помежду им Димитров има пет загуби, като е успял да вземе само два сета. Три от мачовете им са на твърда настилка в зала, като са играли по веднъж на клей и на трева. Двете им най-оспорвани срещи са в сериите \"Мастърс\", като и двата пъти българинът допуска обрат. В Париж през 2013 г. Димитров загуби с 6:3, 3:6, 4:6, а този сезон отстъпи в Рим с 6:3, 2:6, 3:6. Хасковлията влиза в шестия мач с аржентинеца с увереност след  победата срещу Фелисиано Лопес . Българинът е воден от спомена за миналогодишния полуфинал в Синсинати и от  стремежа да се класира за финалния турнир на АТП в Лондон .", "date": "2017.08.17", "title": "Григор Димитров се хвърля за първа победа срещу несломимия Дел Потро"}
{"url": "http://www.dnevnik.bg/na_put/2017/08/17/3025490_shte_izgubiat_li_rabota_ekskurzovodite/", "text": "С все по-голямото развитие на технологиите и навлизането им в нови сфери на живота все повече отрасли ще съкращават свои служители. В групата на потенциално застрашените са екскурзоводите, пише ДПА. Работата им е в опасност заради нарастващата популярност на смартфоните и мобилните версии на пътеводителите - глас в ухото, който разказва факти за исторически сгради или произведения на изкуството на слушателя. Но може ли аудиогидът в телефона да замени живия екскурзовод? Всъщност това вече става в музеите, където посетителите наемат устройството, избират на кой език искат да прослушат беседата и я активизират с натискане на бутон в зависимост от обекта, пред който се намират. Най-голямото предимство на аудиогидовете е, че туристът вече не е зависим от групата, може да се движи със скорост, която сам е избрал, да променя маршрута на обиколката според собствените си интереси и да спира за толкова дълго, колкото му се иска. Извън музея работят приложенията за смартфони. При тях се задава определен маршрут и спирки по пътя, а това се доближава в много голяма степен до туристическите обиколки с екскурзовод. Най-новите системи са свързани с GPS навигация и когато туристът минава покрай определена важна сграда, информацията за нея се огласява. Предимството на тази услуга е, че турът се изтегля веднъж и се съхранява в паметта на смартфона, а информацията може да се прослушва толкова пъти, колкото е нужно. Освен това аудиотуровете са доста по-евтини и често се предлагат безплатно. Не така обаче стои въпросът с качеството, което може значително да се отклонява от очакваното, а стандарти и унифицирани платформи за услугата все още липсват. Засега изглежда, че класическият екскурзовод няма да изчезне. \"Предоставянето на информация предполага отношение\", коментира Маркус Мюлер-Тенкхоф, председател на Асоциацията на екскурзоводите в Берлин. Самият той практикува професията и е сигурен, че чрез личния контакт туристът получава много повече, отколкото от анонимния записан глас. Ние, екскурзоводите, отговаряме на въпроси и можем да се подготвим да посрещнем целева група, казва той. Освен това аудио беседата отнема чувството за единство и контакт с останалите членове на групата, подчертава екскурзоводът. Чувството за хумор и шегите също няма как да се поднасят \"на запис\".", "date": "2017.08.17", "title": "Ще изгубят ли работа екскурзоводите"}
{"url": "http://www.dnevnik.bg/sport/2017/08/17/3025664_real_se_dobliji_do_istoricheski_rekord_na_santosh_ot/", "text": "Голът на Марко Асенсио в четвъртата минута на  мача с \"Барселона\"  направи така, че \"Реал\" (Мадрид) да продължи серията си от срещи с отбелязано попадение. Белите вече имат 68 поредни двубоя, в които са вкарали поне веднъж. С това отборът се доближи още до световния рекорд в тази графа, пише \"Марка\". Според данните историческото постижение се държи от \"Сантош\", който с Краля на футбола Пеле стига до гол в 74 последователни мача. По пътя към рекорда си през 1961 и 1962 г. бразилският отбор печели 51 победи и записва 14 равенства и девет загуби. \"Реал\" вече има 51 победи, 12 равенства и пет поражения. Следващите шест мача, с които мадридчани ще гонят поне изравняване на рекорда, са срещу \"Депортиво\", \"Валенсия\", Леванте\", \"Реал Сосиедад\", \"Бетис\" и един двубой в Шампионската лига. На пръв поглед най-големи предизвикателства изглеждат тези с \"Валенсия\" и \"Реал Сосиедад\", тъй като са гостувания на негостоприемни стадиони. Последните си две победи \"Реал\" спечели срещу \"Барселона\". В сряда вечерта белите се наложиха с 2:0 и с общ резултат 5:1 грабнаха Суперкупата на Испания. \"С този мач приключи един цикъл и сега започваме нов\", каза треньорът Зинедин Зидан.", "date": "2017.08.17", "title": "\"Реал\" се доближи до исторически рекорд на \"Сантош\" от времето на Пеле"}
{"url": "http://www.dnevnik.bg/morski/2017/08/17/3025674_valeri_simeonov_naemateli_na_plajove_klatiat_durjavata/", "text": "Вицепремиерът Валери Симеонов (Обединени патриоти) заяви, че наематели и концесионери на плажове \"клатят държавата през туризма\", изброи част от тях и заяви, че се надява договорите с тях да бъдат развалени, защото сега държавата правела тези хора \"назначени печеливши\". \"Сега ще ви кажа кой клати държавата през туризма. Наематели и концесионери на плажове: Слънчев бряг-север – Маджо; Слънчев бряг-централен – братя Маргини; Слънчев бряг-юг – Радо Слънцето; Свети Влас – там са, хайде, братя Диневи, те са си местни; Обзор – плаж Север – братя Маргини; Поморие-изток – Радо Слънцето; Поморие-юг – братя Маргини, Поморие-централен – Маргините,  Бургас – Северен плаж – Маргините . С такова разпределение на наемателите на плажовете какъв туризъм можем да очакваме\", попита Симеонов в сутрешния блок на \"Нова телевизия\". Попитан  дали има подкрепата на премиера и на министъра на туризма  по тези въпроси той заяви, че това била ежедневна работа, за която нямало нужда да се питат един друг. На въпрос ще се развалят ли концесии на плажове на тази база той заяви: \"Надявам се да се стигне дотам.\" \"Не е нормално да даваш концесия за 20 години. Ние просто ги правим назначени печеливши\", заяви Валери Симеонов. Той коментира протеста на работещи в Слънчев бряг срещу  последните му акции срещу шума  в нощните заведения. Протестиращите вчера скандираха \"Бойко, спри Валери\". \"Няма как Бойко Борисов да спре Валери или Валери да спре Бойко Борисов, когато и единият, и другият спазват закона\", отговори Симеонов. По думите му протестът показвал неразбиране как функционира държавата, а участниците в него протестират срещу закона. \"Моята поява не е форма на търсене на някакво средство за повишаване на адреналина в почивните ми дни. Моето присъствие там е, защото има едни наложени рецидивисти в целия този процес на тормоз на почиващите в Слънчев бряг. Рецидивисти, спрямо които за съжаление институциите в резултат на не особено доброто законодателство не могат да приложат крайна мярка и да постигнат ефект\", заяви Симеонов. Същевременно обаче даде примери, че институциите работели. \"Нито е дърпал шалтери Симеонов, нито е виждал този диджей, който се оплакваше\", добави той и обясни, че в бар \"Оксижен\" ставало въпрос за над 20 предупредителни протокола и над 18 акта, които не се спазват. \"Исках да докажа, че когато държавата и общината са на една позиция, то няма кой да им се противопостави. Ние направихме точно такова показно. Показахме, че формирани с десетилетия престъпни взаимоотношения и връзки могат да бъдат разкъсани\", смята още вицепремиерът за акциите си. Симеонов изброи няколко заведения в Слънчев бряг. \"Те смятат, че всичко им е позволено, тъй като имат определени вероятно връзки с високи етажи на властта и тъй като зад тях стои една култова фигура – Радо Слънцето\", заяви още вицепремиерът. По думите му институциите не успявали да затворят тези заведения, защото имало тежка процедура.", "date": "2017.08.17", "title": "Валери Симеонов: Наематели на плажове клатят държавата през туризма"}
{"url": "http://www.dnevnik.bg/sport/2017/08/17/3025669_nadal_produlji_pulnata_si_hegemoniia_sreshtu_gaske/", "text": "Испанецът Рафаел Надал изигра перфектен мач и направи необходимото, за да преодолее втория кръг от мастърса в Синсинати. С два пробива той се наложи с 6:3, 6:4 срещу Ришар Гаске. Надал, който  следващата седмица ще се завърне начело на световната ранглиста , продължи пълната си хегемония срещу французина. Това беше 15-ата му победа от 15 мача в съперничеството. Испанецът игра много прецизно, като спаси единствената точка за пробив, до която Гаске стигна. Французинът успя да спаси мачбол при 30:40 и 3:5, но след това на свой сервис с гейм на нула Надал приключи спора. \"Изиграх силен мач. Мисля, че Ришар има отличен бекхенд, но най-добрият му удар вероятно се изправя срещу моя най-добър удар\", каза Надал след въпрос за отличните си резултати срещу този съперник. В следващия кръг шампионът от 2013 г. ще играе със сънародника си Алберт Рамос-Винолас, отстранил след 5:7, 6:4, 6:4 Жил Мюлер. От турнира отпадна намиращият се в отлична форма Александър Зверев. Германецът,  който преди дни в Монреал спечели петата си титла за сезона , допусна обрат за 6:4, 3:6, 4:6 срещу американеца Франсис Тиафо.", "date": "2017.08.17", "title": "Надал продължи пълната си хегемония срещу Гаске, Александър Зверев отпадна"}
{"url": "http://www.dnevnik.bg/biznes/2017/08/17/3025744_ima_kak_bulgarskite_prevozvachi_da_se_kompensirat_za/", "text": "Има начин българските превозвачи да получат компенсации след въвеждането на тол-системата за товарните автомобили, заяви в сутрешния блок на Би Ти Ви транспортният министър Ивайло Московски. По думите му тол-системата следва да се фокусира върху транзитно преминаващите камиони, защото те съставлявали 50% от товарния трафик. \"Има механизми, които могат частично да компенсират натовареността към локалния бизнес. Не би могло да се направи по официален начин, че за местни фирми не важи, т.е., като е дискриминационно\", уточни Московски, без да посочи конкретните механизми. Добави, че се надява на нормален диалог между превозваческия бранш и правителството около въвеждането на тол-системата. Министърът посочи, че при сега действащата  винетна система  камион може да премине през България с еднодневна винетка на цена от 10 евро, а в съседни държави и в страни от Западна Европа цените са между 8 и 10 пъти по-високи. Той цитира доклад на Световната банка, според който приходите за българската държава от въвеждането на тол-такси биха били не по-малко от 1 млрд. на година. \"Важно е да се знае, че ако процедурата продължи да бъде в тези процеси на постоянно обжалване, държавата има вариант и най-вероятно ще го приложи\", каза още Московски. В събота премиерът  Бойко Борисов заяви, че тол-системата ще бъде изградена с държавни средства , ако продължат обжалванията на обществените поръчки за избор на изпълнител. Вчера бяха отворени  офертите в поредния търг за изпълнител на тол-системата . Кандидатите са шест. Московски съобщи още, че се очаква да започне нова процедура за отдаването на летище София на концесия, след като служебното правителство на Огнян Герджиков спря обявения от втория кабинет \"Борисов\" търг. Очакват се преговори с Европейската инвестиционна банка, която да извършва наблюдение на процедурата. Той отхвърли обвиненията, че концесията ще доведе до оскъпяване на летищните такси и отлив на трафик, и даде пример със западни държави, където летищата са дадени на концесия. \"Няма нужда да правим концесията мръсна дума. Това е един от добрите механизми в държавата да влязат средства от частни капитали\", изтъкна той. \"Цялата транспортна инфраструктура до момента, която е концесионирана от министерството, общите приходи за държавата от концесионни такси са над 220 млн. кева. За 2016 г. концесионните такси са в размер на близо 30 млн. лв., а само за първите 7 месеца на годината надхвърлят 32 млн.\", посочи Московски. По думите му по сключените договори за концесия се изпълняват инвестиции в размер на над 1 млрд. лева. Към момента БДЖ е с 393 млн. лева задължения, съобщи още Московски, като посочи, че компанията е била заварена с дългове за над 850 млн. лв. Той изтъкна, че има договорки с кредиторите за разсрочване на задълженията. Той припомни, че предстоят процедури за нови влакове, като добави, че сега има локомотиви на по над 40 години.", "date": "2017.08.17", "title": "Има как българските превозвачи да се компенсират за тол-системата, смята транспортният министър"}
{"url": "http://www.dnevnik.bg/sport/2017/08/17/3025707_plishkova_trugna_s_burza_pobeda_kum_zashtitata_na/", "text": "Чешката тенисистка Каролина Плишкова започна с убедителна победа защитата на титлата си в Синсинати. Водачката в схемата се наложи с 6:2, 6:3 срещу рускинята Наталия Вихлянцева във втория кръг. Следващата ѝ съперничка ще е италианката Камила Джорджи, която преодоля австралийката Даря Гаврилова след 7:6 (1), 5:7, 6:3. Миналогодишната финалистка и трета в схемата Анжелик Кербер пропусна мачбол и отпадна след 4:6, 6:1, 6:7 (11) срещу рускинята Екатерина Макарова. Германката навакса изоставане от 2:5 гейма в решаващия трети сет, но в тайбрека пропиля аванс от 5:3 точки, след което пропусна мачбол при 8:7 и отпадна. Американката Винъс Уилямс, която игра във финала на \"Уимбълдън\", загуби с 3:6, 6:2, 2:6 от австралийската квалификантка Ашли Барти.", "date": "2017.08.17", "title": "Плишкова тръгна с бърза победа към защитата на титлата в Синсинати"}
{"url": "http://www.dnevnik.bg/photos/2017/08/17/3025708_fotogaleriia_goliamoto_panamerikansko_prikljuchenie_-/", "text": "Панамериканският екип се отправи по живописната магистрала Денали, за да посети и види с очите си почти митичния комплекс, в който е разположен проектът HAARP (ХААРП). За да следите как върви пътуването ни, посетете страницата ни във фейсбук  Снимките са направени с подкрепата на \"Никон България\".", "date": "2017.08.17", "title": "Фотогалерия: Голямото панамериканско приключение - от ХААРП до Джаспър"}
{"url": "http://www.dnevnik.bg/bulgaria/2017/08/17/3025767_slunchev_briag_triabva_da_si_ostane_miasto_za/", "text": "Слънчев бряг трябва да си остане място за забавление и да се рекламира като такова, каза днес по БНТ лидерът на партия \"Воля\" и заместник-председател на Народното събрание Веселин Марешки. Той допълни, че по света има такива курорти, в които партитата вървят до зори и те са поощрявани от държавите да се развиват в тази посока. По повод акциите по морето на вицепремиера Валери Симеонов Марешки каза, че в изминалите 27 години е можело да се създадат правила за бизнеса не само за плажовете, а и в банките, и в здравеопазването. \"Курорти, които са обявени за шумни, няма как да искаме да бъдат място за семейства с малки деца. Всеки трябва да има право на избор. Когато обявиш един курорт за шумен, за денонощен купон, според мен трябва там да се спазват други правила\", е мнението на лидера на \"Воля\". Според него, ако млади хора, които сега са на Слънчев бряг, не бъдат изгонени при подобни акции и останат доволни, след години ще се върнат в България и ще започнат да посещават по-тихи курорти. Президентът да назначава антикорупционния орган, за да има отговорност На въпрос за казуса КТБ Марешки изрази надежда, че с излизането на случая извън границите на България има шанс всичко около него да се разнищи. \"Моралното зашлевяване ще бъде огромно и се надявам, че то ще доведе до прочистването на икономическия, политическия и прокурорския живот\", допълни лидерът на \"Воля\". Попитан дали членовете на бъдещия антикорупционен орган трябва да се назначават от парламента,  както предлага законопроектът на Министерството на правосъдието , или от президента,  както иска БСП , Марешки каза, че предпочита тази задача да бъде възложена на държавния глава. \"Предпочитам да е президентът, защото така ще се носи персонална отговорност. Ако се назначават от парламента, не се поема такава\", допълни той.", "date": "2017.08.17", "title": "Слънчев бряг трябва да си остане място за забавление и да се рекламира като такова, смята Марешки"}
{"url": "http://www.dnevnik.bg/sviat/2017/08/17/3025763_sauditska_arabiia_otvaria_granicata_s_katar_za_hadja/", "text": "Саудитският крал Салман нареди да бъде отворена границата с Катар, за да могат гражданите на малката заливна монархия да отидат на поклонението в Мека в края на месеца, съобщи Саудитската агенция по печата (СПА), цитирана от \"Франс прес\" и БТА. Суверенът нареди също така да бъдат изпратени в Доха саудитски самолети, които \"да превозят всички катарски поклонници за негова сметка до град Джеда\", допълни СПА. Това решение, първи признак на смекчаване на дипломатическото напрежение между кралството и емирството, бе оповестено, след като саудитският престолонаследник Мохамед бин Салман се срещна в Джеда с катарския пратеник шейх Абдала бин Али ал Тани. Катарските медии не разпространиха новината в първите часове след съобщаването ѝ, предаде \"Ройтерс\". Според говорител на катарските власти обаче шейхът, преговарял от тяхна страна, не заема никаква позиция в правителството. Това е първата среща на такова високо равнище от скъсването на дипломатическите отношения на 5 юни между Саудитска Арабия и Катар и затварянето на границите по въздух, вода и суша. Обединените арабски емирства, Бахрейн и Египет също прекъснаха всякакви връзки с Катар, обвинявайки го в подкрепа за екстремистки групировки и че води политика на сближаване с големия регионален противник на Саудитска Арабия, шиитски Иран. През юли катарските власти обвиниха Рияд, че застрашава поклонението в Мека, като отказва да гарантира сигурността на техните граждани. Саудитските власти тогава казаха, че няма да разрешат катарците да пристигнат с директни полети от Доха на авиокомпанията \"Катар еъруейз\", чиито самолети нямат право да летят над саудитското въздушно пространство. На срещата в Джеда Абдала бин Али ал Тани \"подчерта, че отношенията между кралство Саудитска Арабия и Катар са братски\", предаде СПА. Принц Мохамед е говорил в същия дух за \"дълбочината на историческите връзки\" между двата народа и между техните ръководители. По предложение на принц Мохамед крал Салман се е съгласил да бъде отворен граничният пункт \"Салуа\" за катарски поклонници. Анализатори като Али Шихаби от базираната във Вашингтон \"Арейбия фаундейшън\" предупреждават, че не трябва да има прекомерен оптимизъм след вчерашните новини. Той смята, че това е просто \"жест на добра воля\" от страна на Саудитска Арабия към катарския народ.", "date": "2017.08.17", "title": "Саудитска Арабия отваря границата с Катар за хаджа до Мека"}
{"url": "http://www.dnevnik.bg/sviat/2017/08/17/3025793_germaniia_dade_na_kompaniite_godina_da_uvelichat_broia/", "text": "Германската министърка на семейството Катарина Барли критикува снощи водещите компании в страната, че не са назначили достатъчно жени на ръководни постове, и заплаши да въведе задължителна квота, ако фирмите не коригират поведението си до следващата година, предаде \"Франс прес\". Давам на бизнеса още една година да се погрижи сам за този въпрос, посочи Барли пред медийната група \"Редакционснецверк Дойчланд\". Ако нищо не бъде направено дотогава, ще вземем законодателни мерки, допълни тя. Барли, която е от Германската социалдемократическа партия (ГСДП), се бори за социално по-справедлива Германия преди парламентарните избори през септември. Тя се оплака от факта, че жените заемат едва шест процента от местата в управителните съвети. По думите й призивите от десетилетия компаниите да назначават повече жени на ръководни постове не са постигнали много. Германия миналата година въведе  \"женска квота\" , с която се изисква около 100 листвани компании да запълнят най-малко 30 процента от местата в надзорни съвети без изпълнителни правомощия с жени. Участието на жените в управителните съвети, най-близкия кръг до главния изпълнителен директор, остава слабо. Германският институт за икономически изследвания Де И Ве (DIW) изчисли, че жените заемат едва 6.5 процента от ръководните длъжности в 106-те най-големи германски компании. /БТА", "date": "2017.08.17", "title": "Германия даде на компаниите година да увеличат броя на жените в ръководствата си"}
{"url": "http://www.dnevnik.bg/biznes/2017/08/17/3025787_sofiia_teh_park_se_sdobi_s_novo_rukovodstvo_dopulnena/", "text": "Бордът на директорите на \"София тех парк\" отново е сменен. Това е станало на заседание в сряда. От постовете им са освободени Асен Ненчев, Натанаил Стефанов и Васил Караиванов и назначени Тодор Ангелов, Николай Андреев и Живка Такева-Първанова. Това съобщава в днешния си брой  \"Капитал daily\"  като допълва, че само преди седмица в интервю пред изданието министърът на икономиката е обявил, че ръководството на парка няма да се сменя. От самото ведомство не потвърждават първоначално информацията, но по-късно днес изпратиха съобщение до медиите по въпроса.  Вестникът посочва, че отново в ръководството влизат хора, които като професионален опит нямат нищо общо с високите технологии. Живка Такева е дъщеря на дългогодишния председател на Синдиката на българските учители Янка Такева. Тя е зам. областен управител на София-град. Според сайта на областната управа тя е магистър по \" Стопанско управление \" от Лесотехническия университет и е специализирала \"Управление на предприятията\" и \"Инженерна педагогика\". Нито тази част от биографията й, нито сертификатите за управление на европейски фондове, миналото й като главен експерт в дирекция \"Култура\" към СО или магистратурата от УНИБИТ по \"Национална сигурност: духовенство и лидерство\", говорят защо тя е избрана в съвета на парка. Проф. Николай Андреев е председател на Съвета на старейшините на ГЕРБ, физик по образование, бивш посланик в Ливан и агент на военното разузнаване от 70-те години на миналия век. До миналата година е бил в борда на друго държавно дружество - \"Ел Би Булгарикум\". Тодор Ангелов до момента е бил директор на дирекция \"Административно-правно обслужване\" към Министерството на туризма. Преди това е бил юрисконсулт към НОИ и към Столичната община. От Министерството на икономиката обаче мотивират смяната с наличието на амбициозни цели по привличане на нови инвеститори чрез тръжни процедури, необходимостта от бързо осигуряване на свеж финансов ресурс и разгръщането на научно-изследователската и развойна дейност. От съобщението се разбира, че доскорошният съвет на директорите не се е справил успешно с тези задачи. Освободените бяха назначени от служебния министър на икономиката Теодор Седларски, който заяви, че \"София тех парк\" има нужда от хора, които разбират от проектно финансиране, от финансово управление на проект\". Назначените преди това от Божидар Лукарски, когато беше министър, също нямаха нищо общо с технологиите и тласнаха развитието на парка по-скоро като възможност за строителство.", "date": "2017.08.17", "title": "\"София тех парк\" се сдоби с ново ръководство (допълнена)"}
{"url": "http://www.dnevnik.bg/sviat/2017/08/17/3025811_svetut_ne_viarva_na_putin_i_ne_se_boi_ot_rusiia_sochi/", "text": "Малцина по света се доверяват на руския президент Владимир Путин, когато стане дума за международни отношения, а мнозина не възприемат страната му като заплаха за сигурността. Това сочи проучване на американския социологически институт \"Пю\" (Pew Research Center) сред почти 41 000 души от 37 държави по цял свят, проведено в периода от 16 февруари до 8 май.  Европейците са особено негативни в оценката си за Путин повече от 17 години след като дойде на власт в Кремъл - 78% заявяват, че му нямат доверие. В няколко страни това е особено ярко изразено: Полша (89%), Испания (88%), Холандия (87%), Швеция (87%) и Франция (80%). В САЩ и Канада той също няма много симпатизанти, защото близо три четвърти не го харесват като лидер.  Само в 4 държави повече от половината анкетирани са се изказали положително за неговата международна политика - Виетнам, Филипините, Танзания и Гърция. В няколко многолюдна държави близо една трета изобщо нямат мнение за него - Индия, Индонезия, Аржентина, Южна Африка и др. От \"Пю\" обръщат внимание, че недоверието към руския президент не означава автоматично и опасения от страната му. Сред държавите, където е проведена анкетата, 31% е медианният показател за групата, посочила властта и влиянието на Русия като голяма заплаха за страната им. На същото ниво е възприемането на Китай и САЩ (35%) като голяма заплаха. Далеч по-сериозни опасения у анкетираните (с изключение на Полша и Йордания) предизвикват \"Ислямска държава\" (62%), климатичните промени (61%) и кибератаките (51%). Русия се опитва да бъде някакъв притегателен център за желаещите алтернативен световен ред, но имиджът на страната е по-негативен, отколкото позитивен, особено на Запад. Отново само във Виетнам (83%), Гърция (64%) и Филипините (55%) харесват Русия. Когато стане дума за това дали властта в Русия защитава правата на гражданите си, отново медианните 30% отговарят с \"да\", докато 46% смятат, че това не е така, а 17% нямат мнение. Отново в Европа и Северна Америка (80% в САЩ и 73% в Канада) са категорично убедени в репресивния характер на руската власт, докато Москва е смятана за защитник на правата на руснаците в страните от Африка на юг от Сахара. В САЩ заплаха от Русия виждат 47% от анкетираните, но в съседна Канада този дял намалява до 30%. В Европа най-малко притеснени от руската сила са гърците (24%) и унгарците (28%). Мнозинството от турците (54%) смятат Русия за заплаха за страната им, но едва 27% от израелците. Любопитно е, че 39% от анкетираните в африканска Кения възприемат Русия като заплаха, което е изключение за отношението към страната в Африка.", "date": "2017.08.17", "title": "Светът не вярва на Путин и не се бои от Русия, сочи проучване"}
{"url": "http://www.dnevnik.bg/bulgaria/2017/08/17/3025868_naredbi_na_morski_obshtini_dopuskat_poveche_shum_ot/", "text": "Общински наредби се оказват по-либерални от законодателството и допускат шум в по-широки граници, отколкото предвижда Законът за защита от шума. Това установи Върховната административна прокуратура (ВАП), която проверява законността на нормативните актове, приемани от общинските съвети, съобщиха от институцията. Според чл.16а, ал.2 от Закона за защита от шума в околната среда не се допуска озвучаването на открити площи на заведения за хранене и развлечения, разположени в жилищни зони и курорти, за времето между 23.00 и 7.00 ч., припомня ВАП. На сайтове на морски общини прокурорите са установили разрешения за озвучаване до по-късен час. Намерени са и разрешения, в които часовият диапазон на забраната е диференциран според местонахождението на заведенията за хранене и развлечения - той е по-ранен за обектите в жилищни зони и по-късен за курортите. В закона обаче такова разграничение няма.  Конкретните случаи, разкрити до момента, са в общините Шабла, Каварна, Варна, Несебър и с тях са ангажирани компетентните окръжни прокуратури.  Проверката на ВАП се прави паралелно с инициативите на вицепремиера Валери Симеонов, под чието ръководство бяха затворени няколко заведения в Слънчев бряг заради високо ниво на шума в нощните часове, а озвучителната техника беше иззета. Вчера работещи в курорта протестираха заради опасения, че могат да загубят работните си места.", "date": "2017.08.17", "title": "Наредби на морски общини допускат повече шум от разрешеното в закона"}
{"url": "http://www.dnevnik.bg/sviat/2017/08/17/3025871_nai-malko_37_dushi_zaginaha_pri_zatvornicheski_bunt/", "text": "Най-малко 37 затворници загинаха при бунт в затвор в щата Амасонас в южната част на Венецуела, съобщи прокуратурата на страната, цитирана от испанската телевизия АВС. На място бяха изпратени специални сили от министерството на вътрешните работи, след като свидетели подахода сигнали за продължаваща няколко часа престрелка в затвора в района на Пуерто Аякучо, столицата на щата. ", "date": "2017.08.17", "title": "Най-малко 37 души загинаха при затворнически бунт във Венецуела"}
{"url": "http://www.dnevnik.bg/bulgaria/2017/08/17/3025882_boiko_borisov_se_izvini_na_muja_razpitvan_ot_gdbop/", "text": "Премиерът Бойко Борисов се е извинил с телефонен разговор на Васил Коцев, който беше разпитван от ГДБОП заради негова публикация в социалната мрежа \"Фейсбук\", която  полицията приела като заплаха към министър-председателя и призоваване към бунт .", "date": "2017.08.17", "title": "Бойко Борисов се извини на мъжа, разпитван от ГДБОП заради призив за бунт във \"Фейсбук\""}
{"url": "http://www.dnevnik.bg/sport/2017/08/17/3025887_barselona_ochakva_skoro_da_prikljuchi_transferite_na/", "text": "Ръководството на \"Барселона\" очаква скоро да осъществи трансферите на Филипе Коутиньо и Усман Дембеле. Генералният мениджър на клуба Пеп Сегура обяви, че бразилският плеймейкър и френското крило са все по-близо до \"Камп ноу\". \"Близо сме до Коутиньо и Дембеле. Обсъждаме техните сделки, но не знаем кога ще бъдат финализирани\", каза Сегура пред каталунската телевизия TV3 по време на двубоя за Суперкупата на Испания срещу \"Реал\" (Мадрид) (0:2). Попитан дали очаква двамата да бъдат привлечени до края на трансферния прозорец, Сегура заяви: \"Да, очакваме\". \"Знаем, че трябва да подсилим отбора, и точно това правим. Трябва да помогнем на тима\", допълни испанецът. Според медиите в Испания \"Барселона\" вече е постигнал споразумение с \"Борусия\" (Дортмунд) за трансферната сума на Дембеле. Твърди се, че каталунците ще платят 100 милиона евро сега, както и 30 милиона в бонуси при добро представяне. Ситуацията с Коутиньо е по-сложна, тъй като \"Ливърпул\" не желае да се разделя с най-важния си играч. Атакуващият полузащитник, който през януари подписа договор до 2022 г., обаче внесе молба за трансфер. Това се случи броени часове след като клубът обяви, че бразилецът със сигурност ще остане на \"Анфийлд\". Миналата седмица  мърсисайци отхвърлиха предложение на стойност 100 милиона евро , след като през юли не се съгласиха да продадат бразилеца срещу 80 милиона. \"Нищо не се е променило в последните дни - нито от едната, нито от другата страна. В момента той не е на разположение на отбора\",  заяви Клоп на пресконференцията  преди мача с \"Хонфехайм\",  спечелен от мърсисайдци с 2:1. \"Наистина разбирам, че всички се интересуват (от ситуацията с Коутиньо), но в момента аз не мисля за това. Трябва да мисля за отбора, който има тренировка след няколко минути. Винаги е било така. Работя с играчите, които имам, и не мисля за играчите, които не са на разположение заради контузия или нещо друго\", допълни германският треньор. Според бившия капитан на \"Ливърпул\" Стивън Джерард голямото желание на Коутиньо да напусне още това лято е породено от ултиматум, който са му поставили от \"Барселона\". \"Те са му казали сега или никога. Повечето момчета от Южна Америка мечтаят да играят за \"Барса\" и заради това Коутиньо е изпаднал в паника. Той си мисли, че ако не отиде там сега, никога няма да се случи\", каза легендата на червените.", "date": "2017.08.17", "title": "\"Барселона\" очаква скоро да приключи трансферите на Коутиньо и Дембеле"}
{"url": "http://www.dnevnik.bg/sport/2017/08/17/3025874_za_pruv_put_v_poslednite_devet_godini_real_ni/", "text": "Защитникът на \"Барселона\" Жерар Пике призна превъзходството на големия съперник \"Реал\" (Мадрид). Това се случи след втората загуба в рамките на три дни. С две победи -  с 3:1 на \"Камп ноу\"  и 2:0 на \"Сантяго Бернабеу\",  мадридчани добавиха Суперкупата  на Испания към успешната си година. \"За девет години, откакто съм тук, това е първият път, в който чувствам, че \"Реал\" ни превъзхожда. Вярно е, че спечелиха Шампионската лига, но неотдавна дойдохме (на \"Бернабеу\") и победихме\", каза бранителят. Пике е сред футболистите, които най-силно защитават честта на \"Барселона\" в съперничеството. Той често се забърква в спорни ситуации заради действията или изказванията си срещу \"Реал\". \"Не сме в най-добрия си момент нито като отбор, нито като клуб. Трябва да сме възможно най-сплотени и да вървим напред. Трябва да приемем загубата и това, че \"Реал\" е по-добър. Сега повече от всякога трябва да сме единни\", добави Пике. Той и нападателят Луис Суарес получиха травми в мача в Мадрид. Защитникът беше сменен през второто полувреме, а уругваецът игра цял мач въпреки притесненията в коляното.", "date": "2017.08.17", "title": "За пръв път в последните девет години \"Реал\" ни превъзхожда, каза Пике"}
{"url": "http://www.dnevnik.bg/analizi/2017/08/17/3025877_bulgarskoto_kapishte_politiko-mitologichen_analiz/", "text": "Особеността на скандалите на родна почва е следната: те бързо лумват, вдига се медийна пушилка, след което в битката се впускат служебни огнеборци, че и самозвани такива; накрая всичко се утаява като камък под водното огледало на една или друга мащабна инвестиция, загробила немалко публични средства. Който не е наясно с този сценарий, значи изобщо не е в час, както обича да ни повтаря д-р Ахмед Доган. Тъй да бъде. Опитът от подобни скандали обаче сочи и друго. Размътването на изграденото с толкова мъки (или с толкова отклонени средства) \"водно огледало\" очевидно е възможно само при цопване във водата на друго корпулентно тяло, съпоставимо по мащаби с далаверата. За последното \"пришиване\" в скандала може да се съди най-добре по разсейките на \"кафявата преса\", скачена с него. Умеещите да гадаят по тези \"кафяви утайки\" с лекота прогнозират имало ли е или е нямало намеса на инициала \"10\" в начинанието. И ако е имало, какъв камък – \"Цанков\" или някакъв друг – ще изплува на водната повърхност след цялата тази галиматия. . Свят грубо вулгарен, примитивен и нека да признаем – доста архаично-езически. Свят на безскрупулна алчност, лишен от каквито и да е задръжки, сякаш не ги е имало всичките тези векове християнство по нашите земи, сякаш десетте Божи заповеди са си останали само на книга, без да оставят ни най-малък отпечатък в сърцата. Ето защо ще се опитам да впиша днешната ситуация в нейния архетипен образ, в нещо което ще нарека \"българското капище\". Защото терминът \"капище\" тутакси ни препраща към началата на българската държавност, за които знаем съвсем малко или почти нищо. Историците продължават да гадаят как всъщност са живеели \"първобългарите\", както ги назовава проф. Веселин Бешевлиев, как са се спогаждали помежду си, какви са били порядките и вярванията им. Пълна тъмнина, разреждана само от непонятни \"черти и резки\", малко археология и онова, което ни е известно за тях от враговете им – тоест чрез писаното от византийските хронисти. В центъра на всички тези питания безспорно е \"капището\" – храмовото средоточие на първобългарите, където те се уединяват, за да узнаят волята на съдбата или за да й принесат жертви – животински (според повечето хронисти) или даже човешки (според някои от тях). Славянската етимология в думата \"капище\" сигурно ни подвежда. Тръгнем ли от значенията на глагола \"капя\", лесно можем да заключим, че всички тези останки от Плиска до Мадара с квадратни стени, ориентирани по посоките на света, са били с пробит или течащ покрив. Подобно допускане, колкото и да е обяснимо спрямо днешния български опит в строежите, дето прокапват веднага, все пак е трудно доказуемо. Други, макар и косвени източници, обаче допускат, че прабългарските светилища са се строяли под дъб, като може би са били открити към небето. Кой знае. Затова нека оставим настрана етимологията с прокапването или наводняването на \"капищата\", както и поговорките в езика ни от рода на \"откъдето е капало, пак ще тече\", може би съдържащи определени властови конотации. Далеч по-разпостранена е тезата, че в прабългарските храмове е имало идоли, \"подобия\" (от тюркската етимология \"капь\", статуя). Тоест най-главното в \"капището\" е било наличието на някакъв \"корпулентен идол\", натъпкан със злато, за което свидетелства и Супрасълският сборник: \" Последното казва много за традициите в прабългарската държавност, отглас от които се долавят до до днес. . И той, властвайки, да мълчи (да не глаголи). Проглаголи ли, лошо, ситуацията върви към кощунство и той трябва да бъде низвергнат: капището да бъде разрушено (в пламъци), а сам той – хвърлен дълбоко във водите, както научаваме от една бележка в \"Сказанието на Стефан Святогорец\" от XVв. Така някои от интуициите за \"българското капище\" започват да се проясняват. Спомен за което се е съхранил и в българския фолклор, където жертвоприношенията (на елени, кучета и т.н.) се извършват на \"вини стърги\", ала най-вече в \"платнен сарай\" (у Михаил Арнаудов – \"дворец от платна\"). Това със \"сарая\", бил той \"платнен\" или \"платен\", днес ни жегва поради друга причина. А пък от отговорите на папа Николай до княз Борис Покръстител става ясно, че идолопоконците, отказващи да приемат християнството, продължавали да принасят жертви в капища (дори кръвни), прегъвайки колене пред тях. И още, в \"Отговорите на папа Николай по допитванията на българите\", на 62 място откриваме следното:  \". Отгдето и да се взрем в тъмнините на \"капището\", все оттам изплува някой камък, дето носи опредметени от властта предимства, в следствие на допира с него. В други случаи и за други хора, той обаче не носи никаква полза, доколкото те следва да платят за цялото начинание. Силата на владетеля, четем още в тези отговори на българските питания, зависела от това, че той бил носител на двуострия меч, свързващ или развързващ двете власти в себе си. От други ръкописи пък научаваме, че \"идолите\" в капищата били наричани \"балвани\", което в славянската етимология е свързано с щуротии или неясни неща (ала явно в прабългарската не е така). И още нещо за жреците, наричани  . Тяхната роля на гадатели, особено по вътрешностите на убити кучета, била от съществено значение. Дали не заради това и старобългарското \"влъх\" (гадател) минава в новобългарски със значението на \"разбойник\"? В късни старобългарски апокрифи се натъкваме на някои примери за подобни гадаения, обвързани със светлината и мрака. Двойка жреци – да ги наречем Светлин и Тъмнин – все успявали да извлекат пророчества буквално от всичко, даже от \"пластиката на тишината\". За последното, поне с днешна дата, липсват достатъчно ясни доказателства. И накрая, едно арабско свидетелство, тъй като арабските хронисти също пишат за българите, не мислете, че от тях са се интересували единствено византийците и латиняните. Ето какво е разбрал за прабългарите Ибн Фадлан, изпратен със специална мисия през Х в. във Волжска България, от срещите с тях: Какво да каже човек за това свидетелство от днешна перспектива. Змиите отдавна не са толкова многобройни по нашите земи, откакто през 1958 г. по тях бяха пуснати таралежи и така бе разчистена територията на днешния курорт \"Слънчев бряг\", по който вече бродят и съскат други същества. А пък гръмотевици и мълнии си имаме в изобилие, доколкото в прилив на стихиен антиамериканизъм или битова неуредица масово бе отхвърлен изобретения през 1752 г. от Бенджамин Франклин гръмоотвод. И това са само някои от примерите защо все още пребиваваме в архетипа на \"българското капище\".", "date": "2017.08.17", "title": "Българското капище (Политико-митологичен анализ)"}
{"url": "http://www.dnevnik.bg/biznes/2017/08/17/3025886_vseki_treti_chift_slunchevi_ochila_ne_suotvetstva_na/", "text": "Всеки трети чифт слънчеви очила на пазара има несъответствия с изискванията за пускане на пазара. Това установи проверка на Държавната агенция за метрологичен и технически надзор (ДАМТН) в 291 търговски обекта в цялата страна. При един от общо 266 модела лабораторно изпитване е установило, че продуктът представлява опасност за зрението на потребителите, защото не покрива изискванията за UV защита. Други четири модела са опасни, защото коефициентът им на пропускане на светлина е по-малък от допустимото. Всички опасни продукти ще бъдат изтеглени от пазара. Проверени са общо 737 броя различни модели очила и са установени 266 несъответствия. Най-често срещаното нарушение - в 99 случая, е липса на инструкция за ползване на български език. При 53 чифта очила е липсвала маркировка за съответствие. Инспекциите са проведени извън специализираните оптики, за да се обхванат по-малките търговски обекти и складовите бази, където обикновено се регистрират най-много нарушения на законодателството, се казва в съобщението.", "date": "2017.08.17", "title": "Всеки трети чифт слънчеви очила не съответства на изискванията, установи проверка"}
{"url": "http://www.dnevnik.bg/sviat/2017/08/17/3025879_bulgarskite_i_rumunskite_rabotnici_vuv_velikobritaniia/", "text": "Броят на гражданите на ЕС, работещи в Обединеното кралство, е достигнал рекордни нива заради голямото увеличение на броя на българите и румънците, намерили работа там, съобщи в.  \"Файненшъл таймс\" , цитиран от БТА. Данните от националната статистическа агенция за второто тримесечие на годината обаче показват, че въпреки високия абсолютен брой на европейски граждани, работещи в Обединеното кралство, прирастът на мигрантите е значително по-слаб, отколкото през предишните три тримесечия. Според новите официални данни 2.37 милиона граждани на страни, членки на ЕС, са работили на Острова между април и юни тази година, което е увеличаване със 126 000 в сравнение със същия период на 2016 година. Това е най-големият брой, регистриран откакто преди две десетилетия започват да се водят статистики по този въпрос. Това показва, че решението на Обединеното кралство да напусне ЕС още няма значителен ефект върху броя на работещите в него европейци.  Нарастването отчасти се дължи на рязкото увеличаване на броя на работниците от България и Румъния с над една четвърт до 337 000 през последните 12 месеца. Гражданите на тези две държави получиха пълен достъп до пазара на труда на Острова преди три години и оттогава броят им значително нарасна, отбеляза вестникът. Той цитира и предупреждението на статистическата агенция, според която данните за броя на официално регистрирани работещи няма как да се използват за оценка колко са чуждите мигранти, влизащи в страната. \"Годишният прираст видимо се забавя\" Наблюдава се обаче намаляване на броя на работещите във Великобритания от осем източноевропейски страни, включително Полша, Литва и Латвия. Те са намалели от малко над 1 милион през второто тримесечие на 2016 г. до 997 000 през същия период на тази година. Други статистически данни, публикувани през май, показаха, че за осемте държави от тази група е отчетена най-слабата нетна миграция към Обединеното кралство от 2004 г. насам, когато те станаха членки на Европейския съюз.  Слабо е и увеличението на работещите от 14 \"стари\" членки - от Западна и Южна Европа - чийто брой, от около 947 000 е нараснал до малко над милион за същия период. \"Броят на работещите, родени в други държави от ЕС, продължава да се увеличава, но годишният прираст видимо се забавя\", казва Мат Хюз от Националната статистическа служба на Великобритания, цитиран от \"Файненшъл таймс\". Какво работят източноевропейците  Данните на агенцията да не дават представа какви са работните места, заемани от европейските мигранти. Проучване на неправителствената организация Chartered Institute of Personnel and Development обаче показа, че около една трета от десетте източноевропейски страни, включително България и Румъния, са заети основно в сектори като строителство, почистване и хранителна индустрия - в тях са ангажирани едва една десета от британските работещи. За най-малко половината от източноевропейските трудещи се във Великобритания работната седмица продължава повече от 40 часа. Една трета имат квалификации, които значително надхвърлят нужните за работата им. В подобно положение са едва 15 на сто от британските работещи.", "date": "2017.08.17", "title": "Българските и румънските работници във Великобритания се увеличиха с една четвърт за 12 месеца"}
{"url": "http://www.dnevnik.bg/tehnologii/2017/08/17/3025943_bulgariia_otbeliazva_40_godini_ot_purvoto_izluchvane/", "text": "На днешния ден преди 40 години е излъчен първият сигнал от България към спътник в космоса, съобщиха от \"Виваком\", които сега са собственик на станцията, осъществила транслацията. Тя се намира в Плана планина, а първото предаване е откриването на международната \"Универсиада 77\" на 17 август 1977 година. Церемонията се предава пряко към космоса от новопостроена на 30 км от София станция, наричана тогава Земна станция за космически връзки \"Шипка\", сега с името \"Плана\". Събитието отбелязва началото на сателитните комуникации и сателитната телевизия в страната. Прякото предаване от Националния стадион \"Васил Левски\" започва точно в 17.33 часа. Сигналът от стадиона е излъчен до телевизионната кула в София, а оттам, по аналогова радиорелейна линия, е стигнал до станцията в Плана, откъдето към космоса е бил излъчван чрез 60 тонна сателитна антена с диаметър 12 метра. Така, преди точно 40 години, през тогавашния космически сателит \"Молния\", за първи път картина от България достига до зрителите на осем държави, по това време членки на международната организация за спътникови връзки \"Интерспутник\". Станцията в Плана е построена в периода 1973 - 1976 г. в специално подбрана местност, в която има 225 слънчеви дни годишно. Целият капацитет на съоръжението по това време е бил един телевизионен канал и няколко международни телефонни канала, като в станцията са работили 37 души. В продължение на над 20 години през \"Плана\" минава международният видеообмен на Българска национална телевизия и голяма част от международния телефонен трафик на България. Любопитна подробност е, че през нея е ставала връзката и за \"червеният телефон\", свързващ ръководителите на НРБ и СССР. В началото антената не е имала отопление и през зимата се е налагало да бъде почиствана ръчно с лопати. По време на този процес излъчванията са били спирани, прекъсвали и международните телефонни връзки. Антената, монтирана на покрива на станцията е била изработена от руски специалисти през 50-те години на миналия век за радио-релейни връзки чрез кораби. 40-години по-късно тя все още работи, като през нея през лятото на миналата година е излъчен сигнал до Маями от бенефисният мач \"50 години Стоичков\" на стадион \"Васил Левски\". Запазено е и цялото оборудване от онова време, като плановете се в тази секция на станцията да се направи музей. Днес наземната станция за сателитни връзки \"Плана\" разполага с 50 антени, като през нея на ден се излъчват над 200 радио и телевизионни канала към Европа, Африка, Близкия изток и Азия, а в модернизирането и за седем години са инвестирани над 10 млн. лева.", "date": "2017.08.17", "title": "България отбелязва 40 години от първото излъчване на сигнал към сателит"}
{"url": "http://www.dnevnik.bg/razvlechenie/2017/08/17/3025919_dnite_na_planinarskoto_kino_idvat_v_kraia_na_avgust/", "text": "На 28, 29 и 30 август ще се проведе SoEXTREME Summer Cinema - най-доброто от екстремното и планинско кино за последните години. Това е съвместна инициатива на арт коуъркинг пространството в центъра на София SOHO и \"Банско филм фест\". По време на трите летни филмови вечери в градината на зелената къща, с която разполага пространството (ул. \"Искър\" 4), ще бъдат излъчени 9 филма, съобщават организаторите. От Северния ледовит океан до Камчатка, от скалите на Вердон във Франция чак до Непал и Хималаите - зрителите ще могат да видят докъде се простират възможностите на две момичета с каяци в открити води, колко сила има в ръцете на един соло катерач, какво е да прекараш 101 дни в условията на диви бури, силни течения и... гладни мечки и колко луди по перфектната линия са някои фрийрайдъри, които са готови да отидат до края на света заради нея. От  страницата на събитието във \"Фейсбук\"  може да се види цялата програма. \"Банско филм фест\" се провежда всяка година в туристическия град и събира ценители на планинарското кино.", "date": "2017.08.17", "title": "Дните на планинарското кино идват в края на август"}
{"url": "http://www.dnevnik.bg/gradska_sreda/2017/08/17/3025920_remontut_na_bul_dondukov_se_izvurshva_nekachestveno/", "text": "Паветата по булевард \"Княз Александър Дондуков\" се редят неравномерно, като между тях има фуги от по няколко сантиметра, автентичните гранитни бордюри се замазват с гипс и теракол, а трамвайните релси се изграждат по остаряла технология. За това сигнализират от гражданската организация  \"Спаси София\" във \"Фейсбук\" . На снимките, публикувани от \"Спаси София\", се вижда още, че циментът около електрическите стълбове се рони, а на места е покрил и канализационни шахти.  Булевардът е обект на цялостна реконструкция, която започна през юни и  ще приключи до края на октомври . До средата на септември се очаква да бъде  отворен за движение у частъкът  от Министерския съвет до улица \"Г.С. Раковски\". Подменят се канализационната система, трамвайните релси, а настилката ще бъде изцяло от павета. Стойността на ремонта е 7.2 млн. лева, а изпълнител на дейностите е строителната фирма \"Трейс груп холд\". Кметът на София Йорданка Фандъкова на няколко пъти изразява мнение, че това е най-тежкият ремонт, който се изпълнява в града това лято. Първоначалният проект на Столичната община бе настилката по булеварда да бъде с павета и асфалт, но седмици преди започването на дейностите Министерството на културата издаде заповед, според която  настилката трябва да бъде изцяло павирана .", "date": "2017.08.17", "title": "Ремонтът на бул. \"Дондуков\" се извършва некачествено, сигнализира \"Спаси София\""}
{"url": "http://www.dnevnik.bg/sviat/2017/08/17/3025947_turciia_obvini_germaniia_che_dava_zapovedi_na/", "text": "Разширяването на митническото партньорство между Анкара и евросъюза е поставено на карта заради коментарите на германския канцлер Ангела Меркел, обяви турският министър по европейските въпроси Йомер Челик, цитиран от \"Ройтерс\". Челик каза, че думите на канцлера нанасят вреда на ЕС като партньор, на който може да се има доверие. Меркел каза в сряда, че митническият съюз няма да се разширява и \"няма да има никакво задълбочаване\" на връзките между Турция и ЕС заради напрежението около отговора, който властите в Анкара дават на неуспелия опит за преврат миналата година и който вече засяга германски  граждани  и  компании . \"Трябва да подчертаем, че никоя членка на ЕС не трябва да дава заповеди на европейските институции или европейските процеси\", каза Челик на пресконференция в Анкара. \"Тези ситуации са много опасни, това са изявления, които накърняват образа на ЕС като партньор, на който може да се вярва.\" Министърът добави, че макар и Брюксел, и Анкара да печелят от задълбочаването на митническия съюз, Европа се държи \"сякаш би направила услуга на Турция.\" \"Нека е ясно, въобще не бързаме\", обяви Челик. Той повтори  искането към Германия  за екстрадиция на турски гражданин, смятан за движеща сила в опита за преврат. След като молбата беше публично оповестена, турски медии съобщиха, че Адил Йоксюз е бил забелязан във Франкфурт и Улм, а щатът Баден-Вюртевберг му дал разрешение за временно пребиваване. \"Нито един наш съюзник не може да дава подслон на убиец. Дори възможността някой с ясни връзки с опита за преврат да е пазен от наш съюзник създава у нас тъга.\" Германските власти потвърдиха, че са получили молбата от Анкара, но добавиха, че ще я обработят и ще ѝ отговорят съгласно закона и правото.", "date": "2017.08.17", "title": "Турция обвини Германия, че \"дава заповеди\" на евросъюза"}
{"url": "http://www.dnevnik.bg/biznes/2017/08/17/3026001_gazprom_uvelichi_dostavkite_za_budeshti_klienti_na/", "text": "Руският газов гигант \"Газпром\" обяви, че през тази година е увеличил доставките за държавите, които в бъдеще могат да станат потребители на природен газ от газопровода \"Турски поток\", пише руското издание \"Комерсант\". Между 1 януари и 15 август на 2017 г. са увеличени доставките както за Турция, така и за цяла Югоизточна Европа. Спрямо същия период на миналата година износът за Турция нараства с 22.4%, за Гърция - с 13.2%, за Сърбия - с 40.8%, за Унгария - с 24.4%. Най-слабо е увеличението за България - с 11.1%. Русия строи газопровода през Турция като алтернатива на трасетата през Украйна и планира да инвестира през тази година близо 40 млрд. рубли (над половин милиард евро) в строителството. Руски медии напомнят, че досега са изградени 50 км от общо 900-километровото трасе по дъното на Черно море. Планирани са общо 2 тръби с общ капацитет 31 млрд. куб. м газ на година.", "date": "2017.08.17", "title": "\"Газпром\" увеличи доставките за бъдещи клиенти на \"Турски поток\", за България - с 11%"}
{"url": "http://www.dnevnik.bg/bulgaria/2017/08/17/3026017_premierut_zashtiti_deistviiata_na_valeri_simeonov_v/", "text": "Министър-председателят Бойко Борисов защити  акциите на вицепремиера Валери Симеонов  срещу шумните заведения в морския курорт Слънчев бряг. \"Той си действа в рамките на правомощията и в рамките на това, което пише в закона\", заяви днес Борисов пред журналисти в Пловдив, където инспектира работата по разширяването на пътя Пловдив-Асеновград. От думите му се разбра, че двамата са разговаряли за акциите там, като Борисов изтъкна, че е информиран за жалбите и актовете срещу заведенията. Вчера  служители в заведения в Слънчев бряг протестираха  срещу шумните акции на Валери Симеонов, като скандираха \"Бойко, спри Валери\". \"Ако това е дебат, то той трябва да се пренесе в парламента - дали да се промени или не законът\", добави Борисов, като напомни, че \"законът е за това да се изпълнява\". Премиерът бързо прекрати разговора по темата, след като беше попитан за концесиите на плажовете. Тази сутрин Валери  Симеонов се обяви срещу това те да бъдат отдавани за по 20 години , защото така държавата правела стопаните им \"назначени печеливши\", изброи  наематели като братя Маргини и Маджо  и посочи, че се надява договорите с тях да бъдат развалени. \"Ние сме в Пловдив, госпожо, и в Пловдив от '86 година се говори за този път (Пловдив-Асеновград – бел.ред.) и ако са искали, да са го направили (...). Днес говорим за Пловдив\", обърна се той към репортерката, която го попита за 20-годишните концесии на плажовете.", "date": "2017.08.17", "title": "Премиерът защити действията на Валери Симеонов в Слънчев бряг"}
{"url": "http://www.dnevnik.bg/photos/2017/08/17/3025786_fotogaleriia_da_otsednesh_v_zatvor/", "text": "С тесните си стаи, метални решетки и двуетажни легла първият подобен хостел в Банкок има вид на истински затвор.", "date": "2017.08.17", "title": "Фотогалерия: Да отседнеш в затвор"}
{"url": "http://www.dnevnik.bg/sport/2017/08/17/3025998_fotogaleriia_futbolniiat_magyosnik_tieri_anri_na_40/", "text": "Един от най-успешните футболисти в историята Тиери Анри навърши днес 40 години. Френският нападател направи бляскава кариера с екипите на \"Монако\", \"Арсенал\", \"Барселона\", \"Ню Йорк ред булс\" и Франция, като спечели всички възможни трофеи на клубно и национално ниво.", "date": "2017.08.17", "title": "Фотогалерия: Футболният магьосник Тиери Анри на 40"}
{"url": "http://www.dnevnik.bg/sviat/2017/08/17/3025961_toi_izpolzva_nashi_izrazi_-_zashto_amerikanskite/", "text": "Привържениците на теорията за превъзходството на бялата раса и американски неонацистки групи се чувстват окрилени и твърдят, че президентът Доналд Тръмп е на тяхна страна след острата му забележка за събитията в Шарлотсвил, че антирасистки радикали споделят част от отговорността за разигралата се драма. \"Този човек прави всичко, което във властта му, за да ни подкрепя, а ние имаме нужда от тази подкрепа\", написа Андрю Англин в сайта \"Дейли Стормър\", една от платформите на крайната десница в САЩ. Тръмп предизвика дълбоко безпокойство в Америка и по-специално в своя републикански лагер, след като заяви, че  вина носят и \"двете страни\"  за случилото се в събота във Вирджиния, където симпатизант на теорията за превъзходството на бялата раса уби млада жена, която протестираше с антирасисти,  врязвайки се с колата си  в тълпата. \"Изявлението на Тръмп беше справедливо и прагматично\", заяви със задоволство Ричард Спенсър, организатор на шествието на крайната десница, свикано под мотото \"Да обединим десницата\". \"Тръмп предпочете истината\", заяви този националист, \"гордеещ се\" с републиканския президент, който обвини едновременно и расистите, и контрапротестиращите. \"Благодаря, господин президент, за вашата честност и куража да кажете истината за Шарлотсвил и да осъдите терористите от левицата\", написа в \"Туитър\" Дейвид Дюк, известна фигура сред изповядващите теорията за превъзходството на бялата раса и бивш лидер на \"Ку Клукс Клан\". Крайната десница, изглежда, беше готова да не обръща внимание на изявленията на милиардера от понеделник, които той направи в Белия дом, осъждайки \"расисткото насилие\" по време на шествието в Шарлотсвил. Тогава там бяха размахвани нацистки знамена в защита на статуята на генерала на конфедерацията Робърт Лий, спорна статуя, тъй като символизира до голяма степен робовладелското минало в южните щати. \"Ние сме в прайм тайма\", изрази задоволство Джак Пособец, друга фигура на американската крайна десница, преименувана на \"алтернативна десница\". Платформите за комуникации на част от екстремистките групи, които участваха в шествието в Шарлотсвил, бяха блокирани от властите. \"Дейли Стормър\" си играеше на котка и мишка - от време на време беше недостъпна или се появяваше отново с името на руски домейн, преди отново да изчезне. Доналд Тръмп, отбелязва Андрю Англин на същия сайт, \"използва наши изрази, когато заяви, че следващите мишени (на антирасистките радикали) може да станат Джордж Вашингтон и Томас Джеферсън след паметниците на конфедерацията и че те се опитват да унищожат историята ни.\" Най-важното според Джеймс Къркпатрик, ръководител на антиимигрантския сайт VDARE, който настоява в САЩ да имигрират само бели европейци, е, че Доналд Тръмп участва в осветляването на, както го определи, насилието на антирасисткото ляво движение. Президентът Доналд Тръмп, каза той, \"най-накрая направи това, което не е правил никой от консервативния елит - разкритикува членовете на движението на антифашистите за предизвикване на насилие по време на една законна демонстрация в Шарлотсвил.\" /БТА", "date": "2017.08.17", "title": "\"Той използва наши изрази\" - защо американските неонацисти са във възторг от Тръмп"}
{"url": "http://www.dnevnik.bg/biznes/2017/08/17/3026027_pirinsko_e_nai-konsumiranata_bira_v_bulgariia_po_danni/", "text": "Бирена марка номер едно в България е \"Пиринско\" с 19% пазарен дял в обем, съобщи производителят \"Карлсберг България\" като се позова на данните за първите седем месеца на 2017 г.", "date": "2017.08.17", "title": "\"Пиринско\" е най-консумираната бира в България по данни на производителя й"}
{"url": "http://www.dnevnik.bg/sport/2017/08/17/3025934_shte_napravim_vsichko_za_da_vuzstanovim_chlenstvoto_na/", "text": "Русия е готова \"да направи всичко необходимо\", за да възстанови своето членство в Международната федерация по лека атлетика (IAAF), заяви вицепремиерът и бивш министър на спорта Виталий Мутко, цитиран от ТАСС. В началото на август  IAAF отказа да отмени санкцията  на руската федерация (ARAF) на конгреса в Лондон. Работна група от специалисти даде висока оценка на Русия в борбата с допинга, но според нея страната трябва да изпълни още условия, за да възстанови своето членство. \"Наясно сме с това, което беше обсъдено на конгреса. Федерацията работи, като ще направим всичко необходимо, за да възстановим членството в най-близко бъдеще\", каза Мутко. Руската атлетика беше изхвърлена от международни състезания през 2015 г., след като независима комисия към Световната антидопингова агенция (WADA) представи доклад за мащабна схема за държавно покровителство над допинга и укриване на положителни проби. Русия беше представена от 19 лекоатлети  на световното първенство в Лондон, които се състезаваха под неутрален флаг. На тях им беше забранено да показват каквато и да е принадлежност към страната и дори да пеят химна в хотелските стаи. Руските спортисти спечелиха шест отличия в Лондон, което щеше да нареди страната на девето място в класирането по медали. С титла триумфира единствено Мария Кучина в скока на височина, а Сергей Шубенков (110 метра с препятствия), Дария Клишина (скок дължина), Валери Пронкин (хвърляне на чук), Сергей Хиробоков (20 км спортно ходене) и Данил Лисенко (скок височина) взеха сребро в своите дисциплини.", "date": "2017.08.17", "title": "Ще направим всичко, за да възстановим членството на руската атлетика, заяви Мутко"}
{"url": "http://www.dnevnik.bg/zelen/2017/08/17/3026026_kak_da_se_izhvurliat_pravilno_otpaduci_v_sofiia/", "text": "Зелени, опасни, строителни, електронни, битови, рециклируеми – това са видове отпадъци, за чието изхвърляне има конкретни правила, които гражданите трябва да знаят. Има и организирана система за събирането и извозването им, обичайно въведена от Столична община. За тях обяснява подробно директорът на Столичния инспекторат инж. Веска Георгиева в интервю за БТА. Известно е, че е въведена система за разделно събиране на рециклируеми отпадъци в цветни контейнери. Затова гражданите   да изхвърлят в сивите контейнери хартия, картон, пластмаса, метал и опаковки. Но също така домакинствата не трябва да изхвърлят в общия контейнер и /. Тези категории отпадъци трябва да бъдат поставяни , подчертава Георгиева. Разделното събиране, там, където се генерират отпадъците - в домовете ни, трябва да бъде извършвано по различен начин, защото крайната точка, до която трябва да достигнат отпадъците, не е еднаква. Едрогабаритните отпадъци, т.е. мебелите /столове, маси, легла, дивани и т.н./ се събират и транспортират по график, различен за 24-те административни района на София, който е публикуван на интернет страницата на Столичния инспекторат, както и на районните администрации, информира Георгиева. Информация за графиците може да бъде намерена и на телефонния номер на оперативния център на Инспектората 02/987 5555. Едрогабаритните отпадъци трябва да бъдат изхвърляни до съдовете за смет, но само на съответните дати, определени за съответния район. Това обаче масово не се спазва от гражданите, коментира Веска Георгиева. Тя уточни, че камионът, който събира едрогабаритните отпадъци, е различен от този, който събира отпадъците от кофите. Мястото на едрогабаритните отпадъци не е в завода за отпадъци, а на лицензираното депо \"Враждебна\". Много хора си оставят едрогабаритния отпадък до контейнера и изобщо не се интересуват от графика за извозване, посочи Георгиева. Тя подчерта, че в София има над 21 000 контейнери за отпадъци и не може във всеки един момент да очакваме, че фирмите ще ги извозят в същия ден, когато сме изхвърлили отпадъка. Директорът на Инспектората даде пример със Западна Европа, където гражданите са длъжни сами да закарат едрогабаритните си отпадъци на определени места, които доста често се намират извън града. Подобна организация един ден ще дойде и у нас, коментира Георгиева. Излязло от употреба електронно и електрическо оборудване и автомобилни гуми Печките и хладилниците не са едрогабаритни отпадъци. Те спадат към категорията \"излязло от употреба електронно и електрическо оборудване\", което не трябва да се оставя до контейнерите за смет. Определени фирми събират от домовете подобно оборудване. Специални фирми събират и автомобилните гуми, които също не трябва да се изхвърлят в общия отпадък. Те се натрупват в дворовете на автомивки, автокъщи, автосервизи. Столичният инспекторат прави периодични проверки заедно с регионалните инспекции по труда и налага глоби. Много често автомобилните гуми се горят през зимата, което замърсява въздуха, който дишаме. Строителните отпадъци са разделени на две големи групи в закона. Строителни отпадъци от строителство и разрушаване – към тях спадат отпадъците от големите строителни и инфраструктурни обекти, от новото строителство, от разрушаването на сгради. Тези строителни отпадъци не са отговорност на кмета на общината. Тяхното управление се регламентира в наредба на Министерския съвет за управление на строителни отпадъци и земни маси. Отговорност на кмета са строителните отпадъци от малките ремонти в бита, както е записано в Наредбата по чистотата. При по-големи ремонти трябва да се наеме контейнер. Има много фирми, които предлагат такава услуга, Столичната община няма задължение да осигурява събирането и транспортирането на тези отпадъци. Общината има задължението да осигури събирането и транспортирането на отпадъците от малки ремонти от бита, които трябва да бъдат сложени в чували до съдовете за смет. Те обикновено се събират с едрогабаритните отпадъци и се транспортират до депо \"Враждебна\". Тези отпадъци не могат да бъдат събирани със сметосъбиращите камиони, защото ще ги повредят. Когато работниците на фирмата видят, че в контейнера има строителни отпадъци, те оставят съда на място. Зелените или биоразградими отпадъци се делят на две подгрупи - зелени (тревите, храстите, клоните и шумата) и хранителни. Зелените отпадъци се извозват в инсталацията за компостиране на Хан Богров. Разкрити са 12 специално обособени пункта в крайградските райони на София, в които могат да се изхвърлят зелени отпадъци, припомни Георгиева. Хранителните отпадъци от заведенията за обществено хранене, общинските детски градини, ясли, детски кухни се събират организирано, като обектите са длъжни да изхвърлят отпадъците от храни в кафяви кофи, които са им раздадени от Столичната община. За домакинствата все още няма създадена такава организация, затова и те се изхвърлят в общите съдове. Хранителните отпадъци от заведенията отиват в инсталация за биологично третиране. Опасните отпадъци - от опаковки от битова химия, бои, лакове, кофи от латекс, лекарства, по никакъв начин не трябва да попадат в сивите кофи, нито в торбичка до кофите. Те трябва да бъдат предадени на специализираната фирма, с която Столичната община има договор и която разполага своя мобилен пункт на различни места в столицата по график. Той може да бъде намерен на интернет страницата на Столичния инспекторат. Все повече граждани предават организирано този тип отпадъци в съответните мобилни пунктове. Екипът, който проследява графиците на сметосъбиращите фирми, следи дали фирмите си изпълняват графиците за сметосъбиране. По електронен път този график е въведен в общинската информационна система за управление на отпадъците.", "date": "2017.08.17", "title": "Как да се изхвърлят правилно отпадъци в София"}
{"url": "http://www.dnevnik.bg/analizi/2017/08/17/3016386_terorut_na_kolektivnata_posredstvenost/", "text": "Един далечен спомен ме връща много години назад. С колега – двамата млади научни сътрудници в един от \"химическите\" институти на БАН – бяхме излезли от лабораториите си за кратка почивка и си бъбрехме в коридора. Вече не помня повода, но и двамата изведнъж избухнахме в неудържим безгрижен смях. По това време край нас мина, запътил се към кабинета си, световноизвестният учен - академик Димитър Иванов – откривателят на \"Реакцията на Иванов\". Той се спря, приближи се и се обърна към нас със сериозен тон: \"Абе вие защо така приятелски се смеете? Вие би трябвало да сте скарани! Какви учени ще станете?\". След това се усмихна благосклонно и отмина. Иронията и чувството за хумор на стария академик, работил в най-реномираните лаборатории на Европа, ми направи силно впечатление. Всички знаехме за обособените групи от повечето от водещите ни учени и за непримиримите борби между тях. По-късно виждах и разбирах колко голяма роля играе завистта в научното ежедневие, как амбициите и съперничеството пораждат интриги, наблюдавах много непочтени ходове. Още по-късно, когато имах сам възможност да работя в реномирани лаборатории в Германия и САЩ, разбрах, че и извън България си подливат вода, правят си какви ли не мръсотии, убедих се, че почти няма разлики в човешката природа. Дали това е неизбежен спътник на всяко творчество? Завист и нечестно съперничество наблюдавах навсякъде – и като че ли те бяха дори по-големи точно където и когато ставаше по-значимо творчество. В БАН обаче голямо творчество не ставаше, научните изследвания бяха твърде бюрократизирани, партийният контрол на БКП пораждаше уравниловка, нямаше стимули да се гонят високи постижения. Докато на Запад забелязвах подлостта и омразата, продиктувани от индивидуализъм и жестока конкуренция, у нас ежедневно наблюдавах завистта на колективната посредственост, която внимателно следи някой да не се надигне малко над колективното посредствено ниво и бърза да го дръпне назад. Изглежда, че имат различни измерения. Некадърността и посредствеността се поддържат, талантите и способните - не. Колективът по природа се стреми да принизява изискванията, да примитивизира, да размива индивидуалната отговорност. Иска ми се да опиша нездравата, душна атмосфера в БАН (а и в други български научни институции), която даваше възможност на некадърния да налага мърлячеството си, а способният, организираният, независимият – да се свива в ъгъла; атмосфера, която отваряше път на безскрупулните. Да анализирам некадърната посредственост, която се надушва и подкрепя, самонарича се \"колектив\", иска да експлоатира кадърните, мрази свободното независимо мислене, превръща се в терор над търсещите и можещите, изтласква безскрупулни личности на административни постове, инспирира котерийни борби, прегърбва се пред \"силните\" - цялата тази атмосфера, която задушава развитието, убива талантите. Атмосфера, която води до формирането на управленска върхушка, бранеща статуквото на своите поддръжници, закоравяла в учрежденски бюрократизъм, лишена от полета на научната мъдрост. Безспорно, наследеното социалистическо мислене и социалистическа уравниловка имат голямо значение. Но истинската ежедневна храна научната посредственост, псевдонаучната котерия, получават от това, че Няма подробен, издържан правилник за атестиране, който стриктно да се спазва, няма ясни изисквания за научните степени и длъжности, няма срочни трудови договори и мобилност, няма ясно формулирани отговорности.  В БАН съм наблюдавал случаи, когато колективът нехае, че всички закъсняват за работа, излизат в работно време, но става веднага обезпокоен и подозрителен, ако някой от членовете му започне денонощно да работи под напора на някаква творческа идея. Системата за рецензиране е силно подчинена на принципа неотговарящи на международните стандарти публикации не могат да бъдат спрени, дисертационни защити на некадърници минават формално с безмълвно съгласие, непригодни за наука хора се хабилитират за хатър пред пенсиониране. Спомням си как един завеждащ секция предлагаше да приемем неофициално решение всеки да пише в подготвяните от него публикации всички останали от секцията за съавтори. Спомням си изказвания по директорски съвети от рода: \"Аз вече две години не съм излизал в чужбина, а XY ще излезе за трети път\". Колективът на научната посредственост генерира враждебност към открояващите се от него, прокужда знаещите и можещите. Колко прокудени от потискащата атмосфера в БАН учени са пръснати по университетите на света? Преди десетина години бях направил една сметка – шестима от десетте най-цитирани български учени от биологическите науки работеха в чужбина. Зад уравниловката на бюрократизираната наука стои Популистката изборност отдолу нагоре води до защита и поддръжка на посредствеността. Научният сенат на \"най-мъдрите\" е заменен с общо събрание на представители на най-широкия научен състав. Често научните качества се преценяват не по научни приноси, а по \"брой на получени гласове\". Затвореното самоуправление обвива звената със завеса, зад която окото на обществеността не може да проникне. Общото събрание на БАН - този 100-членен върховен колективен орган, заседаващ по 20-30 пъти на година, изземва функции на оперативното управление, като бди да не би с нещо някой учен/институт да не бъде поставен на равна основа с друг. Общото събрание не криеше неприязънта си към създадения Съвет на настоятелите и правеше всичко възможно този съвет практически да преустанови дейността си. В Общото събрание приемат годишните отчети на БАН набързо, с ръкопляскане, но могат да отделят цял ден за разпределението на бюджетната субсидия. Колективната посредственост се чувства защитена при затвореното самоуправление – отречен модел на управление на научни центрове и университети. При такова самоуправление защитата на интересите на широкия научен състав се налага над стимулирането на единиците, които дърпат напред; завистта и задкулисието намират простор. Колективната посредственост получи силно рамо от приетия преди няколко години Закон за развитието на академичния състав. Липсата на ясни изисквания и правила в този закон отвори път към  доцентски и професорски титли  на посредствени, неотговарящи на научните стандарти, но амбициозни сътрудници. И въпреки че още при въвеждането му сериозни изтъкнати учени алармираха за необходимостта този закон да бъде променен, да се въведат  национални изисквания към кандидатите и журитата , до ден днешен проектът за изменения не може да мине през парламента – не е трудно да се види как се пречи и бави изменението на този закон. ( Когато няма ясни и стриктни правила, популизмът в науката се извращава в ретроградно задържане на статуквото. Този популизъм се яхва от амбициозни кариеристи без покритие, на негова почва се ражда и разцъфтява управленска върхушка, която започва да се олицетворява с институцията, с българската наука. Тази върхушка уважава административния пост, а не научните постижения, въздига в култ административната власт, а не научния авторитет. Тя мрази публичността, чувства се в свои води в условията на непрозрачност и задкулисни игри.  Спомням си думите на един партиен секретар в БАН по времето на тоталитаризма:  И сега научната посредственост в БАН съвсем не е беззащитна. Дали ако Нобелов лауреат поиска да работи в БАН, \"колективните органи\" ще умуват, ще въртят и сучат и ще намерят начин да го отклонят.", "date": "2017.08.17", "title": "Терорът на колективната посредственост"}
{"url": "http://www.dnevnik.bg/analizi/2017/08/17/3026036_zashto_amerikanskite_liberali_tolkova_se_boiat_ot/", "text": "Има нещо необяснимо в американската обсебеност от Русия на Владимир Путин. Анексирането от Кремъл на Кримския полуостров, военната интервенция в Сирия и намесата в техните избори от чужбина донякъде могат да обяснят тревогата на американците. Ала те не са достатъчни да обяснят защо либералите в Съединените щати са притеснени много повече от Русия, отколкото например от нарастващата икономическа мощ и геополитически амбиции на Китай, от глобалното идеологическо предизвикателство на радикалния ислям или от явната лудост на ядрена Северна Корея. . Икономиката на страната е прекомерно зависима от износа на природни ресурси. Процентът на завършилите университет е сред най-високите, но производителността на труда е сред най-ниските в индустриализирания свят. И макар Путин да е силен и безмилостен лидер, който се радва на обществена подкрепа у дома и има статут на знаменитост в чужбина, руските институции са корумпирани и нефункционални – руските бюрократи прекарват голяма част от времето си в битки за власт и пари и нямат желание да си сътрудничат. А никой не знае какво бъдеще чака Русия след Путин – когато и да настъпи този момент. А нали не толкова отдавна, само преди две години, президентът Барак Обама нарече Русия \"регионална сила\"? Нима не е вярно, че дори и днес повечето експерти са съгласни, че макар Москва наистина да е агресивна военна сила, която има интерес да противодейства на американското влияние по света, тя не е \"изгряваща сила\" в традиционния смисъл? Точно както известният американски историк Стивън Коткин написа миналата година в списание \"Форийн аферс\": \"Вече половин хилядолетие руската външна политика се характеризира с амбиции, надхвърлящи възможностите на страната.\" Днес нищо не се е променило. И въпреки всичко американците са хипнотизирани и ужасени от Русия. Подобно на много от големите въпроси на нашето време, обяснението може да бъде открито в руската класическа литература. В този случай – в повестта на Фьодор Достоевски \"Двойник\". Това е разказ за дребен държавен чиновник, докаран до лудост, след като среща своя \"двойник\" – човек, който прилича на него и говори като него, но излъчва очарование и увереност, от които главният герой е лишен. Двойникът в историята на Достоевски докарва главния герой до лудост не само защото изглежда като него, а защото го кара да разбере какво не харесва в себе си. Днес същото се отнася за Съединените щати и Русия. През по-голямата част от ХХ век Съветският съюз тормозеше Запада отчасти, защото беше радикално различен. Нямаше нито Бог, нито частна собственост, нито политически плурализъм. Америка можеше да бъде съветизирана само ако изгубеше войната срещу комунизма. Ала днес Русия на Путин плаши американците, защото те знаят, че Съединените щати и Русия трябва да бъдат много различни, но в същото време виждат, че много от руските патологии могат да бъдат открити и в САЩ. Либерална Америка не се страхува, че Русия може да управлява света. Независимо дали си го признават или не, либералите се опасяват, че Съединените щати заприличват на Русия. В последните две десетилетия Кремъл се опитваше да обясни своите проблеми и провали с чуждата намеса. А сега Америка прави същото. Всичко, от което се възмущава либерална Америка – изборната победа на Доналд Тръмп, обратът в процеса на демократизация по света и упадъкът на американската мощ – се обясняват с намесата на Путин. За либералните американци Русия – напълно основателно – е страховит пример как едно авторитарно управление може да функционира в институционалните рамки на демокрацията. Руската \"управляема демокрация\" е явен пример за това как институциите и практиките, създадени, за да освободят гражданите от капризите на безотговорните управници, могат да бъдат преформатирани така, че да лишат гражданите от техните свободи (макар и да им съхранят правото да гласуват). . Това не само е общество, доминирано от неравенство, но е и общество, в което нарастващото неравенство се приема за нормално и в което шепа много богати и политически безотговорни управници съумяват да се задържат на върха, без да прибягват до прекомерно насилие. На привилегированото малцинство не му се налага да доминира или да контролира своите съграждани, то просто може да ги пренебрегне като излишно неудобство. Ще отнеме известно време преди американците от работническата класа да започнат да осъзнават, че макар икономиката на САЩ да се различава дълбоко от тази на Русия, технологичната революция, водена от Силициевата долина, с течение на времето може да изведе западните общества към авторитарни политики по същия начин, по който изобилието на природните ресурси направи възможен режимът на Владимир Путин. Роботите – подобно на постсъветските граждани – не се вълнуват от демокрацията. В продължение на много години, докато гледаха към Русия и нейните социални и политически проблеми, американците виждаха страна, затънала в миналото, която може би някой ден щеше да се превърне в модерна държава като Съединените щати. Ала не такова вече е преобладаващото умонастроение. Сега, независимо дали го съзнават или не, мнозина американци се опасяват, че гледайки към Русия, те виждат бъдещето. А най-тревожно е, че е възможно това да е тяхното собствено бъдеще.", "date": "2017.08.17", "title": "Защо американските либерали толкова се боят от Русия"}
{"url": "http://www.dnevnik.bg/bulgaria/2017/08/17/3026004_previsheni_li_sa_prava_v_sluchaia_s_gdbop_i_feisbuk/", "text": "Припомняме, че авторът на статуса го беше представил в по-омекотен вид, в който липсваше изразът \"ще ти отрежем главата\". \"Дневник\" потърси мнението на юристи по кои закони кои са отговорните институции в случаи на заплаха към политици или висши държавни служители и дали има специално законодателство в тези хипотези.  Александър Кашъмов, адвокат: Стандартът е изтриване на подобни коментари  Свободата на словото в интернет е темата в случая с привикания мъж за \"справка\" от ГДБОП. Тълкуването, което е прието от Европейския съд по правата на човека (ЕСПЧ) и Съда на ЕС, е, че хората, които са потребители на интернет, се ползват със степен на защита - както на свободата на словото, така и на личните им данни. И намесата в правата им не може да бъде по всякакъв повод. Законът за електронните съобщения позволява данни за трафика на електронни съобщения например да се разкриват, когато трябва да се идентифицира лице в случаите на тежките престъпления, т.е. тези, които подлежат на наказване със затвор над 5 години. Това трябва да е първата цедка за преценка дали съответните органи на власт могат да се намесват в сферата на човека.  Следващият важен въпрос е дали говорим за закана за убийство, което е състав на Наказателния кодекс, за което се изисква конкретика, непосредственост на заканата, изпълнимост, или става дума за реч на омразата, която не е допустима в редица случаи в демократичното общество. Но когато има формата на някакъв вид критика, макар и крайна към висши политически фигури, в определени случаи тя може да бъде търпяна, разбира се, прекалено би било да се говори директно за убийство. Основната санкция за реч на омразата според стандарта, изработен от ЕСПЧ по делото \"Делфи срещу Естония\", е, че такива постове трябва да се трият максимално бързо от администратора на интернет полето на дискусия. Това е максималната санкция, която е предвидена. В това дело пред ЕСПЧ не е поставен въпросът за идентифициране на авторите на постовете. Стои въпросът дали подобно действие - по идентифициране и задаване на въпроси от страна на държавните органи, не надхвърля пределите на необходимата намеса в правото. Защото ние говорим за свобода на изразяване, но от друга страна, тя не може да бъде безкрайна. Но пък намесата в тази свобода, дори ако е употребена отвъд пределите, трябва да бъде пропорционална.  Струва ми се, че се надхвърля тази граница на държавната намеса, когато се започват действия, които по същество представляват израз на държавна репресия. Най-вероятно става дума за преписка по Закона за съдебната власт и Закона за МВР, т.е. предварителна проверка, която да изясни дали няма състав на престъпление. Но когато обективният състав на думите може да покаже дали има ясно намерение за убийство, или има просто реч на омразата, няма значение кой човек стои зад тези думи, необходимо е да има действия. Иначе идентифицирането на лицето и призоваването може би е прекрачване предела на необходимото.  ЕСПЧ, Върховният касационен съд и Конституционният съд в България са приели стандарт, че се прави  Ако твърдението за един факт може да е невярно, коментарът е израз на оценка, за която хората са напълно свободни. Тука имаме свобода на изразяване на мнение, която е част от свободата на изразяване. Когато няма данни за действия, а критика, е в по-голяма степен превишаването на пределите на държавните органи.  Когато говорим особено за критика към висши политически фигури, имаме изискване по стандартите на ЕСПЧ за максимална търпимост. Действия, които непосредствено предшестват разследване на престъпление, ми се струват прекомерни. Узнаването, че органите действат по този начин, може да попречи на хората да изразяват критика. Демокрацията се основава на критиката и на критичното мнение на гражданите към управляващите, защото ние сме ги изпратили там.  Подобен прецедент е доста опасен за самото съществуване на демокрацията, въпреки че личното ни мнение може да е, че този човек не се е изразил по най-добрия начин. Но все пак институциите със специфични правомощия като прокуратурата и полицията трябва задълбочено да мислят за последиците от своите действия. Особено когато те засягат свободата на словото, която е, както казва ЕСПЧ, в самата основа на понятието демократично общество.  Преди 4 години масови протести доведоха до оставка на едно правителство и това беше максимален израз на демокрация. Заплаха от държавата към гражданите може да има като краен ефект да се потиска гражданската енергия, която е абсолютно легитимна и която стои в основата на понятието демокрация. Здравка Калайджиева, съдия в Европейския съд по правата на човека (2008 - 2015 г.): Доскоро смятах, че не се търпи различното мислене, напоследък се чудя дали изобщо се търпи мисленето  Доколкото няма действия, всеки е свободен да изразява мнение по отношение на управлението и въобще по всякакви въпроси в обществото. Не мога да кажа дали статусът на този човек е призив за някакви насилствени действия. Въпрос на преценка е дали поведението му в социалната мрежа е съставомерно по който и да е текст на НК - ако така смята ГДБОП, би следвало да се образува наказателно производство и да се разследва по процедурните правила. Извършено е само разпитване и той е бил поканен да подпише декларация, че няма да пристъпва към насилствени действия спрямо премиера.  Струва ми се, че самото безпокойство на ГДБОП показва пълно неразбиране на плурализма в едно демократично общество. Действията по разпита и декларациите, които е трябвало да подпише авторът на статуса, приличат на носталгия по времето, когато хората биваха осъждани за вицове срещу Тодор Живков, и за времето, когато чл. 1 от Конституцията предвиждаше вечната власт на една партия.  Михаил Екемджиев, адвокат: Това е метафоричен израз на недоволство Очевидно това е един алегоричен, метафоричен, абстрактен израз на недоволство.  За да твърдим, че има данни за престъпление по глава 1 от Наказателния кодекс – престъпленията срещу държавата и националната сигурност, трябва да има конкретика: да се въоръжим еди-кога си, да се съберем еди-къде си, да направим това и онова. Не е достатъчно да кажем - денят идва, за да приемем, че има конкретна заплаха, която да ангажира вниманието на службите с конкретни проверки. Освен може би да следят по-зорко поведението на това лице, за да се види дали ще се мине към следващия етап от абстрактната идея на някаква съпротива към създаването на някаква организация. Този е етапът, в който държавата може да реагира. Специално законодателство няма, разпоредбите са в глава 1 на НК. Но статусите в социалната мрежа, такива, каквито ги виждаме при нас, ги намирам в сферата на идеите, на свободата на мисълта и на словото. Един човек просто изразява по-експресивно и емоционално отношението си към властта и към премиера Бойко Борисов. Очевидно е, че пушки няма откъде да се вземат, а със сопи (по думите на привикания в ГДБОП мъж, че постът му бил: \"Борисов, времето ти свършва, идва времето на народната любов с пушки и сопи - бел.ред.) не може да се застраши сигурността на премиера, нито да се направи преврат в една натовска държава. Боя се, че когато имаме престъпление като взрива на летище Сарафово, то може да бъде проспано, а хабим малко гротескно ресурс заради емоционални статуси в мрежата.", "date": "2017.08.17", "title": "Превишени ли са права в случая с ГДБОП и \"Фейсбук\" статуса и каква е европейската практика"}
{"url": "http://www.dnevnik.bg/sport/2017/08/17/3026037_samo_za_20_meseca_zidan_veche_e_3_sred_nai-uspeshnite/", "text": "Когато на 4 януари миналата година застана начело на \"Реал\" (Мадрид), натоварен със задачата да вдигне отбора след кошмарния период под ръководството на Рафаел Бенитес, Зинедин Зидан беше посрещнат с доста скептични очаквания. Французинът никога не беше водил професионален тим, a треньорският му опит включваше една година като помощник на Карло Анчелоти и година и половина като наставник на втория отбор на белите. През октомври 2014 г. той дори беше наказан със спиране на треньорските права, тъй като водеше \"Кастиля\" без необходимия лиценз. Зидан обаче се справи по изключителен начин с най-ветровития пост във футболния свят. За по-малко от 20 месеца начело на \"Реал\" французинът успя да се изкачи на трето място сред най-успешните треньори в историята на най-успешния клуб. През изминалата нощ мадридчани триумфираха със Суперкупата на Испания след още една безапелационна победа срещу големия съперник \"Барселона\". Тимът на Зидан спечели четвъртия си трофей за 2017 г. след титлата в Примера дивисион, Шампионската лига и Суперкупата на Европа. Зидан вече има седем трофея като треньор на \"Реал\". Той се изравни с Висенте дел Боске на третото място във вечната класация. Повече отличия начело на мадридчани са печелили единствено Луис Моловни (8) и легендарният Мигел Муньос (14). Зидан записа няколко паметни постижения. \"Реал\" стана първият отбор в историята,  успял да защити трофея в Шампионската лига. Maдридчани са и първите през 21 век, които  печелят Суперкупата на Европа в две последователни години . За последно това беше правил \"Милан\" през 1989 и 1990 г. \"Реал\" не беше печелил титлата в Примера дивисиона от 2012 г., а оттогава датираше и последният им триумф за Суперкупата на Испания. А предишният път, когато отборът стана шампион на Испания и Европа в един сезон, беше преди цели 59 години. Зидан все още не е губил нито един финал с \"Реал\". Отборът му е вкарал поне по едно попадение във всеки един от последните си 68 мача.  Мадридчани са само на шест мача от световния рекорд  за поредни мачове с отбелязан гол - на бразилския \"Сантош\", воден от Краля на футбола Пеле.", "date": "2017.08.17", "title": "Само за 20 месеца: Зидан вече е №3 сред най-успешните треньори в историята на \"Реал\""}
{"url": "http://www.dnevnik.bg/biznes/2017/08/17/3026047_predimno_mladite_i_obrazovanite_v_bulgariia_plashtat/", "text": "Електронните плащания на данъци продължават да показват стабилен ръст през последните четири години, показва проучване по поръчка на Visa в България. Резултатите показват, че 66% от участниците в проучването биха използвали банковата си карта, за да платят данъците си вместо в брой, ако имат шанс, в сравнение с 41% през 2014 г., 61% през 2015 г. и 64% през 2016 г. Основното предимство на плащанията на POS терминал е, че спестява на потребителите търсенето на банкомат (54%), за да теглят пари и да плащат своите данъци в брой. По-голямата част от хората, които плащат данъците си онлайн или чрез банков превод, имат високи доходи, 86% от тях имат висше образование и 85% от тях са наети. Това е популярен начин за разплащане при 52% от анкетираните мъже, хората на възраст между 36 и 45 години (29%) и 52% от тези, които живеят извън София. Сред предимствата на картовите плащания, които отчита проучването, е, че те са удобни (76%), спестяват време (62%), лесно се изпълняват (54%) и няма нужда от банкомат (54%). \"Хората проявяват все по-голям интерес към новите начини да плащат данъците си – с 8% ръст до 70% през 2017 г. в сравнение с 62% през 2016 г. Това е ясен знак, че трябва да осигурим алтернативни начини за плащане, които гарантират сигурност и прозрачност при паричните транзакции\", коментира, цитирана в прессъобщение, Красимира Райчева, мениджър на Visa за България. Тя посочва, че компанията работи съвместно с институциите, за да се увеличат POS терминалите в публичния сектор. Резултатите от проучването ясно разкриват предпочитанията на потребителите за лесни и удобни плащания, които биха могли да бъдат изпълнени навсякъде, като на 70% им допада, че могат да плащат по всяко време на деня онлайн, а 67% харесват факта, че не е нужно съобразяване с работното време. Освен това броят на хората, които са платили данъците си в брой, е намалял с 16% за пет години – от 88% през 2013 г. на 72% през 2017 г.", "date": "2017.08.17", "title": "Предимно младите и образованите в България плащат данъците си с карта, сочи проучване"}
{"url": "http://www.dnevnik.bg/sviat/2017/08/17/3026054_zashto_turizmut_v_turciia_gubi_desetki_miliardi_dolari/", "text": "Туризмът в Турция се връща към живот, а резервациите са повече тази година, но това не носи средства, доколкото не се привличат западни туристи с \"пари\". Разбира се, не съм експерт в туризма, но ще погледна към проблема от различна гледна точка. Проблемът не може да се реши само със засилване на рекламата. Решение може да бъде намерено, ако се погледне на темата \"от друга перспектива\". С други думи, като видим как ни възприема тази част от туристическото общество, която има \"пари\", която очакваме да дойде в нашата страна. Има много туристи, но... Председателят на турската асоциация на инвеститорите в туризма Оя Нарин отбелязва, че туризмът е бил в най-лошото си състояние през 2016 година. \"През 2017-а изглежда, че има подобрение. Но има голям спад в приходите. Ще го усетим още повече в края на тази година. Очакваме загуба от 30 милиарда долара в туристическия сектор, когато включим следващите две години с миналата година\", казва Нарин. Тя посочва, че са подготвили план за подобряване на положението и ще го представят на правителството. Със сигурност той ще помогне, но дали решението е само въпрос на \"план\"? Не само с ръст на туризма, но за да се повиши и ефективността, трябва да се преосмисли имиджът на Турция навън и да се подобри. Туристите, дошли в Турция в най-лошия период, през 2016 година, са похарчили средно по 602 долара, докато турските туристи харчат в чужбина средно по 973 долара! Защо е така Кои са турците, пътуващи в чужбина и харчещи толкова пари? Те са с по-високо образование и доходи. Те търсят различни градове, музеи, театри и концерти, когато отидат в чужбина. Туристите, идващи в Турция, са тези, чийто приоритет са \"море, плаж, евтини хотели и храна\" и те не харчат много пари. Разбира се, \"повече реклами\" може да дадат резултат в привличане на по-богати, добре образовани западни и източни туристи, но това, което е по-важно, е Турция да има по-добър имидж \"за добре образованата и богата\" част от света.  Културните и интелектуалните интереси на добре образованите и с високи доходи туристи са многобройни и от различно естество. Те четат повече книги и вестници. Извън финансовия комфорт \"общата представа\" също е важна за тях. Негативните резултати от терористичните актове и опита за преврат за очевидни.  Терористични актове може да има във всяка държава. Но когато нашите лидери представят Турция като \"държава, която не може да бъде управлявана, без да е в състояние на извънредно положение\", това не засилва ли още повече негативното впечатление? Следователно бизнесът трябва да каже основателно: \"извънредното положение трябва да бъде преустановено\".  Това правителство не се ли бореше с тероризма и преди извънредното положение? Разбира се, че да. На всичко отгоре има много информации, че извънредното положение се използва за политически натиск. Какво ще кажете, когато политици обявяват професионални журналисти за терористи, за да се създаде усещането, че \"опасността е голяма\" във вътрешните работи. Какъв имидж се създава? А когато се уволняват университетски преподаватели и им се забранява да пътуват в чужбина? Това как влияе върху имиджа?  Това кара хората да смятат Турция или за \"много опасна\" страна, или за държава с \"авторитарно\" управление. /БТА", "date": "2017.08.17", "title": "Защо туризмът в Турция губи десетки милиарди долари"}
{"url": "http://www.dnevnik.bg/sviat/2017/08/17/3026039_glavniiat_strateg_na_trump_iznenadvashto_nareche/", "text": "Главният стратег на американският президент Доналд Тръмп Стивън Банън влезе в необичайно противоречие с Тръмп, като нападна  крайната десница , постави под въпрос политиките на Тръмп за Северна Корея и заговори за \"икономическа война\" с Китай. Банън, сочен за идеолог на националистическата реторика на държавния глава и на някои от решенията му, харесващи се на белите супрематисти и други крайнодесни групи, неочаквано даде интервю за Робърт Кътнър, съосновател на левичарското списание  \"Америкън проспект\" . В него той обясни, че политическите му противници в Белия дом и други институции се \"подмокрят\" на фона на коментари в редица американски издания, че той може би изпада в немилост и ще се раздели с  позицията, която има  в най-тесния кръг на държавния глава. На пресконференция, попитан за бъдещето на Банън, самият Тръмп каза: \"Ще видим.\" \"Етнонационализмът - това са загубеняци. Периферен елемент. Мисля, че медиите много раздухват въпроса... Това е група клоуни\", обяви Банън, попитан как ще коментира отказа на Тръмп да осъди белия национализъм и расизъм, добил гласност при сблъсъците в Шарлотсвил. Според главния стратег на Тръмп, неведнъж заклеймяван от демократите и активисти като расист и идеолог на белите супрематисти, крайнодесните са \"без значение\", пише \"Америкън проспект\". Кътнър не помества на сайта на изданието целия си разговор с Банън, а само предава негови отделни коментари по няколко теми. В материала си обяснява, че никога до момента не бил говорил с Банън, а до въпроса дали разговорът може или не може да бъде цитиран, така и не се стигнало. Банън подходи с ирония, попитан за политическите ходове на демократите. \"Колкото по-дълго говорят за политика на идентичност, толкова по-добре. Искам всеки ден да говорят за расизъм. Ако левицата е съсредоточена върху раса и идентичност, можем да смачкаме демократите.\" Попитан върху какво трябва да се съсредоточат републиканците в този момент, той каза: \"Според мен икономическата война с Китай е въпрос номер едно... Ако продължаваме да губим тази война, то след пет, максимум 10 години, ще се окажем в точката, от която няма връщане. Ние сме в икономическа война. Те (китайците) не се опитват да крият какво правят. Един от нас ще бъде хегемон до 25 или 30 години и това ще бъде Китай, ако продължим по този път.\"  Банън посочва също, че за тази \"икономическа война\" с Китай Вашингтон възнамерява да прилага положенията от раздела 301 от Закона за търговията от 1974 година - не само за интелектуалните права на работещите в тази страна американски компании, а и за занижаване на цените на стоманата и алуминия (повече за мерките, взети от Тръмп по въпроса,  четете тук ). Помолен да коментира заплахите на Тръмп за \"огън и жупел\" върху Северна Корея, той обясни: \"Няма военно решение, забравете. Докато някой не се справи с частта от уравнението, която ми покаже, че 10 милиона души в Сеул няма да умрат в първите 30 минути от конвенционални оръжия, не знам за какво говорите, няма военно решение, те ни разбраха.\"", "date": "2017.08.17", "title": "Главният стратег на Тръмп изненадващо нарече белите националисти \"загубеняци\""}
{"url": "http://www.dnevnik.bg/photos/snimka_na_denia/2017/08/17/3026088_snimka_na_denia_s_burka_v_avstraliiskiia_senat/", "text": "Австралийската крайнодясна сенаторка Полин Хенсън си навлече критики от правителството и мюсюлманската общност, като се появи с бурка в парламента като част от кампания за забрана на покриващото цялото тяло облекло, носено от мюсюлманките в няколко държави. Тя поседя двайсетина минути, облечена с черната бурка, след което я свали и призова подобни дрехи да бъдат забранени по съображения, свързани с националната сигурност.", "date": "2017.08.17", "title": "Снимка на деня: С бурка в австралийския сенат"}
{"url": "http://www.dnevnik.bg/sviat/2017/08/17/3026102_remilitarizira_li_se_ungariia_s_chasovete_po/", "text": "Маршируване, стрелба, хвърляне на гранати и патриотични пропагандни филми, тържествени проверки и почитане паметта на героите от войната - всичко това беше част от делника в училищата по време на комунизма, плод на военизираната тоталитарна педагогическа култура. След промените през 1989 г. всички бивши източноевропейски държави премахнаха незабавно и без много шум печално известните часове по военно обучение. Тогава това стана без никаква съпротива и със забележителен консенсус. Сега обаче  задължителните часове по военно обучение  се връщат в унгарското училище. Решението е на унгарското правителство по лично настояване на премиера Виктор Орбан. Две министерства - на човешките ресурси и на отбраната - получиха указание до края на годината да разработят \"програма за патриотичното и военното възпитание\" в училищата, която ще поощри патриотичната нагласа на унгарските деца и тяхната готовност да бранят родината си. Подробностите научихме от зам. държавния секретар в Министерството за човешките ресурси Золтан Маруша. Той съобщи, че не ставало дума за специален предмет, а за възпитателна концепция, която ще залегне в националния учебен план на училищата и ще обхваща всички предмети. Възможно е да бъдат въведени дисциплини като спортна стрелба и бойни изкуства. Важно е образователната система да възпитава у гражданите отговорност и дълг за защита и любов към родината. Представители на синдикатите на учителите, експерти в областта на образованието и политолози обаче са скандализирани и изразяват в пресата възмущението си. Посочват например, че това представлява военизиране на училищата. Пред ДВ експертът от Синдиката на педагозите Янош Сюди изтъква, че унгарското правителство възражда  най-лошите традиции на комунистическата образователна политика . \"Едно време в училищата ни обучаваха как се стреля и хвърлят гранати, което беше грешка\", казва Сюди. В този смисъл той прави паралел с времето на комунизма: \"По същия начин днес държавата се опитва все повече да определя целите на възпитанието\", казва той. И добавя, че ако зависеше само от правителството, то би възпитавало цялата страна според собствените си представи. Унгария се ремилитаризира Политологът Петер Креко и директор на будапещенския Либерален институт за политически изследвания \"Political Capital\" споделя пред ДВ двете цели на образователната програма: \"От една страна, това е ремилитаризирането на Унгария след премахването на задължителната военна повинност през 2004 година. На второ място, правителството смята възпитанието в патриотизъм в училищата за поне също толкова важно, колкото и усвояването на знания по различните предмети.\" Според политолога Агощон Мраз обаче правителството на Орбан нямало \"нито военни, нито тоталитарни намерения\". Същевременно той припомня, че в съседни на Унгария държави като Украйна и Австрия не са снели задължителната военна служба. Като прибавим към това и настояването на САЩ партньорите им от НАТО да отделят повече средства за отбрана намерението на унгарското правителство ставало \"някак разбираемо\", посочва Мраз. Още преди няколко месеца унгарското правителство обсъди  въвеждането на часове по стрелба и изграждането на стрелбища в училищата . Още от 2005 г. в унгарските училища се предлагат и доброволни курсове по отбрана. Тази програма на военното министерство беше значително разширена след изборната победа на Виктор Орбан и неговата партия \"Фидес\" през пролетта на 2010 година. Унгарската полиция пък предлага на младите хора професионално обучение за \"преследвачи\". Получилите такава професионална квалификация младежи са потенциални попълнения на създаденото през миналата година ново подразделение на Гранична полиция за охрана на южната граница срещу нелегалните имигранти. Младите хора обаче, изглежда, не са особено увлечени по новия военно-патриотичен култ в Унгария: въпреки масираната реклама нито полицията, нито отбранителното министерство регистрират силен интерес към професиите национален гвардеец или граничар.", "date": "2017.08.17", "title": "Ремилитаризира ли се Унгария с часовете по маршируване и стрелба в училище"}
{"url": "http://www.dnevnik.bg/biznes/2017/08/17/3026103_firmite_sa_zaiavili_s_20_poveche_ploshti_na_esenniia/", "text": "Общо с 20% повече са изложбените площи, ангажирани до момента за предстоящия Международен технически панаир в Пловдив, съобщиха от там. Той ще се проведе от 25 до 30 септември, но според организаторите вече ясно личи, че ще бъде доминиран от мащабното присъствие на български фирми. Именно те най-значително разширяват експозициите си и увеличават броя си в сравнение с данните от август миналата година. Ръстът показва, че българският бизнес влиза уверено в следкризисния период и ще демонстрира много нови изделия на деловия форум за инвестиционни стоки и технологии, посочват от панаира. Очаква се в \"Международен панаир Пловдив\" да се съберат компании от 40 държави, работещи в областта на електрониката и електротехниката, енергетиката и екологията, информационните технологии, роботиката и автоматизацията, машиностроенето, строителството, химическата и минната промишленост, транспорта и автосервизното оборудване, автомобилната индустрия. Най-голям скок в своето развитие прави специализираната изложба \"Стройтех\". Към момента участниците са с 19% повече, а изложбените площи нарастват с 64%. Подемът се дължи на бързото съживяване на отрасъла и на новите инициативи в рамките на изложбата. Това са секцията \"Галерия Имоти\", която ще презентира жилищни, търговски, индустриални, туристически обекти и инвестиционни проекти, и специализираната експозиция за тежка техника за изграждане на инфраструктурни съоръжения. Те привлякоха много фирми от двата сектора, както и от други бизнес сегменти, гравитиращи около тях. С най-голям брой участници отново ще бъде \"Машиностроене\", лидерът сред 11-те специализирани изложби в рамките на Есенния панаир в Пловдив. Секция за агротехника и оборудване за селското стопанство разшири нейния браншови обхват. Най-атрактивната изложба - \"Автосвят Пловдив\", ще предложи по-богата гама камиони, автобуси и специализирани превозни средства. По-голям ще е асортиментът в изложбите \"Елтех\" и \"Енеко\". Това личи от факта, че и при тях има разширение на експозициите – съответно с 29% и 24%, в сравнение с август миналата година. Участниците в \"Елтех\" показват най-доброто от света на електрониката и електротехниката, а в \"Енеко\" - новости в енергетиката и екологията, предимно модерни решения за намаляване на енергийните разходи и на вредните въздействия върху околната среда. Истински бум отбелязва изложбата \"Инфотех\", която ще бъде разположена в цяла палата и ще зарадва почитателите на електронните спортове с международен гейминг турнир.", "date": "2017.08.17", "title": "Фирмите са заявили с 20% повече площи на есенния панаир в Пловдив"}
{"url": "http://www.dnevnik.bg/bulgaria/2017/08/17/3026120_izvunredniiat_remont_na_cankov_kamuk_shte_struva_80/", "text": "Извънплановият ремонт на язовир \"Цанков камък\", който се извършва в момента, ще струва на Националната електрическа компания 80 хил. в. Това съобщи пред журналисти в присъствието на премиера Бойко Борисов енергийният министър Теменужка Петкова. \"Искам ясно да заявя още веднъж – в момента се извършва извънпланов ремонт на геомембраната на яз. Цанков камък, който е за сметка на НЕК\", каза Петкова, цитирана от пресцентъра си, по време на оглед на отсечка от газопровод в Ямболско. Тя допълни, че планово се ремонтира коритото на река Гашня. Ремонтът, започнал през юли, е на спукана геомембрана - материал, който изолира почвата от водата. Петкова изрази надежда ремонтните дейности да приключат бързо и призова опозицията от БСП да не спекулира повече с тази информация. На заседание на Министерския съвет вчера обаче именно премиерът Бойко Борисов повтаря версията от публикация на в. \"24 часа\" миналата седмица за \"спукана чаша\" на язовира. \"Затова питаме има ли виновен. Кой е правил този проект? Как тази чаша се е спукала?\" - пита Борисов министрите според  текста на стенограмата от заседанието.  Преди дни ГЕРБ внесе в прокуратурата сигнал за нарушения при изграждането на яз. \"Цанков камък\". По данни от проверки на  Агенцията за държавна финансова инспекция , която провери проекта още по времето, когато Теменужка Петкова беше неин директор, около 200 млн. лв. са били похарчени без да бъдат обявявани обществени поръчки за това. Стойността на цялото съоръжение е 1 млрд.лв. вместо 440 млн. лв. по план. ", "date": "2017.08.17", "title": "Извънредният ремонт на \"Цанков камък\" ще струва 80 хил. лв. на НЕК"}
{"url": "http://www.dnevnik.bg/photos/2017/08/17/3025640_fotogaleriia_arabsko-kjurdski_otriadi_napredvat_v/", "text": "Битката за Ракка, столицата на \"Ислямска държава\" в Сирия, продължава повече от 70 дни. Кюрдско-арабските отряди от Сирийските демократични сили (SDF) са подкрепяни от въздуха от ВВС на международната коалиция начело със САЩ и вече контролират около половината град.", "date": "2017.08.17", "title": "Фотогалерия: Арабско-кюрдски отряди напредват в битката с \"Ислямска държава\" за Ракка"}
{"url": "http://www.dnevnik.bg/sport/2017/08/17/3026174_olimpiiskiiat_shampion_ot_pekin_samuel_sanches_e/", "text": "Един от най-успешните испански колоездачи - Самуел Санчес, беше уличен в употреба на допинг. 39-годишният състезател е дал положителна проба за хормон на растежа. Той се е провалил при извънсъстезателна проверка на 9 август, съобщи Международният колоездачен съюз (UCI). В събота Санчес трябваше да стартира в Обиколката на Испания. Състезателят на ВМС се готвеше за десетото си участие в домашната надпревара. Това е трети подобен случай преди началото на голяма обиколка през тази година. Само един ден преди старта на  \"Джиро д’Италия\"  Стефано Пираци и Никола Руфони от \"Бардиани\" бяха спрени от участие. Двамата италианци също дадоха положителни проби за хормон на растежа и веднага след това бяха уволнени. През юни, три дни преди началото на \"Тур дьо Франс\",  португалецът Андре Кардосо също изгоря с допинг . Съотборникът на Алберто Контадор в \"Трек-Сегафредо\" беше хванат с еритропоетин. Санчес беше едно от най-ярките имена на световното колоездене в последното десетилетие. Той стана олимпийски шампион в общия старт на игрите в Пекин през 2008 г. и записа девет класирания в топ 10 на големите обиколки. Испанецът зае второ място в \"Тур дьо Франс\" през 2010 г. след декласирането на Алберто Контадор и Денис Меншов, а година по-късно финишира пети и спечели фланелката за най-добър катерач. През 2009 г. той завърши шести в Тура, а два месеца по-късно във Вуелтата беше много близо до първата си победа в големите обиколки, но остана втори на 55 секунди след Алхандро Валверде. Санчес има още едно качване на подиума в Испания - трето място през 2007 г., и още четири класирания в топ 10 - шеста позиция през 2014 г., седма през 2006 г., осма през 2013 г. и десета през 2005 г. Испанецът, който беше сред най-добрите катерачи и може би най-добрият спускач в света, има две победи в престижни многоетапни състезания - Вуелта Бургос през 2010 г. и Обиколката на Баския през 2012 г. Досега Санчес никога не беше давал положителна допинг проба. Наказанието, което ще получи, със сигурност ще сложи край на професионалната му кариера, тъй като през февруари испанецът ще навърши 40 години.", "date": "2017.08.17", "title": "Олимпийският шампион oт Пекин Самуел Санчес е хванат с допинг"}
{"url": "http://www.dnevnik.bg/bulgaria/2017/08/17/3026097_izpulniteliat_na_remonta_na_ndk_poluchi_bez_turg_12/", "text": "Строителната фирма \"Галчев инженеринг\", която ремонтира сградата на Националния дворец на културата за 17 млн. лева, ще получи и 12 млн. лв, за да постави и единна система за сигурност в сградата. Дейностите са по подготовката й за българското председателството на Съвета на Европейския съюз през 2018 г. Това се разбира от обществена поръчка с пряко договаряне, публикувана от дружеството \"Национален дворец на културата - конгресен център\". Разходите на дружеството се проверяват от прокуратурата, която  повдигна две обвинения  на бившия изпълнителен директор Мирослав Боршош.  Временна комисия в парламента  също провери случая, като с гласуване в парламента се реши, че ще бъде  възложено на Сметната палата  да направи одит. Сумата от 12 млн. лева за изграждане на система за сигурност в сградата бе отпусната от Министерския съвет на в края на май заедно с още 16 млн. лева са за плащания по договорите на НДК с \"Галчев инженеринг\" - за цялостната реконструкция на сградата, и с \"Динакорд-България\" за конгресна техника.  Двете поръчки се проверяват от Агенцията за държавна финансова инспекция . Според обявлението договорът е директно договорен с \"Галчев инженеринг\" заради липсата на време, като възложителят е предприел \"спешни мерки\", за да завърши проекта в срок. Според документа това не би било възможно, ако бъде обявен открит конкурс. В обявлението се казва и че системата за сигурност ще покрие изискванията на Министерството на вътрешните работи и Националната служба за охрана. \"Галчев инженеринг\" ремонтира сградата на НДК за 17 млн. лева, като в договора се предвиждат и 5 млн. лева за допълнителни разходи. В края на юли министърът на културата Боил Банов, който е принципал на дружеството, съобщи, че за ремонта ще бъдат необходими  още 3 млн. лева . Така с новите 12 млн. лева общата сума, която \"Галчев инженеринг\" ще получи за подготовката на сградата за председателството, ще достигне 37 млн. лева.", "date": "2017.08.17", "title": "Изпълнителят на ремонта на НДК получи без търг 12 млн. лв. за системата й за сигурност"}
{"url": "http://www.dnevnik.bg/politika/2017/08/17/3026171_borisov_neshtata_v_bulgariia_se_sluchvat_po/", "text": "На опозицията й трудно да приеме фактите, но нещата в България се случват и то по най-добрия начин. Това обяви премиерът Бойко Борисов при проверка на изграждането на Транзитен газопровод за Турция в участъка \"Лозенец\" - \"Недялско\", цитиран от агенция \"Фокус\". \"Трудно им е на опозицията, много им се иска да се разклати държавата\", обяви още той в лично обобщение на случващото се, според него, в страната. Отново изреди изпълнението на приходите през последните два месеца и посочи конкретно тези в резултат на завишените данъчни проверки по Черноморието. \"Говореха как са подписали с Азербайджан за огромни количества газ. Но той не може да дойде по въздуха. Така че сега това, което те пожелателно правеха, ние на практика правим възможно\", обяви още Борисов, цитиран от пресслужбата си. С изграждането на газовия участък Лозенец – Недялско капацитетът на транзитния газопровод за Турция ще достигне от 14 до 15.7 млрд. кубически метра газ, заяви още Борисов, който заедно с министъра на енергетиката Теменужка Петкова инспектира проекта. Предвижда се обектът да бъде завършен през 2018 година. \"Доволен съм, че догодина по това време ще имаме към газовия хъб газови връзки и в двете посоки\", отбеляза премиерът. Според него активно се работи и по интерконекторите със Сърбия и Гърция. По думите му реверсивните връзки се строят и се създава възможност в европейския газов хъб да постъпва газ от различни източници - азерски, руски, втечнен газ, газ от Румъния и други. За самия газов хъб \"Балкан\" министър-председателят изтъкна, цитиран от правителствената пресслужба, че предпроектното проучване предстои да стартира и ще бъде направено с европейски средства. \"Вижда се разликата между заварката по \"Южен поток\", която беше правена преди време, и това, което се строи в момента\", каза още премиерът Борисов.", "date": "2017.08.17", "title": "Борисов: Нещата в България се случват по най-добрия начин"}
{"url": "http://www.dnevnik.bg/biznes/2017/08/17/3026239_durjavata_shte_opredeli_osiguritelnite_pragove_ako/", "text": "Ако работодателските организациии през тази година бойкотират преговорите със синдикатите за минимални осигурителни прагове, размерът ще бъде определен от държавата. Това съобщи пред медиите министърът на труда и социалната политика Бисер Петков, цитиран от БТА. Вторият етап на преговорите между национално представителните работодателски и синдикални организации е насрочен за следващата седмица. Както и през миналата година, бизнесът отказва да участва в преговорите, защото смята, че определянето на минимален осигурителен доход по длъжности и браншове е остаряло. Те настояват да се премине към нов модел на определяне на минимална работна заплата. След миналогодишния им бойкот правителството запази в бюджета за тази година същите нива на минималния осигурителен доход, но от думите на Петков се разбира, че вероятно ще ги повиши в бюджета за 2018 г. Пенсиите ще растат без промени в системата На днешната пресконференция, на която бяха представени приоритетите на правителството в социалната област, министърът увери, че нови промени в пенсионната система след реформата от 2015 г., няма да се правят. Няма да се променят нито схемата на нарастване на възрастта за пенсиониране, нито изискванията за осигурителен стаж, записани в Кодекса за социално осигуряване. Той прогнозира, че пенсиите ще нарастват обективно както заради увеличението на средния осигурителен доход, така и на тежестта на всяка година осигурителен стаж при изчисляването им, както предвижда законодателството. Според Петков предвиденото в закона отпадане на тавана на новоотпуснатите пенсии от началото на 2019 г. също трябва да стане.  Според министъра минимална работна заплата от 650 лева и средна заплата до 1500 лева в края на мандата са реалистични цели. Детски надбавки ще се дават и без представен акт за раждане  Предвижда се семейните надбавки на деца да се отпускат и без от родителите да се иска да представят акт за раждане на детето, съобщи Петков. Процедурите за кандидатстване за семейни помощи за деца ще бъдат опростени.  Предстои 20 млн. лв. да бъдат отделени за безработни, които не могат да запишат детето си на ясла или на детска градина, за да гледат децата си у дома. Предвижда се и да се засили ролята на учителите в преценката за необходимост дадена помощ за децата да се плаща в натура. Сега тази преценка се прави предимно от социалния работник. От 1 юни действа правилото, според което майка, върнала се на работа преди края на първата година от майчинството, получава допълнително 50% от полагащото й се обезщетение. Досега от програмата са се възползвали 275 жени. ", "date": "2017.08.17", "title": "Държавата ще определи осигурителните прагове, ако бизнесът бойкотира преговорите"}
{"url": "http://www.dnevnik.bg/bulgaria/2017/08/17/3026259_mrejata_za_digitalno_razvitie_edit_i_google_zapochvat/", "text": "Мрежата за дигитално развитие EDIT и технологичната компания Google започват тримесечна обиколка из страната, а откриващата конференция за дигитални предприемачи и артисти е насрочена за утре във Варна. EDIT и Google ще посетят седем града - Бургас, Пловдив, Стара Загора, Велико Търново, Габрово, Враца и Русе, за да проведат до началото на ноември месец работилници на тема и да срещнат дигиталните общности и конвенционалните индустрии, които заедно да поработят върху подобряването на местния бизнес климат. Инициативата се организира от move.bg - \"платформа на създаващите хора\" в партньорство с Google. Събитието EDIT on the ROAD ще започне с конференцията EDITogetherна 18 август във Варна под надслова Тя се провежда в рамките на иницативата \"Варна - Европейскамладежкастолица 2017\" под патронажа на кмета на града Иван Портних и ще събере на едно място дигитални предприемачи и артисти. Сред лекторите на дигиталната конференция са Саша Безуханова, основател на платформата move.bg и инициатор на EDIT.bg., Владимир Койлазов, съосновател на Chaos Group, софтуерната компания получила технологичен Оскар за цялостен принос към киноиндустрията през 2017 г., и Марчин Олендер, мениджър \"Публични политики\" за Централна и Източна Европа на Google. Събитието ще продължи с дигитален пърформанс на студио Полиформа и парти за установяване на контакти. Програмата във Варна включва също четири работилници за запознаване с интересни практики и опит в областта на съвременно дигитално изкуство и бизнес. Работилниците ще се състои в центъра Innovator Creative Spaces. Лектори ще бъдат Димитър Петров, основател и арт-директор на студио \"Змей\", Полина Герасимова от студио \"Полиформа\", Веселина Сариева, основател на OpenArtsFoundation, и Марчин Олендер. В страната EDIT ще срещне дигитални предприемачи с представители на традиционния бизнес и местната власт. В рамките на всяко събитие е предвидена лекция от презентация на инструментите за онлайн присъствие на Google, насочени към бизнеса, както и работилници за идентифициране на предизвикателствата и възможностите за развитие на регионалния бизнес чрез въвеждане на дигитални решения. Паралелно с турнето екипът на EDIT провежда и проучване на дигиталния стартиращ, малък и среден бизнес в цялата страна. Данните от второто национално годишно проучване на дигиталния бизнес в България ще бъдат представени на заключителна конференция в София през ноември. Подробна информация за програмата на инициативата е публикувана на сайта  edit.bg  и в пресцентъра на  MOVE.BG През 2015 г. Google стартира амбициозна програма за обучение в цяла Европа, наречена Growth Engine, защото всеки малък бизнес заслужава Програмата е достигнала вече до повече от 3 милиона европейци и Европейският съюз признава този принос с наградата за дигитални уменияна. Онлайн платформата Digital Garage стартира миналата година и в България, като повече от 15 хил. българи и местни фирми вече повишиха уменията си и направиха промени, чрез които по-бързо да развият бизнеса си.", "date": "2017.08.17", "title": "Мрежата за дигитално развитие EDIT и Google започват тримесечна обиколка из страната"}
{"url": "http://www.dnevnik.bg/bulgaria/2017/08/17/3026289_rabotnik_zagina_sled_kato_padna_ot_skele_v_burgas/", "text": "Мъж на 28 години, работещ по санирането на блок 38 в бургарския квартал \"Славейков\", е загинал днес, след като е паднал от скеле, съобщиха от инспекцията по труда в града. Според директора на контролния орган Павлив Васков причината е необезопасено скеле. От благоевградската фирма, която извършва санирането обаче не смятат, че има нарушения при изграждането на скелето. Инспекцията по труда е започнала проверка по случая.", "date": "2017.08.17", "title": "Работник загина, след като падна от скеле в Бургас"}
{"url": "http://www.dnevnik.bg/razvlechenie/2017/08/17/3026278_hbo_otnovo_stana_jertva_na_hakerska_ataka/", "text": "Телевизионният гигант HBO е жертва на поредна хакерска атака в \"Туитър\", съобщава \"Гардиън\". Част от профилите на телевизията в социалната мрежа, включително и основният, са били превзети днес от хакерската група, наречена OurMine. Не е ясно дали това са същите киберпрестъпници, които  атакуваха НВО през юли , в следствие на което в интернет изтекоха непоказани серии и планове, но заплахата е подновена и днес отново изтича вътрешна информация на телевизията, допълва британското издание. Освен основните канали на HBO в \"Туитър\" са били завладяни и тези на най-популярните й сериали като \"Игра на тронове\" и \"Момичета\". По-рано днес на всички тези профили се е появило съобщението, което хакерската група обикновено оставя, когато превземе някой акаунт: \"Здравейте, OurMine са тук. Само тестваме вашата сигурност. НВО, моля свържете се с нас, за да подобрите сигурността си\". Съобщенията са останали онлайн около час, след което са били изтрити и се предполага, че телевизията си е върнала контрола. Това е поредния удар на хакерската група OurMine в мрежата за микроблогинг \"Туитър\". Нейни жертви са били изпълнителните директори на \"Гугъл\", на \"Фейсбук\" и на самия \"Туитър\", както и на актьора Чанинг Тейтъм и на сайтовете \"Теккрънч\" и \"Бъзфийд\". Въпреки това все още не е ясно как успяват да проникнат в системата. Говорител на НВО заяви, че кибернападението се разследва, но не коментира предишната атака от юли, когато телевизията беше изнудвана за сумата от 6 млн. долара, за да не бъде показана вътрешната й информация. В гигантски пробив в \"Туитър\" миналия месец хакери се сдобиха с 1.5 терабайта вътрешна информация, включително и на HBO, припомня \"Гардиън\". Днес в интернет отново са били разпространени част от откраднатите тогава файлове - планове, графици и дневници на снимките на хитовите сериали на телевизията \"Уестуърлд\" и \"Игра на тронове\". Файловете са били разпространени от името на \"Мистър Смит\" с текст с препратка към новия сезон на \"Игра на тронове\": \"Ако историята се повтори, HBO може никога повече да не е същата. Зимата наистина е тук\". От миналия месец до сега в публичното пространство изтекоха също и личните контакти на актьорите в мащабния сериал и непоказвани серии и откъси от продукциите \"Игра на тронове\", \"Играчи\", \"Успокой топката\" и \"Несигурни\". НВО се опита да парира атаките като предложи 250 хил. долара за този, който спре изтичането, но след това заяви, че повече няма да преговаря с хакерите и спря да коментира случващото се. Успоредно с външните атаки, заради вътрешни технически гафове на испанския и норвежкия офис на телевизията, в интернет вече е наличен следващият епизод от седмия сезон на \"Игра на тронове\" преди официалната му премиера тази неделя. Телевизията обясни, че е грешка на разпространителите.", "date": "2017.08.17", "title": "HBO отново стана жертва на хакерска атака"}
{"url": "http://www.dnevnik.bg/sport/2017/08/17/3026368_nai-bogatiiat_chovek_v_afrika_iska_da_kupi_arsenal/", "text": "Най-богатият африканец Алико Данготе изрази желанието си да купи  \"Арсенал\" , предаде британския таблоид \"Дейли Мирър\", цитирайки информация от сайта football.london. Нигерийският милиардер е дългогодишен фен на \"артилеристите\", като на няколко пъти обяви, че има интерес да вземе акции от клуба. Данготе, който е на 60 години, притежава лично състояние, оценявано на 12.9 милиарда долара (10 млрд. паунда). Според \"Форбс\", нигериецът е на 67-о място в списъка на най-богатите хора в света. Той изгражда огромна петролна рафинерия край Лагос, като след завършването на проекта за няколко милиарда е готов да отправи оферта до мажоритарния собственик на \"Арсенал\" Стан Крьонке. Американският бизнесмен притежава 67% от клуба, докато 30% са собственост на Алишер Усманов. Крьонке вече отказа оферта от Усманов за своя дял на стойност 1.3 млрд. долара през лятото. \"Аз мисля, че Стан би искал да продава, стига да получи подходящата оферта. Първото нещо, което бих направил, като поема клуба е да освободя мениджъра.  Арсен Венгер  свърши прекрасна работа, но е време друг да заеме мястото му\", каза Данготе пред \"Блумбърг\". Той планира да купи и дялото на Алишер Усманов. Най-богатият руснак на няколко пъти опита да стане едноличен собственик на клуба, но не сполучи. Арсен Венгер е начело на \"Арсенал\" вече 21 години, като през май подписа нов договор до 2019 г.", "date": "2017.08.17", "title": "Най-богатият човек в Африка иска да купи \"Арсенал\""}
{"url": "http://www.dnevnik.bg/sviat/2017/08/17/3026436_pone_13_sa_jertvite_i_100_ranenite_ot_atentata_v/", "text": "Поне 13 души са загинали в Барселона, когато микробус премина с висока скорост през популярна пешеходна зона в центъра на града. Това потвърди каталунското регионално правителство. Ранените са най-малко 100, 15 от тях - в тежко състояние, каза на пресконференция каталунският премиер Карлес Пудждемон. Подобни данни се появиха в много испански медии в последните часове, но едва към 21:30 ч. българско време бяха официално потвърдени. Белгийските власти съобщиха, че гражданин на страната е сред загиналите. Според испанската агенция \"Ефе\" местните власти са обявили, че в каталунския град Вик на 70 км северно от Барселона е открит втори микробус, свързан с днешното нападение. Кметът на града Анна Ера съобщи, че полицията е обградила превозното средство. \"Ислямска държава\" пое отговорност за атаката чрез агенция \"Амак\", съобщи \"Ройтерс\". Неясна е информацията за самоличността и броя на задържаните. По последни данни на Пудждемон арестуваните са двама. По-рано местно издание обяви, че във връзка с атаката в каталунската столица е задържан мъж на име Дрис Укабир, за когото се твърди, че е мароканец и е наел микробуса. Мъж, преставящ се с това име, обаче пристигнал в полицията и обявил, че документите му са откраднати. Властите се опитват да установят защо той не обявил по-рано, че документите му липсват. Вестник \"Вангуардия\" пък съобщи, че \"един от нападателите\" е бил убит в престрелка с полицията, без да дава подробности. Нито една от двете медийни публикации не е официално коментирана. Междувременно служителите на реда съобщиха, че в центъра на града автомобил е ударил двама полицаи, които са леко ранени, предава \"Ел паис\". Реакции  - управляващата Народна партия на премиера Мариано Рахой и социалистите на Педро Санчес, както и останалите по-големи формации, се събраха на извънредна среща в четвъртък вечерта, за да обявят, че активират т.нар. \"антитерористичен пакт\" - документ със серия мерки за борба срещу джихадизма, който ангажира всички партии да си съдействат с правителството, за да предотвратят каквито и да било инциденти в бъдеще.  на Испания - най-голямата мюсюлманска организация в страната - осъди атентата и изрази \"солидарност с барселонския и испанския народ.\"  осъдиха атаката, минути след като властите в Каталуня обявиха, че разглеждат случилото се като терористичен акт. Председателят на Европейската комисия   написа: \"Мислите ми са с хората в Барселона. Никога няма да се оставим да бъдем изнудвани с подобно варварство.\" \"Съединените щати осъждат терористичната атака в Барселона, Испания и ще направят всичко необходимо, за да помогнат. Бъдете силни, обичаме ви!\" написа в \"Туитър\" американският президент  . С послания на съпричастност излязоха и президентът на Франция Еманюел Макрон, премиерите на Великобритания и Италия, Тереза Мей и Паоло Джентилони, и мексиканският държавен глава Енрике Пеня Нието. И премиерът    изказа съболезнования  от името на българското правителство в телеграма по испанския си колега Мариано Рахой. \"Дълбоко сме потресени от тази проява на жестокост и насилие над мирни граждани и изразяване солидарност и безрезервна подкрепа към испанския народ. За подобни действия няма и не може да има оправдание,\" посочва Борисов. И двата най-големи футболни клуба - \"Реал Мадрид\" и \"Барселона\" - изказаха съболезнования. В официалния профил в \"Туитър\" на \"Барселона\" се появи съобщението: \"Със свито сърце (научихме) за атаката по нашия град. Изпращаме сили и подкрепа на жертвите и близките и на гражданите на Барселона.\" Ако данните за загиналите се потвърдят официално, това ще е най-смъртоносното терористично нападение в страната от взривовете на гара \"Аточа\" в Мадрид през 2004г. Тогава загинаха 191 души, включително четирима български граждани, а ранените надхвърлиха 1800. Полицията на Каталуня съобщи в \"Туитър\", че това е терористичен акт и е активирала протоколи за действия при умишлено нападение. Но в съобщението се допълва, че засега не е ясен мотивът шофьорът да прегази толкова възрастни и деца в спокойния следобед по булевард \"Ла Рамбла\". Властите започнаха издирване на водача на микробуса, като към 20:35 в социалните мрежи се появиха кадри как полицията арестува мъж, за когото се твърди, че е атентаторът. \"Никой не се е барикадирал в никакъв бар\" Местни медии съобщават за друг инцидент наблизо с \"двама въоръжени мъже, нахлули в турски ресторант\". Според първоначалната информация клиенти на заведението са били взети за заложници. Каталунската полиция обаче впоследствие опроверга информацията за заложници. \"Никой не се е барикадирал в никакъв бар в центъра на Барселона. Задържали сме един човек. Считаме това за терористична атака,\" написаха силите на реда в испанската автономна област в \"Туитър\", на фона на многократни съобщения за заведението \"Луната на Истабул\". Очевидец разказват пред Би Би Си: \"Чух писъци и трясък от блъскане на кола, а после видях как множеството се разтвори, а микробусът караше по средата на \"Ла Рамбла\" и веднага разбрах, че това е терористично нападение или нещо подобно. Изобщо не намали скоростта. Просто караше направо през хората по средата на булеварда.\" От любителски видео кадри, заснети със смартфони веднага след трагедията, се вижда, че участък с дължина поне 100 метра е покрит с неподвижни окървавени тела, ранени, на които се оказва първа помощ и разхвърляни чанти, шапки, детски колички. \"Видяхме бял микробус да блъска хората. Видяхме как хора буквално излитаха във въздуха от ударите, трима велосипедисти бяха сред тях\", описа пред \"Ел Паис\" Елен Веркам, която е на почивка в Барселона.", "date": "2017.08.17", "title": "Поне 13 са жертвите и 100 ранените от атентата в Барселона, двама са задържани (хронология до 24 ч.)"}
{"url": "http://www.dnevnik.bg/sport/2017/08/17/3026408_grigor_dimitrov_razreshi_rebusa_del_potro_i_e_na/", "text": "Григор Димитров се класира за четвъртфиналите на турнира в Синсинати след голяма победа над Хуан Мартин Дел Потро. Българският тенисист надделя с 6:3, 7:5 над бившия №4 в света за 1.40 часа. Въпреки, че допусна общо пет двойни грешки, Димитров беше много по-стабилен от съперника си. Той записа девет аса и спаси 80% от точките за пробив, които даде. Българинът се намираше в много трудна ситуация във втория сет, когато изоставаше с 1:4, но съумя да се върне по впечатляващ начин и да спечели срещата. Победата е много ценна за Димитров, който в  досегашните си пет срещи с Кулата от Тандил  нямаше нито една победа. Преди сблъсъка си в САЩ, за последно двамата играха на турнира в Рим, по-рано през тази година, когато Дел Потро надделя след трисетова битка. Предишните им три мача на твърди настилки бяха в зала в Стокхолм 2016, Париж 2013 и Ротердам 2013, както и на трева в Щутгарт през миналата година. В кариерата си Димитров имаше едва два спечелени сета срещу аржентинеца. През миналата седмица двамата бяха  партньори на двойки по време на турнира в Монреал , като спечелиха един мач, но във втория кръг отпаднаха от близнаците Боб и Майк Брайън. Българският тенисист започна вихрено и набързо поведе с 2:0, записвайки пробив още във втория гейм. Той стоеше много стабилно и поддържаше над 70% при сервиса си, за разлика от Дел Потро, който имаше проблеми с подаването си и се движеше около 50-те процента. Единственото колебание, което Димитров допусна в първия сет беше в решителния девети сет, но с много разумни действия в дългите разигравания, той пречупи аржентинеца с 6:3. Дел Потро направи 10 непредизвикани грешки в първия сет и това се оказа решаващо Димитров да поведе в резултата. Всичко добро, свършено в началото на мача се обърна с пъла сила срещу Димитров във втория сет. В него ролите се размениха и Дел Потро, поведе с 3:0, пробивайки българина. Кулата от Тандил обаче допусна първата си двойна грешка в мача при 4:2 в своя полза. Това позволи на Димитров за върне пробива, а след като сервива с нови топки и да изравни резултата. При едно изпълнение на бекхенд аржентинецът контузи лявата си китка, а освен това започна да се движи и доста трудно по корта. След два разменени гейма, Димитров успя да пробие подаването на съперника си при 5:5. Веднага след изиграването на този гейм, Дел Потро поиска и помощ от медицинския екип, оплаквайки се от горещото време. Кратката пауза не се отрази на българина по никакъв начин и той успя да затвори мача със 7:5 за 1.40 часа, класирайки се на четвъртфиналите. Следващият съперник на Димитров ще бъде победителят от мача между Юичи Сугита и Карен Хачанов.", "date": "2017.08.17", "title": "Григор Димитров разреши ребуса Дел Потро и е на четвъртфинал в Синсинати"}
{"url": "http://www.dnevnik.bg/sviat/2017/08/17/3026303_amerikanskite_desni_se_razlichavat_poveche_otkolkoto/", "text": "Джейсън Кеслър, 34-годишен десен екстремист, е целял с акцията си в Шарлътсвил да обедини отделните дясноекстремистки групировки. И няколко от тях наистина демонстрираха единство - възползвайки се от правото за свобода на мненията, те протестираха заедно срещу събарянето на паметник на много оспорвания генерал от времето на Гражданската война Робърт Ли, командвал в средата на 19-и век войските на Юга във войната срещу Севера. Колкото и различни да са въпросните екстремистки групировки, на проявата в Шарлътсвил ги обединяваше най-вече едно - идентичността на белия човек в САЩ. Ето някои от по-значимите сред тези групировки: Ку Клукс Клан Тази расистка организация възниква в САЩ още през 1865 година, но през шейсетте години на 20-и век Ку Клукс Клан (ККК) се позиционира наново - в резултат на гражданското движение на афроамериканското население. Предполага се, че днес в организацията, на чията сметка се приписват множество жесткости и убийства, членуват между 5 и 8 хиляди души. В демонстрацията в Шарлътсвил се включи и Дейвид Дюк - един от най-известните американски неонацисти и бивш предводител на отрядите на ККК. Той призова президента Тръмп да си даде сметка, че \"белите американци, а не радикалните леви сили, са направили възможна неговата изборна победа\". Критиците на Тръмп го обвиняват, че в предизборната кампания не се е разграничил достатъчно ясно от десния екстремист и подстрекател Дюк. Бели супремасисти Привърженици на \"бялото превъзходство\" са убедени, че има бяла раса. Те използват това понятие спрямо група от хора, обединени от определени цвят на кожата, произход и принадлежност. Белите супремасисти, като \"Арийски нации\" например, вярват френетично в биологическото превъзходство на хората от еропейски произход. Те твърдят, че в едно мултиетническо общество, каквото е американското, белите хора стоят начело на йерархията. В Шарлътсвил белите супремасисти бяха представени от групировката \"Авангард на Америка\", разпознаваеми по черните табелки с бели кръстове върху тях. \"Алтернативни десни\" Те са сравнително нова формация на дясноекстремистката сцена - \"Алтернативните десни\". Движението Alt-Right подстрекава с расистките си призиви срещу левите сили и малцинствата и се обявява срещу политическата коректност, миграцията, но също така и срещу традиционния консерватизъм. Лидер на \"алтернативните\" е Ричард Спенсър от мозъчния тръст \"Национален институт за политика\". През 2010 г. Спенсър основава онлайн-списанието \"Алтернативни десни\", което дава името и на неговото движение. Някои причисляват към него е дяснопопулисткия уебсайт Братбард, който дълго време беше ръководен от главния стратег на Доналд Тръмп - Стив Банън. \"Алтернативните десни\" са тясно обвързани със супремасистите и анионалистите, макар да действат малко по-прикрито. Приписват им се също така и връзки с ултрадясното \"Идентитарно движение\" в Европа. Националисти Американские националистти стоят на близки позиции със супремасистите. Различават се от тях само по това, че те отхвърлят идеята за мултиетническо общество и се борят за държава само от бели хора. Неонацисти Своята идеология и символика американските неонацисти са възприели от националсоциалистите в Германия. Адолф Хитлер е техният идол. Те са против евреите, небелите хора, срещу хомосексуалните и инвалидите. В края на 1960-те години беше основана и американска Националистическа партия, която обаче не постигна никакъв успех. Националното социалистическо движение (NSM) е най-голямата неонацистка организация в САЩ. Изследователите на десния екстремизъм регистрират тесни контакти на американските неонацисти с Германия. Така например междувременно починалият лидер на американските неанацисти Уилиям Пиърс често е бил засичан в средите на Националдемократическата партия на Германия NPD или да говори на нейни сбирки. За разлика от Германия обаче, в САЩ не са забранени нацистките символи като пречупения кръст, хитлеристкия поздрав или кафявите нацистки униформи. В САЩ те са под закрилата на свободата на мненията. Неоконфедералисти Неоконфедералистите си искат \"стария Юг\". Под знамето на конфедерацията те се борят да си върнат духа и реалностите в южните американски щати преди Гражданската война. Те се разглеждат като жертви на Севера, който е премахнал робството. Смятани са за антидемократична, расистка и мразеща хомосексуалните организация. В исторически план се отличават от другите десни екстремисти по своята идеология, макар да имат и много общи неща със супремасистите.", "date": "2017.08.17", "title": "Американските десни се различават повече, отколкото изглежда"}
{"url": "http://www.dnevnik.bg/bulgaria/2017/08/17/3026439_policiiata_vuv_vraca_predotvrati_poruchkovo_ubiistvo/", "text": "Полицията във Враца успя да предотврати поръчково убийство. Това е станало вчера при специализирана акция в Мездра, уточниха от МВР. Задържан е 29-годишен мъж, който в периода от 21 юли до 15 август е склонявал криминално проявен мъж от Враца да убие негов съгражданин. За целта той му е предлагал и определена сума пари. Първоначално арестуваният е бил задържан за 24 часа, но мярката му е била удължена на 72 часа. От днес той е вече под домашен арест.", "date": "2017.08.17", "title": "Полицията във Враца предотврати поръчково убийство"}
{"url": "http://www.dnevnik.bg/sport/2017/08/17/3026468_marsel_hirsher_poluchi_seriozna_kontuziia_na_trenirovka/", "text": "Носителят на Големия кристален глобус в алпийските ски Марсел Хиршер претърпя тежка контузия на тренировка, съобщиха от Международната федерация по ски (ФИС). Австриецът е с фрактура на глезена, получена при падане. \"Тази сутрин, по време на първата си тренировка на сняг преди новия сезон, Марсел претърпя фрактура на латералния малеолус на левия си глезен\", съобщиха от лагера на шесткратния носител на  Големия кристален глобус . Инцидентът е станал след една от вратите, подредени за тренировка по слалом на глетчера Мьолталер, като след неточност е паднал. Скиорът е бил откаран с хеликоптер в Университетската болница в Залцбург, където е била направена диагнозата. На този етап Хиршер не се нуждае от операция, но ще трябва да бъде обездвижен в следващите шест седмици, което нарушава подготовката му за новия сезон. Кампанията в алпийските ски за 2017-18 ще бъде открита традиционно с гигантски слалом в Зьолден, като стартът е на 29 октомври. На този етап лекарите не могат да се наемат с прогнози за възстановяването на Хиршер. Той има само една победа в Зьолден, която завоюва през 2014 г. Австриецът, който през март навърши 28 години е абсолютен хегемон в алпийските ски от 2012 г. насам. Той спечели шест поредни пъти Големия кристален глобус, а по четири пъти триумфира с малките глобуси в слалома и гигантския слалом. Голямата цел за новия сезон пред Хиршер е злато на  Олимпийските игри в Пьончан . В кариерата си скиор №1 няма единствено злато на олимпиийски игри, като има шест световни титли на световните първенства.", "date": "2017.08.17", "title": "Марсел Хиршер получи сериозна контузия на тренировка"}
{"url": "http://www.dnevnik.bg/bulgaria/2017/08/17/3026472_boiko_borisov_poiska_promeni_v_zakona_za/", "text": "Премиерът Бойко Борисов призова за промени в Закона за обществените поръчки. Той иска да се прекрати практиката на безкрайните обжалвания от страна на някои фирми. Министър-председателят заяви това при инспекция си на започналите преди седмица ремонтни дейности на пътя Пловдив – Асеновград. По думите на Борисов тази 11-километрова отсечка е вторият по натовареност път в страната след кръстовището на Орлов мост в София. Той допълни, че проектът се е забавил с две години заради постоянните обжалвания на обществените поръчки. \"Две години загиват хора тука заради тези безумни обжалвания на обществените поръчки. Просто има фирми, които са щатни обжалвателки. Ето това е - медиите, дайте да направим един дебат по темата. Много ми се иска да станат тези неща\", заяви Борисов. Днес той инспектира и изграждането на газовия участък Лозенец - Недялско. По думите му капацитетът на транзитния газопровод от и за Турция ще достигне около 16 млрд. кубически метра газ. Обектът ще бъде завършен през 2018 година.", "date": "2017.08.17", "title": "Бойко Борисов поиска промени в Закона за обществените поръчки, за да се спрат постоянните обжалвания"}
{"url": "http://www.dnevnik.bg/photos/2017/08/17/3026466_fotogaleriia_teror_v_centura_na_barselona/", "text": "Поне 13 души са загинали в Барселона, когато микробус премина с висока скорост през популярна пешеходна зона в центъра на града.", "date": "2017.08.17", "title": "Фотогалерия: Терор в центъра на Барселона"}
{"url": "http://www.dnevnik.bg/sport/2017/08/17/3026474_real_shte_objalva_sankciiata_na_ronaldo_pred_sportniia/", "text": "Европейският клубен шампион \"Реал\" (Мадрид) ще обжалва пред Спортния арбитражен съд (КАС) в Лозана наказанието на Кристиано Роналдо от пет мача. Звездата на тима беше санкциониран след червения си картон срещу \"Барселона\" в първия мач за  Суперкупата на Испания . При успеха с 3:1 на \"Камп ноу\" преди няколко дни португалецът получи два жълти картона, а след това блъсна в гръб рефера Рикардо де Бургос Бенгоечея, заради което беше заплашен с накзаание до 13 мача. Испанската футболна федерация в крайна сметка го санкционира за пет, като първият вече мина – вторият двубой с \"Барселона\". Роналдо ще пропусне и първите четири кръга от сезона в Примера дивисион – мачовете с \"Депортиво\" (Ла Коруня), \"Валенсия\", \"Хетафе\" и \"Реал Сосиедад\". Португалецът реагира гневно  на наказанието си, отбелязвайки го в социалните мрежи: \"Невъзможно е да приема това – 5 мача?! Изглежда преувеличено и смешно. Това се нарича целенасочено преследване\", коментира Роналдо. Според мадридския спортен ежедневник \"Ас\", Кралския клуб ще обжалва пред КАС, тъй като смята че санкцията е прекалена. Изданието твърди още, че от \"Реал\" имат подготвени видеозаписи с други подобни случаи, които впоследствие не водят до подобно наказание за провинилите се играчи.", "date": "2017.08.17", "title": "\"Реал\" ще обжалва санкцията на Роналдо пред Спортния арбитражен съд"}
{"url": "http://www.dnevnik.bg/photos/snimka_na_denia/2017/08/17/3026165_snimka_na_denia_bahamite_ot_visoko/", "text": "Бахамските острови са едно от най-любимите места на астронавтите от Международната космическа станция, които обичат фотографията. Почти всеки космонавт, преминал през станцията, е направил снимка на това красиво място. Този път от НАСА разпространиха фотоса на инженер Ранди Бресник.", "date": "2017.08.17", "title": "Снимка на деня: Бахамите от високо"}
{"url": "http://www.dnevnik.bg/bulgaria/2017/08/17/3026477_boiko_borisov_izrazi_suboleznovaniia_za_jertvite_v/", "text": "Премиерът Бойко Борисов изрази съболезнованията си за жертвите при  днешния терористичен акт в Барселона.  Той направи това чрез телеграма до испанския си колега Мариано Рахой, съобщиха от правителствената пресслужба. \"Дълбоко сме потресени от тази проява на жестокост и насилие над мирни граждани и изразяваме солидарност и безрезервна подкрепа към испанския народ. За подобни действия няма и не може да има оправдание\", пише премиерът. Той заявява и решимостта на българското правителство да продължи активно да участва в борбата на еждународната общност срещу тероризма. По-рано през деня микробус се вряза в тълпа от хора на пешеходна зона в центъра на града.  Поне 13 души са загинали , а ранените са най-малко 50.", "date": "2017.08.17", "title": "Бойко Борисов изрази съболезнования за жертвите в Барселона"}
{"url": "http://www.dnevnik.bg/bulgaria/2017/08/17/3026478_niama_danni_za_postradali_bulgari_pri_atentata_v/", "text": "От Министерство на външните работи обявиха, че към 21.30 ч. няма постъпила информация за пострадали български граждани при  терористичната атака в Барселона , съобщиха от ведомството. Българското посолство в Мадрид е в постоянен контакт с местните власти и следи ситуацията. На българите, които се намират в града, се препоръчва да избягват района на пл.\"Каталуня\" и бул. \"Лас Рамблас\" и да следват стриктно инструкциите на органите на реда. От министерството добавят, че трябва да се избягват места с големи струпвания на хора, както и да избягват пътуване с градския транспорт и метрото. Външно министерство призова българите, които се намират в Барселона да се свържат с близките си или да се отбележат в социалните медии, че са на безопасно място, защото мрежите на мобилните оператори в града са претоварени. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Испания: 0034 913 455 761; 0034 913 456 651 или на дежурния телефон на Министерстовото на външните работи: +359 2 948 24 04. Телефон на местните власти за актуална информация: +34932142124. По-рано през деня микробус се вряза в тълпа от хора на пешеходна зона в центъра на града.  Поне 13 души са загинали , а ранените са най-малко 50.", "date": "2017.08.17", "title": "Няма данни за пострадали българи при атентата в Барселона"}
{"url": "http://www.dnevnik.bg/photos/2017/08/17/3025918_fotogaleriia_svetovnite_snimki_na_denia_-_17_avgust/", "text": "Мъж прибира ято домашни гълъби в провинция Нангархар, Афганистан.", "date": "2017.08.17", "title": "Фотогалерия: Световните снимки на деня - 17 август 2017 г."}
{"url": "http://www.dnevnik.bg/bulgaria/2017/08/17/3026481_dulboko_potresen_sum_ot_napadeniiata_v_barselona/", "text": "Дълбоко потресен съм от нападенията в центъра на Барселона, при които загинаха и бяха ранени много граждани. Това е поредна терористична атака срещу европейска държава, която изисква да бъдем единни в борбата с тази обща за всички наши общества заплаха. Това пише в официалната позиция на президента Румен Радев след терористичната атака в Барселона, съобщава БТА. При атентата микробус се вряза в тълпа от хора на пешеходна зона.  Загинаха най-малко 13 души,  а десетки са ранени. Държавният глава изразява съпричастността си към семействата, загубили свои близки, и се надява извършителите на атентата да получат бързо и справедливо наказание. \"Солидарността и волята в борбата с терора ще надделеят над мракобесието\", пише още в позицията си Радев. Съболезнования изрази и премиерът Бойко Борисов.", "date": "2017.08.17", "title": "Дълбоко потресен съм от нападенията в Барселона, заяви президентът"}
{"url": "http://www.dnevnik.bg/sport/2017/08/17/3026482_ludogorec_prechupi_suduva_i_e_s_ediniia_krak_v_grupite/", "text": "\"Лудогорец\" се доближи до участие в групите на Лига Европа след чиста победа с 2:0 над  \"Судува\" . Българският шампион се наложи в първия плейофен сблъсък, но не стигна никак лесно до успеха, след като един час нямаше идея как да пробие бетона на литовския си съперник. В 61-ата минута Козмин Моци откри с глава след прекрасно центриране на Сисиньо, а в 76-ата минута Мисиджан успокои разградчани с втори гол. В отсъствието на наказания Марселиньо, правещият дебют Димитър Димитров заложи на Абел Анисе в ролята на №10. Ренан Дос Сантос и Лукас Саша пък заеха местата Хорхе Броун и Кампаняро. За сметка на това \"Судува\" подходи изключително дефанзивно и започна с петима защитници, с единствената идея да не допусне гол в Разград. \"Лудогорец\" се настани трайно в половината на съперника от самото начало и първата опасност не закъсня. В 8-ата мнута Пластун свали с глава центриране от корнер, а Анисе стреля от въздуха, но вратарят на \"Судува\" се намеси. Въперки, че владееше топката в огромна част от времето \"Лудогорец\" така и не намираше верния път към вратата на гостите. Срещу себе си шампионите срещнаха отлично организиран отбор, който не оставяше никакви празни пространства. Линиите на защитниците и халфовете бяха изключително близко и между тях нямаше как футболист на \"Лудогорец\" да получи топката. Ако това все пак се случеше, мигновено двама в бяло го обграждаха и бързо отнемаха. Основно играта се \"дирижираше\" от Светослав Дяков, който обаче се задоволи с диагонални пасове към крилата, дълбоко от половината на \"Лудогорец\", които не носеха сериозна опасност. През първата част Клаудиу Кешеру не успя да играе нито веднъж с топката в наказателното поле на \"Судува\", а това до голяма степен беше и причината да няма голови положения на сметката на разградчани. На няколко пъти се стигна до напрежение между двата отбора, което доведе и до жълт картон на Моци. Заради невъздържана реакция централният защитник беше официално предупреден, заради което ще пропусне реванша в Литва след седмица. След почивката изненадващо \"Судува\" се настани пред вратата на Ренан и в началните минути стигна до два фаула, които внесоха смут в защитата на \"Лудогорец\". Освен това литовският тим създаваше напрежение и в изпълненията на дълги тъчове. Въпреки липсата на концентрация в началните минути \"Лудогорец\" успя да се събере и си върне контрола над мача. Положенията пред вратата на Кардум зачестиха и стана ясно, че гол се пече. Херо размени местата на Върджил Мисиджан и Вандерсон, което до голяма степен освежи играта на отбора. Холандецът мина любимата си позиция отляво и веднага започна да тормози защитата на гостите от Литва. Той удари греда, но повторенията показаха, че холандецът се е намирал в засада. В 61-ата минута обаче грешка нямаше и Моци откри резултата. Румънецът засече с глава хубаво центриране на Сисиньо и не остави шансове на вратаря на гостите. Попадението улесни \"Лудогорец\", като в защитата на \"Судува\" се отвориха големи пространства. Това помогна разградчани да действат и на контраатака, а именно след подобно положение падна вторият гол за шампионите дело на Върджил Мисиджан. Иван Кардум първоначално отчая Вандерсон и Кешеру с невероятни спасявания, но в 76-ата минута нямаше отговор на топовен изстрел на Мисиджан от 10-тина метра – 2:0. До края на двубоя като много опитен отбор \"Лудогорец\" направи всичко необходимо, за да не допусне опасности пред вратата си. Футболистите на Димитър Димитров държаха топката далеч от собствената си половина, а когато се налагаше правеха тактически нарушения. В самия край резервата Жоао Пауло можеше да отбележи трети гол, но диагоналният му шут попадна точно в сглобката.", "date": "2017.08.17", "title": "\"Лудогорец\" пречупи \"Судува\" и е с единия крак в групите на Лига Европа"}
